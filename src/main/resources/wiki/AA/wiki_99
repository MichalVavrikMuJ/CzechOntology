{"id": "80297", "url": "https://cs.wikipedia.org/wiki?curid=80297", "title": "Tirpitz (1939)", "text": "Tirpitz (1939)\n\nTirpitz byla druhá bitevní loď třídy \"Bismarck\" německé Kriegsmarine. Své jméno dostala podle německého admirála Alfreda von Tirpitze. V pozdějších fázích druhé světové války byl \"Tirpitz\" kotvící v norských fjordech přezdíván \"(Osamělá) královna Severu\".\n\nAž do nástupu japonských bitevních lodí \"Jamato\" a \"Musaši\" byl \"Tirpitz\" největší bitevní lodí na světě.\n\nJeho význam spočíval po celé tři roky především v jeho samotné existenci, skutečného boje na moři se loď zúčastnila pouze minimálně (nikdy se neúčastnila dělostřeleckého souboje s jinou lodí), zato byla pod neustálým dohledem a tlakem Britů, kteří se ji mnohokrát snažili potopit nejrůznějšími neobvyklými způsoby. Nakonec se jim to podařilo leteckým útokem v době, kdy byla již loď trvale upoutána na kotvy u norského Tromsø.\n\nLoď byla vyzbrojena osmi 380mm SK C/34 L/52 děly primární výzbroje, umístěných po dvou dělech ve čtyřech dělových věžích, příďové A a B (pokřtěné posádkou na Anton a Bruno) a záďové C a D (označované jako Cézar a Dora).\n\nSekundární výzbroj lodi se skládala z dvanácti 152mm SK C/28 L/55 děl, šestnácti 105mm FlaK 38 L/65 dvojúčelových kanónů a šestnácti 37mm L/83 protiletadlových kanónů, doplněných zpočátku o 12 a později až o 58 20mm protiletadlových kanónů.\nV roce 1942 bylo na loď také namontováno osm 533mm torpédometů.\n\nHlavní pancéřový pás, kryjící boky lodi měl tloušťku 32 cm (podle Hubáčka až 40 cm), přičemž vrchní pancéřová paluba měla tloušťku 5 cm a hlavní pancéřová paluba kryjící nejdůležitější části lodi měla tloušťku 10–12 cm (podle Hubáčka 20 cm). Dělové věže 380 mm děl měly v předních částech pancéřování o tloušťce 36 cm a na bocích 22 cm.\n\n\"Tirpitz\" byl od počátku Němci pojímán v nejmodernějším standardu, proto byl již od počátku vybaven radarem. Nejprve to byly pátrací radary model 23, umístěné na předních, horních (na vrcholu předního stěžně) i zadních dálkoměrech.\nTy byly později nahrazeny radary model 27 a 26, které disponovaly většími anténami. Radar modelu 30, známý jako \"Hohentwiel\", byl na hlavní stěžeň lodi namontován v roce 1944, kdy byl také na záďové dálkoměry protiletadlových 105mm kanónů namontován střelecký radar model 213, označovaný jako \"Würzburg\".\n\n\"Tirpitz\" byl objednán jako \"Ersatz Schleswig-Holstein\" – jako náhrada za starý predreadnought SMS Schleswig-Holstein, pod smluvním názvem „G“. Kontrakt na stavbu získaly loděnice Kriegsmarinewerft ve Wilhelmshavenu a k položení kýlu došlo 20. října 1936.\n\nNa vodu byla loď spuštěna 1. dubna 1939 v loděnicích ve Wilhelmshavenu. Ceremoniál provedla vnučka velkoadmirála Tirpitze, paní von Hassel, žena tehdejšího německého velvyslance v Římě, za přítomnosti špiček nacistické říše. U příležitosti spuštění \"Tirpitze\" na vodu byl také velitel nacistické Kriegsmarine, admirál Erich Raeder, jmenován Hitlerem do hodnosti velkoadmirála.\n\nPráce na dokončení a vystrojování lodi trvaly až do února 1941. Během této doby se piloti RAF pokusili opakovaně přístav a rozestavěnou loď napadnout a i když \"Tirpitz\" žádná bomba nezasáhla, škody na zařízení přístavu se postaraly o zpomalení dokončovacích prací.\n\nLoďstvo oficiálně převzalo loď 25. února pro provedení plavebních zkoušek, které se odehrávaly v oblasti Baltského moře.\n\nPo provedení plavebních zkoušek byl \"Tirpitz\" umístěn v Kielu a v dalším období byl v oblasti Baltského moře prováděn intenzívní trénink.\n\nPo dobu umístění v přístavu v Kielu došlo v červnu 1941 k napadení Sovětského Svazu německou armádou, což bylo v oblasti Baltu podpořeno vytvořením dočasné Baltské flotily, která měla zabránit případnému průniku sovětské flotily z Leningradu. \"Tirpitz\" byl krátce ustanoven vlajkovou lodí této skupiny lodí, sestávající z kapesní bitevní lodi Admiral Scheer, lehkých křižníků \"Köln\", \"Nürnberg\", \"Leipzig\" a \"Emden\", torpédoborců a dvou skupin minolovek. Baltická flotila pod vedením admirála Otto Ciliaxe, strážila v období od 23. do 26. září 1941 okolí Ålandských ostrovů, poté byla však rozpuštěna a \"Tirpitz\" pokračoval dále ve výcviku.\n\nBěhem něj testoval \"Tirpitz\" svou primární a sekundární dělostřeleckou výzbroj na starém predreadnoughtu SMS Hessen který byl upraven na rádiem řízený pohyblivý cíl.\n\nRAF pokračovala v tomto období také v neúspěšných pokusech zasáhnout \"Tirpitz\" umístěný v přístavu Kiel.\n\nAdmirál Erich Raeder, velitel Kriegsmarine, navrhl 13. listopadu 1941 nasazení \"Tirpitze\" v Norsku. Toto umístění umožňovalo uskutečnění útoků na konvoje do Sovětského svazu, preventivně bránilo uskutečnění případného vylodění spojenců v Norsku a zároveň tak loď na sebe vázala značné spojenecké síly, které musely být v pohotovosti jen pro odvrácení této potenciální hrozby.\n\nHitler, který zakázal po ztrátě \"Bismarcku\" další vpády německých těžkých lodí do Atlantiku, souhlasil s tímto návrhem. Před nasazením bylo však ještě rozhodnuto o provedení modifikací, a tak se loď na čas uchýlila do doků, kde došlo k posílení její protiletadlové výzbroje a 105mm děla, nacházející se na nástavbách lodi hned za katapulty byla přesunuta více k boku lodi pro zvětšení jejich palebného rozsahu. Během této přestavby byl také instalován na každém boku jeden čtyřhlavňový torpédomet ráže 533 mm. Velitel lodi, kapitán (\"Kapitän zur See\") Karl Topp prohlásil loď za operačně připravenou dne 10. ledna 1942. V noci z 10. na 11. ledna \"Tirpitz\" opustil Wilhelmshaven a vyrazil na plavbu do norského Trondheimu.\n\nBritská vojenská rozvědka, která byla schopna dešifrovat zprávy vysílané německým námořnictvem za pomoci šifrovacího stroje Enigma zaznamenala vyplutí lodi, ale špatné počasí nad Britskými ostrovy znemožnilo letectvu provedení útoků na \"Tirpitze\". Admirál sir John Tovey, velitel Home Fleet, nebyl o pohybech \"Tirpitze\" informován až do 17. ledna, kdy se už loď nacházela v Norsku. 16. ledna britský průzkum německou loď objevil v Trondheimu. \"Tirpitz\" se poté přesunul do Fættenfjordu, (Föttenfjordu) bočního ramene samotného Trondheimfjordu, severně od Trondheimu. Operace přesunu dostala kódové označení \"Polarnacht\" (Polární noc); bitevní loď byla eskortována torpédoborci \"Richard Beitzen\", \"Paul Jakobi\", \"Bruno Heinemann\" a \"Z29\". Byla zakotvena poblíže útesu, který ji chránil před útoky ze vzduchu z JZ směru, mužstvo dále loď zakamuflovalo za pomoci poražených stromů, umístěných na palubě \"Tirpitze\". Na pobřeží fjordu byly instalovány dodatečné protiletadlové baterie, loď byla ukryta za protitorpédovými sítěmi. Vstup do fjordu byl střežen z jedné strany starou námořní pevností Agdenes a z druhé strany silnými pobřežními bateriemi. Život posádky byl během nasazení lodi v Norsku velmi monotónní – díky nedostatečnému množství paliva docházelo k pozastavování výcviku, a posádka tak byla zaměstnávána především údržbou lodi a neustálým očekáváním leteckých útoků. Pro udržení posádky ve stavu fyzické připravenosti byly organizovány sportovní aktivity.\n\nZamýšlené operace \"Tirpitze\" proti spojeneckým konvojům v Norsku však omezovala řada faktorů. Nejvíce omezujícími byly nedostatek paliva a stažení podstatné části torpédoborců k podpoře operace Cerberus – přesunu německých bitevních křižníků, \"Scharnhorst\" a \"Gneisenau\" a těžkého křižníku \"Prinz Eugen\" Lamanšským průlivem. To způsobilo, že plánovaný útok proti konvoji PQ 8 koncem ledna musel být zrušen.\nI tak ale vytížení Royal Navy v důsledku potenciální hrozby představované \"Tirpitzem\" bylo skutečně enormní a v průběhu roku se dále zvyšovalo v důsledku připlutí dalších lodí. Hrozba \"Tirpitze\" a dalších lodí na sebe vázala postupně až 40 válečných plavidel včetně britské bitevních lodi \"King George V\", americké \"Washington\" v záloze s britskou \"Duke of York\", letadlovou loď \"Victorious\", 5 křižníků, 21 torpédoborců a další plavidla).\nWinston Churchill už dne 25. ledna 1942 napsal Výboru náčelníků štábů: „\"O přítomnosti\" Tirpitze \"v Trondheimu teď víme. Zničení nebo jen ochromení této lodi by bylo největší současnou událostí na moři. Žádný cíl nelze s\" Tirpitzem \"srovnávat. Je nyní bez protiletecké ochrany, kterou by měl v Brestu a kterou by mu poskytl domovský přístav. Stačí jej ochromit a nevrátí se zpátky do Německa. (…) Celosvětová námořní situace by se pak změnila a my bychom znovu získali převahu v Pacifiku\"“.\nZmínka o Pacifiku nebyla náhodná. Strategické důsledky nutnosti vázat značné síly v severních vodách vedly totiž přímo i ke ztrátě bitevního křižníku \"Repulse\" a bitevní lodi \"Prince of Wales\" odeslaných a potopených japonskými letouny jako \"Svaz Z\" v oblasti Singapuru, protože nebylo možno \"Victorious\" jakožto jedinou v té době funkční britskou letadlovou loď kvůli hrozbě \"Tirpitzu\" uvolnit k poskytnutí letecké ochrany \"Svazu Z\".\n\nZpočátku února se pak \"Tirpitz\" podílel na klamných operacích, které měly odvést britskou pozornost od operace \"Cerberus\". To zahrnovalo i vyplutí z kotviště ve fjordu a předstírání příprav na výpad do Severního moře.\n\nPozději v průběhu února byla loď posílena o kapesní bitevní loď \"Admiral Scheer\", těžký křižník \"Prinz Eugen\" a několik torpédoborců. \"Prinz Eugen\" byl však u ústí Föttenfjordu torpédován britskou ponorkou a tak byl na nějakou dobu vyřazen z akce.\n\nAkceschopné těžké lodi \"Tirpitz\" a \"Admiral Scheer\", provázené torpédoborci \"Friedrich Ihn\", \"Paul Jacobi\", \"Hermann Schoemann\", \"Z25\" a dvojicí torpédovek, měly napadat spojenecké konvoje, nicméně \"Admiral Scheer\", se svojí maximální rychlostí 26 uzlů byl shledán jako příliš pomalý a omezující operační nasazení lodi \"Tirpitz\" a byl proto zpočátku ponechán v přístavu, stejně jako torpédoborec \"Paul Jacobi\" a obě torpédovky.\n\nPozději byl \"Admiral Scheer\" přemístěn do Narviku, kde vytvořil spolu se svou sesterskou lodí Lützow a šesti torpédoborci druhou bitevní skupinu.\n\nMezitím se ale letci RAF snažili splnit zadání britského ministerského předsedy a na \"Tirpitze\" co nejdříve zaútočit. Prvním pokusem o napadení \"Tirpitze\" prostřednictvím letounů startujících z pozemních základen RAF se tak stal útok v noci z 30. na 31. ledna. Útoku, vedeného ze skotské základny RAF \"Lossiemouth\" se zúčastnilo 7 bombardérů typu Stirling z 15. a 149. bombardovací perutě RAF a 9 bombardérů typu Halifax z 10. a 76. bombardovací perutě RAF.\n\nÚtok se nezdařil pro nepříznivé počasí, které letadlům zabránilo loď najít, přičemž se jeden z Halifaxů 76. perutě při návratu z důvodů nedostatku paliva zřítil do moře nedaleko Aberdeenu, posádku se však podařilo zachránit.\n\nPrvní útočnou operací, kterou nově konstituované německé bitevní skupiny měly proti spojeneckým arktickým konvojům provést, byl útok na navracející se konvoj QP 8 a z Rejkjavíku na Islandu 1. března odplouvající konvoj PQ 12. Operace dostala název \"Sportpalast\" (Sportovní palác) a měla se jí zúčastnit pouze skupina torpédoborců vedených \"Tirpitzem\".\n\nDne 5. března objevil německý letecký průzkum konvoj PQ 12 poblíž ostrova Jan Mayen. Na základě tohoto zjištění skupina lodí, tvořená \"Tirpitzem\" a doprovodnými torpédoborci \"Friedrich Ihn\", \"Hermann Schoemann\" a \"Z25\" pod velením admirála Ciliaxe v 11:45 opustila kotviště a příštího dne dosáhla otevřeného moře a rychlostí 25 uzlů směřovala k ostrovu \"Jan Mayen\". Počasí bylo velmi špatné a proto kapitán Topp nařídil zpomalit rychlost na 23 uzlů, aby byly torpédoborce s to lépe držet s bitevní lodí krok. Na konvoj však nenarazila celá den až do 7. března ráno, kdy se německý svaz již nacházel na úrovni Tromsø a proto se admirál Ciliax po poradě s kapitánem Toppem rozhodl vyslat torpédoborce dále na SV. Až kolem 16:30 pak na \"Tirpitz\" došla zpráva z torpédoborce \"Herrmann Schoemann\", který narazil na osamělé plavidlo a potopil ho. Šlo o sovětský parník \"Ižora\", který se opozdil za konvojem QP 8. I když \"Tirpitz\" ihned zamířil do uvedené oblasti, na žádné další spojenecké lodi již nenarazil.\nNěmecký letecký průzkum ale nezaznamenal přítomnost dvou britských svazů, poskytujících konvojům nepřímé krytí – šlo o dvě součásti Home Fleet – první – složený z bitevní lodi \"King George V\", letadlové lodi \"Victorious\" (některé zdroje uvádějí i přítomnost těžkého křižníku \"Berwick\") a šesti torpédoborců – byl pod osobním velením sira Johna Toveye, velitele Home Fleet, druhý – složený z bitevní lodi \"Duke of York\", bitevního křižníku \"Renown\" a šesti torpédoborců (některé zdroje uvádějí pouze 4 torpédoborce) – pod velením viceadmirála A. T. B. Curteise (podle některých zdrojů tato druhá skupina zajišťovala nejen nepřímé, ale zpočátku i přímé krytí konvoje PQ 12). Britové měli o vyplutí \"Tirpitze\" zprávu od ponorky \"Seawolf\", hlídkující poblíž Trondheimu, vůbec ale nevěděli, kde ho mají hledat. Došlo k situaci, kdy se v okruhu 90 mil od sebe nacházel konvoj, německé lodi i oba britské svazy a ani jedna strana o té druhé nevěděla. Až po potopení parníku \"Ižora\" se Tovey mohl dohadovat o poloze německých lodí a protože usoudil, že díky oznámení jejich potenciální polohy sovětskou lodí nebudou chtít riskovat a obrátí se k přístavu, vedl oba britské svazy, které se tou dobou již spojily do jednoho, tak, aby zkřížil německým lodím cestu na jejich očekávaném návratu.\n\nNěmci ale tentokrát vůbec neměli o britském bitevním svazu informace, a proto se zachovali jinak, než britský velitel předpokládal, a pokračovali nadále v pátrání po konvoji. Po několika hodinách se ale Němci začali dostávat do potíží s palivem, bylo proto rozhodnuto, že \"Friedrich Ihn\" se okamžitě vrátí a zbývající dva torpédoborce se pokusí natankovat z nádrží bitevní lodi. Tento záměr se však nezdařil a tak i oba zbývající torpédoborce \"Tirpitz\" v ranních hodinách 8. března \"Tirpitz\" opustily. \"Tirpitz\" se nadále pokoušel sám najít konvoj a kolem poledne došlo k incidentu s jednou z německých ponorek v severních vodách, která z nedostatku informací o pohybu \"Tirpitze\" na bitevní loď téměř zahájila útok, který byl odvolán v poslední chvíli. Bitevní loď po konvoji neúspěšně pátrala ještě do večerních hodin, kdy padlo rozhodnutí o návratu do Trondheimu.\nBritské síly mezitím po neúspěšném čekání na \"Tirpitze\" pomalu nastoupily na jižní kurs. Až 8. března kolem 17:30 přišla z admirality stručná zpráva „\"Nepřítel jižně od Medvědího ostrova\"“. Kolem 2:30 dne 9. března přišla další zpráva o směřování \"Tirpitze\" na jih. Britské lodě se již v tu dobu zvýšenou rychlostí přesouvaly uvedeným směrem a za rozbřesku byl z letadlové lodi \"Victorious\" vyslán letecký průzkum, který kolem 8 hodiny \"Tirpitze\" lokalizoval ve vzdálenosti cca 90 mil od norského pobřeží. Protože se \"Tirpitz\" mohl snadno ukrýt v norských fjordech a britské lodi by se při hledání příležitosti pro dělostřelecký souboj dostaly do doletu německých letadel, bylo rozhodnuto o leteckém útoku na německou loď letadly typu Albacore, nesoucí dvě torpéda. Letadla byla však na \"Tirpitzi\" zpozorována již ze vzdálenosti 8 mil, proto se němečtí námořníci na \"Tirpitzu\" a před nedávnem opět se navrátivšími torpédoborci \"Friedrich Ihn\" mohli včas připravit k obraně. Zároveň německá loď zvýšila rychlost na 30 a později na 31 uzlů a směřovala k úkrytu v norském Vestfjordu.\n12 britských letadel, ještě atakováno dvěma katapultovanými hydroplány Arado, tak zaútočilo ve 3 skupinách na velkou rychlostí plující a urputně se bránící německé lodi. Letci nezaznamenali žádný zásah a došlo sestřelení dvou letadel a jednoho německého hydroplánu. Na \"Tirpitzu\" byli v průběhu útoku zraněni 3 muži.\nK dalším britským náletům již nedošlo, zato těsně před vjezdem do Vestfjordu došlo k neúspěšnému útoku na \"Tirpitz\" ze strany nespecifikované sovětské ponorky a německá bitevní loď se kromě toho v poslední chvíli vyhla hrozící kolizi s torpédoborcem \"Friedrich Ihn\".\n\"Tirpitz\" setrval relativně nechráněn ve Vestfjordu až do 12. března, kdy teprve po opakovaných urgencích admirála Ciliaxe přišel rozkaz k návratu do chráněného kotviště v Trondheimu, kam dorazila kolem deváté hodiny večerní dne 13. března.\n\nJediným výsledkem celé operace \"Sportpalast\" tak bylo vypotřebování více než 8000 tun paliva a zjištění faktu, že německá Luftwaffe ani ponorky nejsou schopny dostatečné koordinace akcí a uskutečnění průzkumu pro potřeby hladinových plavidel.\nOperace Chariot v březnu 1942 nebyla útokem na německou bitevní loď přímo, ale na infrastrukturu, která ji mohla při jejím uvažovaném nasazení v Atlantiku podpořit – na obrovský suchý dok v St. Nazaire ve Francii. Tento suchý dok byl největší na světě, 420 m dlouhý a přes 50 m široký. Původně byl vybudován pro provádění oprav obrovského transatlantického parníku Normandie. Tam by bylo možno \"Tirpitze\" při jeho případném poškození opravit.\n\nBritové v důsledku provedení odvážného nájezdu malých lodí do přístavu v St. Nazaire pronikli až k vratům doku, do kterých narazili se starým torpédoborcem HMS \"Campbeltown\", lodi původně obdržené od US Navy v rámci výměny 50 starších torpédoborců v období jejich nedostatku za přenechání některých námořních základen potřebám US Navy. Tato loď byla naplněna výbušninami a po jejich následném časovaném odpálení byla vrata doku zničena a dok kompletně zaplaven vodou.\n\nDíky tomu, že se Britům v průběhu akce podařilo dok vyřadit a Němcům se až do konce války nepodařilo ho opravit, ochladilo to podle mínění britských stratégů zájem Němců na proniknutí \"Tirpitze\" do Atlantiku podobným způsobem, jako to původně plánovali u její sesterské lodi v rámci operace Rheinübung\n\nVe snaze zvýšit efektivitu náletů vypracovali britští letečtí velitelé novou taktiku provádění náletů na \"Tirpitze\". Vzhledem tomu, že efektivita bombardování bombami byla doposud velmi nízká, navíc bomby nikdy nebyly s to prorazit vnitřní 20cm palubu kryjící nejdůležitější části lodi pod čarou ponoru a \"Tirpitz\" se navíc stále nacházel za několikanásobnou hradbou protiponorkových a protitorpédových sítí, rozhodli se pokusit se o zamoření vod kotviště Tirpitze lodními minami. Za tímto účelem došlo k upravení sférických min Mk XIX, aby mohly být shazovány z bombardérů z výšky cca 200 m. Nálet se pak měl skládat ze dvou fází – v první fázi vlna bombardérů (především Lancaster) provede nálet na infrastrukturu chránící \"Tirpitze\" (protiletecké baterie, zadýmovací zařízení, letiště Værnes, atp.), což umožní druhé vlně bombardérů (typu Halifax) navazující bezprostředně na vlnu první, nerušený shoz min, které měly umožnit zásahy a následné poškození \"Tirpitze\" pod čarou ponoru.\n\nPodle tohoto scénáře se uskutečnily v březnu a dubnu tři nálety.\n\nK prvnímu došlo v noci z 30. na 31. března. Podle plánu měly v první fázi zaútočit dva Lancastery 10. bombardovací perutě na letiště ve Værnes a znemožnit tak vzlet stíhačkám, zároveň mělo zaútočit 12 Halifaxů ze 76. bombardovací perutě bombami na \"Tirpitze\" a okolní protiletecké baterie. V Druhé fázi měly být shozeny miny celkem 22 Halifaxy 10. a 35. bombardovací perutě.\nNakonec se ale útoku Lancastery nezúčastnily, jeden z nich havaroval při vzletu z domovské základny \"Woodhall\" při přeletu do Skotska a druhý se v důsledku organizačního zmatku vrátil omylem z \"Lossiemouthu\" na \"Woodhall\" zpět. Z celkem 34 Halifaxů 76. (start ze základny \"Tain\"), 10. (start ze základny \"Lossiemouth\") a 35. perutě (start ze základny \"Kinloss\") se jeden vrátil předčasně pro závadu na motoru, ostatní se vydaly na téměř 1300 mil dlouhou cestu. Let trval kolem 8 až 8,5 hodin. Při dosažení cíle však nízko ležící oblačnost a mlha zabránily nalezení \"Tirpitze\" i dalších lodí, proto bylo bombardování prováděno téměř naslepo, resp. na cíle, které byly momentálně viditelné. \"Tirpitz\" neutrpěl prakticky žádné nebo jen velmi malé poškození. Z náletu se nevrátilo 5 strojů.\nV noci z 27. na 28. dubna došlo k opakování útoku podle podobného schématu. Nejprve mělo 12 Lancasterů 44. a 97. bombardovací perutě startujících ze základen \"Lossiemouth\" spolu s Halifaxy 76. perutě provést útok bombami (každé letadlo neslo kolem 2000 kg pum) z výšky cca 2000 m, poté měly Halifaxy 10. a 35. perutě provést shoz (cca 500kg) min z minimální výšky 50 m podél boků \"Tirpitze\". Halifaxy měly vzlétnout ze stejných základen jako při předchozím náletu. V případě, že nebude možno lokalizovat přesně \"Tirpitze\" zněl rozkaz bombardovat další německé lodi – \"Admiral Scheer\", \"Prinz Eugen\" a \"Admiral Hipper\", nacházejících se asi ve 2 míle vzdáleném Lofjordu.\n\nPrvní fáze náletu vyšla britským letcům dobře, Lancastery 44. perutě se objevily nad cílem chvilku po půlnoci a za jasné viditelnosti zahájily útok. Němci ale uvedli do chodu zadýmovací zařízení rozmístěná ve Föttenfjordu, která zahalila okolí německé lodi do dýmu během několika minut, a další útoky pak již probíhaly opět jako bombardování naslepo. Díky nízké letové výšce při shozu min navíc byla řada letadel zasažena – nejen zespodu ale i z boku. \"Tirpitz\" tedy nakonec zasažen nebyl. Ze 43 strojů startujících z britských základen se 1 Lancaster a 2 Halifaxy vrátily předčasně pro technické závady a po provedeném náletu se na základny nevrátilo dalších 5 strojů, mezi jinými též stroj velitele 10. perutě Benetta, kterému se však po dnech skrývání v norské zimě podařilo s dalším letcem uniknout Němcům a dostat se až do Švédska a odtamtud zpět do Anglie.\n\nPo předcházejícím náletu se Britové pokusili využít momentu překvapení a zaútočit znovu hned další noc, z 28. na 29. dubna. Z vyhodnocení náletu z předchozího dne vyšlo najevo, že mezi oběma fázemi útoku bylo příliš velké „časové okno“, díky čemuž Němci stihli okolí německé lodi úspěšně zadýmovat. Proto bylo rozhodnuto o změně časového schématu – Lancastery 44. a 97. perutě spolu s Halifaxy 76. perutě měly zaútočit v 0:30 a již po desetiminutovém bombardování měly nastoupit Halifaxy s minami již v 0:41.\nBombardéry k provedení útoku startovaly znovu za bezmračné noci z různých základen v severním Skotsku, celkem odstartovalo 34 letadel (23 Halifaxů a 11 Lancasterů). Němci však tentokrát byli varováni včas již před příletem letadel, a proto zahalili kotviště \"Tirpitze\" a okolní prostor dýmem z větším předstihem. Bombardéry v první fázi proto bombardovaly ostatní německé lodi v Lofjordu, okolní protiletadlové baterie, popř. vzletové dráhy v okolí. Druhá fáze útoku prováděná 14 Halifaxy opět nepřinesla žádné výsledky, 2 z nich (ze 35. perutě) se pak na základny zpět nevrátily, sestřeleny německou palbou.\n\nAkce \"Tirpitze\" a doprovodných torpédoborců v březnu 1942 spotřebovaly kolem 8230 tun paliva, což značně omezilo operace německých válečných lodí v Norsku. Němcům pak trvalo téměř 3 měsíce, než palivo doplnili do původní výše před operací \"Sportpalast\". Konvoj PQ 17, který vyplul z Islandu 27. června se stal dalším konvojem, na který se měl \"Tirpitz\" i zbytek německých lodí umístěných v Norsku zaměřit. Operace dostala jméno \"Rösselsprung\" (tah koněm). Měl jí velet admirál Carls a Němci, poučeni nezdarem operace \"Sportpalast\", se tentokrát rozhodli zajistit plnou součinnost hladinových uskupení, ponorek a letectva – odeslali kapesní bitevní lodi \"Admiral Scheer\" a \"Lützow\" z Trondheimu na sever do Narviku, do Bergenu přemístili 11. ponorkovou flotilu a na letiště \"Bardufoss\" mezi Narvikem a Tromsø a letiště \"Banak\" poblíž Severního mysu se přesunulo celkem 300 letadel 5. letecké flotily.\n\nVlastní operace proti konvoji pak měla probíhat tak, že zatímco \"Tirpitz\" a \"Admiral Hipper\" se šesti torpédoborci budou z jižního směru bojovat s eskortou konvoje, \"Admiral Scheer\" a \"Lützow\" s dalšími šesti torpédoborci budou od severu potápět obchodní lodi konvoje a akce proběhne tak rychle, aby britské loďstvo nebylo schopno přisunout větší síly. Pro ukolébání britské pozornosti ponechali také Němci bez povšimnutí vracející se konvoj QP 13. Je však otázkou do jaké míry mohl být tento plán životaschopný při nutnosti koordinovat obě skupiny lodí vyplouvajících ze stovky kilometrů vzdálených míst při nutnosti zachovávat rádiový klid, aby nebyli Britové o hrozbě informováni – na jeho realizaci však nakonec nedošlo.\n\nBritové o zvyšování německých sil v oblasti věděli a v britském velení probíhala diskuse o tom, jak těmto novým hrozbám čelit. Admiralita zamítla návrh admirále Toveye obrátit konvoj PQ 17 k západu a tím ho zavést do bezpečnějších vod, aby byli případní němečtí hladinoví útočníci buďto přinuceni ke střetnutí s britskými těžkými loděmi, nebo museli díky vyčerpání paliva zvolit návrat na základnu. Namísto toho vypravila k břehům Norska fingovaný konvoj, který měl předstírat snahu o vylodění v Norsku a tím na sebe soustředit pozornost Němců. Přestože se tento fingovaný konvoj několikrát přiblížil značně k norskému pobřeží, německý průzkum ho vůbec nezaznamenal a operace tak skutečnému konvoji v ničem nepomohla.\n\nKonvoj PQ 17 patřil k největším arktickým konvojům za II. světové války. Skládal se z 34 obchodních lodí (22 z nich bylo amerických) dále pak ze 3 záchranných plavidel, 1 cisternové lodi pro potřeby doprovodu a ochrany tvořené 6 torpédoborci, 11 korvetami, 3 minolovkami, 4 trawlery, 2 protiletadlových lodí a 2 ponorek\n\nK přímému krytí konvoje spojenci dále vyčlenili svaz pod velením kontradmirála Dalrymple-Hamiltona složený z těžkých křižníků britského loďstva \"London\" a \"Norfolk\" a amerických \"Wichita\" a \"Tuscaloosa\" a tří torpédoborců. Svaz se pohyboval severně od konvoje a Němci se o něm dozvěděli 3. července, když ji 60 km od ostrova Jan Mayen zpozorovala ponorka U 255, samotný konvoj zpozorovalo německé letadlo již 1. července.\nNepřímé krytí zajišťoval svaz těžkých lodí pod velením admirála Toveye na bitevní lodi \"Duke of York\", svaz dále tvořila americká bitevní loď \"Washington\", letadlová loď \"Victorious\", britské křižníky těžký \"Cumberland\" a lehký \"Nigeria\" a 10 torpédoborců. Ke svazu se později připojil i lehký křižník \"HMS Manchester\".\n\nBritové měli o německých lodích jediné informace z 2. července, kdy \"Tirpitz\" a další lodi vypluly z Trondheimu a směřovaly do Altenfjordu (jde o starší název, užívaný zejména britskými historiky poloviny 20. století, rovněž Altafjord, norsky pak Altafjorden), odkud měly podle představ německého velení zahájit akci proti konvoji – Britové ale o jeho cílové destinaci nic nevěděli a obávali se, že vyrazil na konvoj přímo. Ten den také na konvoj zaútočila první smečka německých ponorek a v dalších dvou dnech byly na konvoj prováděny nálety německými dálkovými bombardéry. Nejistota Britů vyvrcholila 4. července večer, kdy ve 21:11 přišel křižníkové eskadře kontradmirála Darlymple-Hamiltona přímý rozkaz prvního námořního lorda sira Dudleye Pounda, aby se křižníky od konvoje stáhly, konvoj se rozptýlil a každá z lodí se pokusila dosáhnout severoruských přístavů na vlastní pěst. Hlavní oficiální odůvodnění spočívalo v tom, že s největší pravděpodobností ke konvoji směřuje svaz vedený \"Tirpitzem\" a nelze očekávat, že by ho 4 křižníky uhájily. Ve skutečnosti se pravděpodobně Britové především obávali možného pokusu \"Tirpitze\" o proniknutí do Atlantiku podobně jako tomu bylo v případě \"Bismarcka\" a proto stáhli Toveyovy těžké lodi k ochraně průjezdů do Atlantiku. Po tomto tragickém rozhodnutí, které mělo velký negativní mezinárodní ohlas, se do ruských přístavů dostalo pouze 10 lodí a vyloženo bylo jen 70 000 tun nákladu, zatímco 24 lodí a 200 000 tun nákladu bylo potopeno převážně německými ponorkami. Zároveň osud konvoje vedl k pozastavení vypravování arktických konvojů až do konce září 1942.\n\nIronií osudu se stalo, že německé svazy proti konvoji nakonec buďto vůbec nevypluly a nebo se záhy obrátily zpět do přístavů. \"Lützow\" a 3 torpédoborce se musely vrátit pro poškození v důsledku najetí na nezmapovanou skálu a svaz vedený \"Tirpitzem\" se v Altenfjordu zdržel čekáním na Hitlerovo svolení k vyplutí, takže lodě opustily fjord teprve 5. července po poledni s podmínkou, že se \"Tirpitz\" nebude vystavovat zbytečnému riziku. Již v 5 hodin odpoledne se ale svaz s \"Tirpitzem\" obrátil zpět k plavbě do přístavu – tento vývoj způsobilo několik událostí. Na \"Tirpitzi\" zachytili hlášení neznámé ponorky oznamující polohu lodi, na můstek došla nesprávná zpráva z velitelství letectva o přítomnosti silného svazu bitevních a letadlových lodí na severu, Němci pravděpodobně také již měli nějaké zprávy o rozpuštění konvoje a nakonec také na \"Tirpitz\" zaútočila i sovětská ponorka K-21 pravděpodobně čtyřmi torpédy. Velitel ponorky kapitán Lunin oznámil dva zásahy, Němci poškození lodi popírali, přestože Tirpitz odeplul z místa bojů sníženou rychlostí do Altenfjordu a zakrátko zpět do Trondheimu kde podle zdroje v docích na opravě zůstal od 8. července do 6. září 1942, podle jiných zdrojů (viz následující obrázek) se ještě v srpnu nacházel nedaleko Narviku.\n\nPo dokončení oprav z operace \"Rösselsprung\" Němci přesunuli \"Tirpitze\" pravděpodobně začátkem října do Ofotfjordu poblíž Narviku, odkud loď mohla efektivněji zasáhnout proti arktickým konvojům spojenců. K vyplutí lodi do boje však nedošlo nejen v září z Trondheimu ale ani v první polovině října z Bogenfjordu (Ofotfjordu). V té době již \"Tirpitz\" začal potřebovat generální opravu, ale protože Hitler nedovolil nebezpečný přesun lodi do domácích loděnic, bylo naplánováno opravy provést v Trondheimu. Dne 23. října proto loď opustila Bogenfjord a vrátila se do Fættenfjordu nedaleko Trondheimu. Obrana toho kotviště byla posílena, byly instalovány nové palposty protiletadlové ochrany a kolem lodi byly položeny dvojité protitorpédové sítě. Opravy byly rozčleněny do fází, mezi kterými měla být loď schopna v relativně krátkém čase vyplout v případě potřeby na moře a výpadek možného operačního nasazení lodi po celou dobu oprav se tak minimalizoval.\n\nBěhem jedné z fází oprav byl kolem zádi lodi byl vybudován keson aby bylo možno vyměnit lodní kormidla. Během oprav se Britové pokusili v rámci operace \"Titul\" (viz níže) neúspěšně zaútočit.\n\nOpravy byly ukončeny 28. prosince a \"Tirpitz\" zahájil plavební zkoušky. Střelecké zkoušky proběhly 4. ledna 1943 v Trondheimfjordu.\n\nOperace \"Title\" (česky \"Titul\") byla dalším pokusem Britů o potopení nebo alespoň poškození německé lodi. Při tomto pokusu měla být nasazena řiditelná torpéda \"Chariot\" – torpéda pilotována žabími muži, kteří se měli být schopni pod vodou prostříhat protiponorkovými sítěmi, obklopujícími \"Tirpitze\" v jeho kotvišti během oprav a připlout s torpédy až pod trup bitevní lodě. Zde měli potápěči hlavice torpéd (každá s více než 300 kg výbušniny) umístit a později časovacím zařízením odpálit. Charioty měl do Trondheimfjordu dopravit jeden z norských rybářských člunů, které každý den vyplouvaly na moře a jejichž pohyb Němci nebyli schopni uhlídat, a tak byly tyto lodě schopny převážet tam i zpět personál a materiál pro odbojovou činnost hnutí norského odporu. V určitých fázích války šlo o tak intenzivní činnost, že se jí začalo podle častého cíle takových lodí (souostroví Shetlandy) přezdívat Shetlandský autobus. Pro účel přepravení chariotů byl proto vybrán rybářský člun \"Arthur\" pod velením kapitána Leifa Larsena. Na lodi byli 4 muži posádky a konečný útok mělo provést 6 potápěčů (v konečné fázi útoku každý chariot obsluhovali 2 muži). Po provedení útoku měl být člun potopen a všichni muži měli za pomoci pracovníků hnutí odporu přejít hranice do neutrálního Švédska.\nPoté, co byla akce úspěšně vyzkoušena na základně Home Fleet ve Scapa Flow, kde roli \"Tirpitze\" zastávala bitevní loď Rodney a nic tak provedení nestálo v cestě – začátek operace byl naplánován na 10. října. Když ale \"Tirpitz\" Trondheim opustil a přesunul se na sever, musela být operace odvolána a nebylo jasné, zdali nebude natrvalo zrušena. Až po návratu německé bitevní lodi na své předchozí kotviště bylo jasno. Dne 25. října vydal vrchní velitel britského ponorkového loďstva admirál Horton rozkaz k zahájení akce a o den později tak \"Arthur\" vyrazil ze Shetlandů. Nedaleko Trondheimfjordu se po určitých obtížích podařilo dostat oba charioty do vody, ukotvit na vlečná lana a doplout kolem 10 hodiny 29. října až k ústí Trondheimfjordu. Potápěči zaujali svá místa v zamaskovaných úkrytech, loď úspěšně prošla kontrolou německé hlídky ve fjordu jako loď přivážející do Trondheimu náklad rašeliny a vydala se na pomalou plavbu dlouhým fjordem. Mezitím se ale na moři změnilo počasí a rozpoutala se bouře, jejíž vlnobití doléhalo až do fjordu, což nakonec způsobilo utržení obou torpéd z vlečných lan a jejich ztracení v hlubinách fjordu. Operace \"Titul\" tedy pouhých 5 mil od cíle neuspěla.\n\nDne 31. prosince 1942 došlo k bitvě v Barentsově moři, kde došlo k neslavnému střetnutí mezi německým svazem pod velením admirála Kummetze s ochranou konvoje JW 51B ve kterém Britové zahnali na útěk mnohem silnějšího nepřítele. Po tomto střetnutí, které vyvolalo konflikt mezi Hitlerem a velitelem Kriegsmarine velkoadmirálem Raederem dosavadní velitel německého námořnictva rezignoval a na jeho místo byl jmenován dosavadní velitel ponorkové zbraně admirál Dönitz. Ten rozhodl, že v severních vodách má být vytvořen silný akceschopný svaz schopný napadat nejen konvoje, ale pružně zasahovat všude, kde to budou německé zájmy na severu Evropy vyžadovat.\n\nMezitím \"Tirpitz\" po dokončení generální opravy a znovuuvedení do služby dostal i nového velitele – kapitán Topp byl 21. února povýšen na kontradmirála a na jeho pozici byl jmenován kapitán Hans Meyer; o 5 dní později bylo s konečnou platností rozhodnuto, že \"Tirpitze\" posílí bitevní křižník \"Scharnhorst\". Zároveň došlo k přesunu \"Tirpitze\" z Trondheimu na sever, kde bude blíže konvojovým trasám a zároveň dále od leteckých základen na Britských ostrovech. Dne 15. března opustil Trondheim a přesunul se do Narviku a po 14 dnech do Altenfjordu. \"Scharnhorst\" se do norských vod přesunul v březnu, připojil se k \"Tirpitzi\" a velitelem nového uskupení složeného z obou lodí a doprovodných torpédoborců byl jmenován viceadmirál Oskar Kummetz.\n\nProtože v létě spojenci vypravování konvojů pozastavili a Němci neměli příležitost součinnost lodí vyzkoušet v bojové akci, nařídil admirál Dönitz provedení útoku na spojeneckou základnu na Špicberkách, který dostal název operace \"Zitronella\" (jinak též \"Sizilien\") tentokrát pod velením admirála Friedricha Hüffmeiera. Na ostrovech byla umístěna britská meteorologická stanice a základna pro doplňování paliva. Stanice na Špicberkách byla chráněna pouze 152 muži norské exilové armády, kteří obsluhovali dva staré 75mm kanóny.\n\nObě německé těžké lodi, doprovázené 9 torpédoborci opustily přístav 6. září a o den později se pod bílou vlajkou přiblížily k ostrovům. Zdroje neuvádějí, co tímto pokusem o válečnou lest Němci sledovali, následovala ale velká kanonáda, kdy \"Tirpitz\" vystřelil 52 granátů z 380mm děl a 82 granátů ze 152mm děl. To bylo poprvé a naposledy, co loď střílela ze svých hlavních baterií na nepřátelský povrchový cíl. 8. září pak vysazené přepadové komando zajalo 74 zajatců a zničilo části pobřežní infrastruktury městečka Barentsburgu, při nájezdu celkem zahynulo 11 norských vojáků. Okolo 11:00, poté, co bylo cílů operace dosaženo, se německý svaz obrátil zpět k přístavům na norském pobřeží.\n\nDalším pokusem Britů k neutralizování hrozby německé bitevní lodi byl útok miniponorkami, tzv. „čluny X“. První plavidlo se Britům podařilo postavit již začátkem roku 1942. Šlo o 15 m dlouhou zmenšeninu ponorek s posádkou 4 mužů bez torpéd a torpédometů, zato po každé straně trupu s náloží naplněnou 2 tunami výbušniny amatolu. Čluny X měly též přechodovou komoru, kterou mohl potápěč vystoupit do vody a v případě zachycení ponorky v protiponorkové či protitorpédové síti ponorku ze sítě jejím rozstříháním uvolnit.\nPlánovaný útok, operace \"Source\" (česky \"Pramen\"), měl kromě \"Tirpitze\" zahrnout i útok na bitevní křižník \"Scharnhorst\" a kapesní bitevní loď \"Lützow\". Ačkoliv miniponorky mohly celou cestu vykonat vlastními silami, bylo rozhodnuto je do blízkosti Altenfjordu odtáhnout velkými ponorkami aby měla posádka větší šance v konečném útoku uspět a v srpnu 1943 stanovil velitel britské ponorkové zbraně admirál C. B. Barry datum útoku na 20. září 1943. Na základnu Loch Cairnbawn ve Skotsku, kde výcvik posádek „člunů X“ probíhal, dorazilo šest ponorek britského loďstva, které byly určeny k odtažení člunů X: \"Thrasher\" pro člun \"X5\", \"Truculent\" pro tažení člunu \"X6\", \"Stubborn\" pro tažení \"X7\", \"Sea Nymph\" pro člun \"X8\", \"Syrtis\" táhnoucí člun \"X9\" a \"Sceptre\" pro člun \"X10\". Po nejistotě o poloze \"Tirpitze\" a \"Scharnhorsta\" během jejich nájezdu na Špicberky byl po návratu německých lodí do Altenfjordu dne 11. října vydán ponorkám rozkaz k vyplutí.\n\nBěhem vlečení se postupně čluny \"X8\" a \"X7\" utrhly od svých „mateřských“ ponorek, byly ale vždy znovu nalezeny a připojeny k vlekoucím ponorkám, následné utržení člunu \"X9\" 16. října bylo však zpozorováno pozdě a člun i s přepravní posádkou byl ztracen v moři. Dne 17. října začala voda pronikat do náloží člunu \"X8\" a po jejich odhození došlo k jejich předčasné detonaci, díky čemuž musel být člun \"X8\" potopen, tentokráte bez ztrát na životech. 19. září večer se zbývající 4 dvojice ponorek přiblížily k Altenfjordu, došlo k vystřídání tříčlenných přepravních posádek za čtyřčlenné operační a o 24 hodin později, 20. září, se miniponorky vydaly do Altenfjordu ke kotvišti \"Tirpitze\". Původně plánované útoky na další německé těžké lodi se nemohly uskutečnit – \"Scharnhorst\" odplul na cvičné střelby a \"Lützow\" se vrátil do Německa k opravám motorů. Pro konečný útok člunů X na \"Tirpitze\" (odpálení položených náloží) bylo stanoveno datum časně ráno 22. října. Před útokem se měly ještě miniponorky v Altenfjordu setkat aby mohl útok proběhnout synchronizovaně.\n\nPrůběh útoku na \"Tirpitze\" a další osudy jednotlivých miniponorek byly následující:\n\nČlun \"X10\" se ke kotvišti \"Tirpitze\" nedostal a 22. října, když uslyšela posádka vzdálené exploze náloží z ostatních miniponorek, tak odhodila nyní již nepotřebné nálože. Poté následovalo dlouhé bloudění podél norského pobřeží až 28. října narazila na stále ještě čekající ponorku \"Stubborn\", nastoupila přepravní posádka a obě ponorky se vydaly na základnu. V průběhu plavby však musel být člun \"X10\" kvůli vzrůstajícímu počtu závad a pronikání vody potopen.\nČlun \"X7\" pod velením poručíka Godfreye Place se nestihl ve stanoveném čase dostat na shromaždiště a proto se jeho velitel rozhodl zaútočit samostatně. Ponorka se několikrát zapletla do protiponorkových sítí, ale se štěstím vyvázla a přesto, že postupně přestávala fungovat důležitá zařízení, podařilo se jí Tirpitze najít a nálože pod něj položit. Na zpáteční cestě pak člun nad hladinu vymrštily exploze náloží pod \"Tirpitzem\" a i když její vynoření nikdo zprvu nezpozoroval a podařilo se jí znovu ponořit, plavidlo bylo již neovladatelné, proto se námořníci rozhodli vynořit a vzdát. Němci po vynoření začali na miniponorku střílet a nakonec se z ponorky zachránil jen velitel a jeden muž posádky\nČlun \"X6\" pod velením poručíka Camerona vyrazil k cíli s malým předstihem a poté, co na dohodnutém shromaždišti ani po stanoveném čase setkání žádný z ostatních člunů nedorazil, rozhodl se pro samostatný útok. Člun se pohybem ve stopě proplouvající německé lodě dostal přes protiponorkové sítě, pak se ale miniponorka díky poškozenému periskopu vychýlila z kursu a najela na břeh. Šokovaní Němci nebyli schopni hned reagovat a tak se miniponorce podařilo dostat až k \"Tirpitzi\" a nálože tam položit. Všem mužům posádky se pak podařilo ponorku opustit.\n\nČlun \"X5\" se pravděpodobně zdržel a neočekávaně se pak z neznámých příčin vynořil před protiponorkovými sítěmi po explozi náloží položených ostatními čluny pod \"Tirpitzem\", byl zpozorován německým torpédoborcem a okamžitě rozstřílen, nikdo z posádky se nezachránil.\n\nExploze náloží v 8:12 způsobila německé lodi značné poškození, první vybuchla nedaleko dělové věže C a druhá na levoboku cca 45–55 metrů před přídí. Došlo k protržení nádrže na palivo, poškozen trup lodi, na spodku lodi došlo v oblasti přídě ke značným změnám tvaru trupu a přepážky v dvojitém dnu lodi byly značně deformovány. Do lodi proniklo asi 1430 tun (podle jiných zdrojů kolem 800 tun) vody do oblasti palivových nádrží a prázdných prostor v dvojitém dnu lodi na levoboku, což způsobilo náklon lodi o cca 1–2 stupně a muselo být vyrovnáno zaplavením komor na pravoboku. Proniknutí vody poničilo všechny turbogenerátory v generátorové místnosti 2 a všechny turbogenerátory až na jeden v generátorové místnosti č. 1 byly vyřazeny z provozu díky poškození trubek s přívodem páry a kabeláže. Dělová věž D byla posunuta ze svého uložení což způsobilo její nehybnost (jiné zdroje uvádějí naopak posunutí věží A a C) což byl dosti významný problém, protože se v Norsku nenacházel plovoucí jeřáb s dostatečnou nosností, který by mohl věž zvednout a znovu umístit na ložiska otáčecího mechanismu. Podle jiných zdrojů byla také z uložení vyhozena jedna z turbín. Oba hydroplány bitevní lodi Arado Ar 196 byly při výbuchu vymrštěny a zcela zničeny. Asi nejhorším problémem bylo však zdeformování trupu lodi, které nebylo možno opravit a nutně se muselo projevit na její rychlosti.\n\nOpravy byly prováděny dílenskou lodí \"Neumark\" (šlo o přestavěný pomocný křižník Widder); historikové Robert Garzke a Robert Dulin poznamenávají, že úspěšné úsilí na opravách lodi bylo „jedním z nejpozoruhodnějších výkonů námořního inženýrství během druhé světové války“. Opravy trvaly po celý rok 1943 až do jara roku 1944. V jejich průběhu byl na \"Tirpitze\" v noci z 10. na 11. února 1944 podniknut nálet sovětských letadel, ale ani jedna z 1000kg bomb \"Tirpitze\" nezasáhla.\nNa 15. března kapitán Meyer stanovil první zkušební plavbu, při které se zjistilo, že je \"Tirpitz\" stále ještě schopen plout rychlostí 27 uzlů a jeho palebná kapacita byla zcela obnovena. Opravy a zkoušky pak pokračovaly až do 3. dubna, kdy došlo k dalšímu náletu britských letadel.\n\nBritové si, po zjištění faktu, že \"Neumark\" v březnu opustil kotviště \"Tirpitze\", si byli vědomi, že se \"Tirpitz\" nachází v téměř bojeschopném stavu. Protože koncem března 1944 vyplul ze Skotska konvoj JW 58, rozhodl se velitel Home Fleet admirál Fraser spojit jeho ochranu s napadením německé lodi.\n\nV rámce operace Tungsten (česky \"Wolfram\") tak vyplul k norským vodám s \"Victorious\" a další letadlovou lodí \"Furious\" – obě se 42 bombardéry typu Barracuda doprovázené eskortními letadlovými loděmi \"Emperor\", \"Fencer\", \"Pursuer\" a \"Searcher\". Útok byl původně naplánován na 4. duben 1944, ale byl o den uspíšen poté, co Britové za použití Enigmy zjistili, že \"Tirpitz\" má v 05:29 dne 3. dubna začít s plavebními zkouškami.\n\nPro útok bylo určeno 42 bombardérů typu Barracuda, 10 neslo protipancéřové 800kg pumy, 22 protipancéřové 250kg pumy, zbytek byl vybaven tříštivými bombami. Eskortu zajišťovalo celkem 51 stíhaček – 10 Wildcatů, 20 Hellcatů a 21 Corsairů, rozdělených do dvou útočných vln.\n\nPrvní vlna, sestávající z 21 \"Barracud\" a doprovodných stíhaček opustila palubu \"Victorious\" ve 4:15 ráno a na \"Tirpitze\" zaútočila v minutu trvajícím náletu v 5:29, druhá vlna, která odstartovala z \"Victorious\" v 5:30 ráno sestávající kromě doprovodných stíhaček z 19 \"Barracud\" (celkový počet 21 byl snížen o stroj, který byl pro závadu motoru svržen přes palubu a o stroj, který se hned po startu zřítil do vln moře), dorazila nad cíl v 6:30.\n\nBritští letci v obou vlnách zaznamenali velký úspěch poté, co zasáhli bitevní loď patnáctkrát přímo a dvěma zásahy těsně vedle lodi. Za velký úspěch mohla především neočekávanost náletu, díky níž mj. Němci neměli obsazeny protiletadlové baterie – u některých trvalo až 12–14 minut od zahájení útoku, než byly jejich osádky kompletní.\n\nVzdušné útoky způsobily lodi značné škody a způsobily též značné ztráty, jejichž výše se však v různých zdrojích liší. William Garzke a Robert Dulin uvádějí 122 zabitých a 316 zraněných, Hildebrand, Röhr, & Steinmetz mluví o 132 mrtvých a 270 zraněných, zatímco Hubáček uvádí 112 obětí a 320 zraněných přičemž při útoku byl také zraněn kapitán lodi Hans Meyer a byl proto vystřídán fregatním kapitánem Wolfem Jungem. Dvě z věží se sekundárními 152mm děly byly zničeny, bylo zdemolováno řada nástaveb a zničeny oba hydroplány Arado Ar 196. Řada zásahů způsobila rozsáhlé požáry, otřesy z výbuchů vyřadily z provozu pravoboční turbínu a slaná voda, použitá pro hašení požárů kontaminovala sladkou vodu používanou v kotlích. Do lodi proniklo kolem 2000 tun vody (podle jiných zdrojů cca 1000 tun) především trhlinami v trupu lodi po obou zásazích, které loď jen těsně minuly.\n\nDönitz vydal rozkaz aby loď byla co nejdříve opravena nehledě na náklady, navzdory tomu že pochopil, že \"Tirpitz\" nemůže být nasazen do hladinového střetnutí z důvodu chybějícího zabezpečení stíhačkami. Opravy začaly ve velké míře začátkem května, přičemž torpédoborce musely převážet pro jejich zahájení zařízení a personál z Německa (přístav v Kielu) do Altafjordu. Dne 2. června byla loď opět schopna pohybu vlastní silou a koncem měsíce pak bylo možno začít provádět první střelecké zkoušky. Během oprav byla provedena i některá vylepšení – 152mm děla byla modifikována způsobem, který umožňoval i jejich použití proti letadlům a loď obdržela též speciální munici pro hlavní 380mm děla, umožňující použití primární výzbroje lodi pro vytvoření přehradné protiletadlové palby.\n\nV dalších třech měsících od operace \"Tungsten\" plánovalo britské velení provedení dalších leteckých útoků opět z palub letadlových lodí, ale špatné počasí jejich provedení mařilo až do července 1944.\n\nOpakování operace \"Tungsten\" s kódovým označením \"Planet\" (česky \"Planeta\") bylo plánováno na 24. dubna a byl to první z těchto odvolaných útoků.\n\nDruhým odvolaným útokem byla operace \"Brawn\" (česky \"Síla\") která měla být provedena 27 bombardéry doprovázenými 36 stíhačkami z palub letadlových lodí \"Victorious\" a \"Furious\" a měla se uskutečnit 15. května.\n\nTřetí odvolanou operací byla akce s označením \"Tiger Claw\" (česky \"Tygří dráp\") a měla se uskutečnit 28. května.\n\nPrvní operací po operaci \"Tungsten\" proti německé lodi, kterou nepřekazilo počasí, se stala operace \"Mascot\" (česky \"Talisman\"). Při ní se k \"Victorious\" (podle jiných zdrojů šlo o \"Formidable\") a \"Furious\" připojila i \"Indefatigable\" a 17. července 62 bombardéry a 30 stíhačkami (podle Hubáčka šlo o 45 barracud provázených 50 stíhačkami) provedla nálet, během kterého však \"Tirpitz\" díky efektivní obraně a kouřové cloně nad přístavem nebyl zasažen.\n\nDalší nálety se uskutečnily 22. srpna v rámci operace \"Goodwood\" – prvních dvou náletů z letadlových lodí \"Furious\", \"Indefatigable\" a \"Formidable\" a eskortních letadlových lodí \"Nabob\" a \"Trumpeter\" se zúčastnilo na 38 bombardérů a 43 doprovodných stíhačů. Útoky opět nedosáhly žádného zásahu německé lodi a 3 útočící letadla byla sestřelena. Třetí nálet následoval 24. srpna, kterých se nezúčastnila letadla z eskortních letadlových lodí. 49 bombardérů a 29 stíhaček zaútočilo na loď při útoku bylo dosaženo 2 zásahů, které ale způsobily menší škody.\n\nBritové prováděli nálet ze tří velkých a dvou eskortních letadlových lodí celý týden, ve snaze německou obranu vyčerpat, nedosáhli však žádných znatelných úspěchů a poté, co byl \"Nabob\" torpédován, operaci ukončili a lodi stáhli zpět do přístavu. Tak skončila největší skupinová akce letadlových lodí, k jaké v evropských vodách v průběhu 2. světové války došlo.\n\nNeefektivita většiny útoků vedených Fleet Air Arm z palub letadlových lodí v polovině roku 1944 vedla britské velení k převedení úkolu zničit \"Tirpitze\" na 5. bojovou skupinu RAF, jmenovitě nově vytvořenému útvaru, 617. peruti.\n\nTato peruť, specializující se na těžké a nebezpečné úkoly jako bombardování přehrad, elektráren, ponorkových základen apod. všude v Německem obsazené Evropě, byla vybavena bombardéry Lancaster, speciálně upravenými tak, aby každý mohl nést speciální 5,5 tuny těžkou a 6,5 metru dlouhou superbombu, zvanou \"Tallboy\" (česky \"Dlouhán\"). Britové na jejím vývoji pracovali již od roku 1939 a v březnu 1944 se uskutečnil úspěšný test prvních dvou prototypů připravených týmem hlavního konstruktéra superbomby, Barnese Wallise z koncernu Vickers (mimo jiné i konstruktéra bombardéru Vickers Wellington). Při použití této pumy by se mohlo Britům podařit prorazit i vnitřní pancéřovanou palubu kryjící nejcitlivější části německé bitevní lodi, což byl úkol, který podle zkušeností z předchozích náletů konvenční 250kg a 800kg pumy, používané u bombardérů startujících z palub letadlových lodí, nedokázaly splnit. Velitel 5. letecké skupiny RAF, vicemaršál Ralph Cochrane, spolu s velitelem 617. bombardovací peruti, podplukovníkem Taitem se proto pustili do přípravy útoku 617. a její sesterské 9. bombardovací peruti na německou bitevní loď.\n\nPrvní útok, Operace Paravane, se měla uskutečnit ze sovětské základy Jagodnik nedaleko Archangelsku na poloostrově Kola v severním Rusku (kvůli nutnosti natankovat), kam se bombardéry 617. a 9. bombardovací perutě přesunuly díky špatnému počasí za dramatických okolností 11. září 1944 a po několika dnech čekání na dobré počasí odstartovaly 15. září 1944 směrem k Altenjordu, kotvišti \"Tirpitze\". Náletu se zúčastnilo 23 \"Lancasterů\" (17 z nich vyzbrojených bombou \"Tallboy\" a 6 vyzbrojených speciálními podvodními bombami/minami \"Johnnie Walker\"), přičemž se útok nepodařilo provést s naprostým překvapením, díky čemuž většina bombardérů shazovala bomby naslepo do kouřové clony. I tak se ale zdálo, že došlo k jednomu zásahu, který se však Britům podařilo potvrdit až po následném přesunu \"Tirpitze\" k Tromsø, bombardéry se až na jeden vrátily na letiště Jagodnik a 17. září zpět do Skotska.\n\nBomba Tallboy prorazila příď lodi i vnitřní pancéřovou palubu, vylétla z lodi ven a explodovala vedle boku lodi ve vodách Altenfjordu. Do lodi proniklo 800–1000 tun vody, která způsobila významný náklon lodi na příď, otřes způsobil poškození zařízení pro kontrolu palby. Nejvýznamnějším problémem byla ale deformace paluby a příďových plátů, která se nedala v norských vodách opravit a uvedla tak německou koď prakticky do plavbyneschopného stavu, \"Tirpitz\" byl schopen plout maximální rychlostí cca 8 uzlů.\n\nZpůsobené škody a nemožnost jejich opravy v Norsku za současné neschopnosti lodi odplout zpět do Německa k opravám přesvědčily německé velení aby \"Tirpitze\" ponechalo pouze v roli plovoucí dělostřelecké baterie. Doba trvání oprav byla odhadována na 9 měsíců, ale jen provizorní ucpání děr v trupu bylo možno provést v průběhu několika dnů či týdnů, což umožňovalo \"Tirpitzi\" přesun na jih k Tromsø. Dne 15. října loď vykonala vlastními silami 200 mil dlouhou cestu k Tromsø, byla to poslední plavba její služby. Přesun na jih byl nutný z toho důvodu, že Němci netušili, jak dlouho budou ještě schopni severní Norsko udržet proti vítěznému postupu Rudé armády.\n\nDíky přesunu na jih se německá loď dostala do přímého doletu britských bombardérů bez nutnosti mezipřistání v Rusku. Bylo však na nich učinit řadu modifikací a odmontovat řadu součástí – i tak byl ale každý bombardér při vzletu přetížen asi o 2 tuny – každý lancaster vážil 32 tun, z toho cca 6 tun bomba a 7 tun palivové a přídavné nádrže. Po dokončení úprav bylo ještě nutno čekat na příznivé počasí a tak správný okamžik k útoku nastal až v noci z 28. na 29. října, kdy bombardéry ztěžka odstartovaly k dalšímu napadení \"Tirpitze\" v novém kotvišti u ostrova Håkøya nedaleko Tromsø. Operace dostala název \"Obviate\" a zúčastnilo se jí 32 Lancasterů 9. a 617. bombardovací perutě opět vyzbrojených superbombami Tallboy. Výsledkem náletu obou perutí, startujících ze základen Lossiemouth a Milltown, byl jeden zásah blízko boku lodi, tohoto hubeného výsledku bylo dosaženo v důsledku nepříznivého počasí.\n\nExploze pod vodou poškodila levoboční kormidlo a hřídel levobočního šroubu a způsobila průnik vody do trupu lodi. Protiletadlová palebná přehrada speciální municí z primárních 380mm děl se ukázala být proti výškovému bombardování neúčinná, jedno z letadel však bylo poškozeno okolními pozemními protileteckými bateriemi.\n\nV důsledku akce Němci pustili do podstatného vylepšení kotviště \"Tirpitze\". Pod lodní kýl a kolem lodi bylo nahrnuto množství písku, což mělo zabránit případnému převrácení lodě, kotviště bylo dále obklopeno hradbou protitorpédových sítí. Náklon \"Tirpitze\" o 1 stupeň na levobok z předchozích poškození nebyl vyrovnán zaplavením pravobočních komor, aby bylo zachováno co nejvíce vztlaku. Loď byla dále připravena na její následnou roli jakožto plovoucí dělostřelecké baterie; palivo bylo omezeno jen na množství potřebné k pohonu turbogenerátorů a posádka byla redukována na 1600 mužů a důstojníků.\n\nOperace Catechism, závěrečný britský útok na \"Tirpitze\", se uskutečnil 12. listopadu 1944, letouny dorazily k jeho kotvišti cca kolem 9:35. Loď se opět snažila proti letadlům využít i speciální tříštivou munici z hlavních 380mm baterií a donutila bombardéry k rozpuštění formace, ale útok samotný nebyla s to zastavit. Celkem 32 Lancasterů 9. a 617. bombardovací perutě svrhlo na \"Tirpitze\" celkem 29 pum Tallboy, přičemž docílili 2 přímých zásahů a jednoho zásahu v těsné blízkosti.\nNěkolik bomb dopadlo dovnitř bariéry protitorpédových sítí a explodovalo na mořském dně, což způsobilo značné rozrušení pískové hradby pod kýlem a na bocích lodi, které měla zabránit potopení či převrácení lodi. První přímý zásah dopadl mezi dělové věže A a B, bomba však nevybuchla. Druhý zásah doprostřed lodi do oblasti mezi katapultem a komínem a způsobila lodi značná poškození – exploze zničila pancéřový pás lodi na bocích v místě zásahu a udělala velké trhliny na bocích a spodku lodi. Třetí bomba explodovala na levoboku poblíž dělové věže C.\n\nZásah doprostřed lodi způsobil značné zaplavení, v důsledku čehož se náklon lodi rychle zvýšil na 15 až 20 stupňů. Během dalších 10 minut se náklon zvýšil na 30 až 40 stupňů a kapitán dal povel k opuštění lodi.\n\nVzrůstající zaplavování vnitřních prostor lodi zvýšilo náklon v 09:50 na 60 stupňů, poté se zdálo, že se náklon na nějakou dobu stabilizoval. O 8 minut později však silná exploze odtrhla lodi dělovou věž C, vymrštila ji i spolu s částí otáčecího mechanismu do výšky 25 m nad skupinu trosečníků, snažících se z lodi zachránit. Následně se loď převrátila a zaryla se nástavbami do mořského dna.\n\nPo skončení náletu se rozběhly záchranné práce, při kterých bylo prvotním cílem osvobodit členy posádky, uvězněných v trupu lodi. Toho se záchranné čety snažily dosáhnout rozřezáváním plátů na dnu lodi. Tímto způsobem se podařilo zachránit 82 mužů posádky. Údaje o mrtvých námořnících se liší od 950 do 1204. John Sweetman uvádí, že 1000 z celkového počtu 1900 bylo zabito, zatímco Niklas Zetterling a Michael Tamelander odhadují počet zabitých na 1000, Siegfried Breyer a Erich Gröner se shodují na 1204 mrtvých, a Gordon Williamson uvádí počet obětí 971. William Dulin a Robert Dulin uvádí počet usmrcených „kolem 950“. Přibližně 200 ze zachráněných členů posádky bylo v lednu 1945 převeleno na kapesní bitevní loď \"Lützow\".\nVrak lodi zůstal na místě potopení až do konce války, kdy jedna německo-norská společnost začala připravovat práce na sešrotování lodi. Ty pak začaly v roce 1948 a trvaly až do roku 1957; přičemž fragmenty lodi jsou stále ještě prodávány jednou norskou společností.\n\nSir Ludovic Kennedy napsal ve svém díle, detailně popisující historii lodě, že „žila životem invalidy a zemřela smrtí mrzáka“.\nVýkon Luftwaffe při obraně \"Tirpitze\" byl po jeho potopení ostře kritizován. Major Heinrich Ehrler, velitel III./Jagdgeschwader 5 (3. skupiny 5. stíhací eskadry), byl obviněn z odpovědnosti za zcela nedostatečnou podporu letectva, které britské bombardéry ani nenapadlo. Byl následně postaven před vojenský soud v Oslu a hrozil mu trest smrti. Byly uvedeny důkazy, že jeho jednotka nepodpořila Kriegsmarine i když o to byla přímo žádána. Byl nakonec odsouzen ke 3 rokům vězení, ale z věznice byl puštěn už po měsíci, degradován, a znovu přidělen k stíhací peruti Me 262 v Německu. Ehrler byl pak dalším vyšetřováním očištěn, poté, co bylo odhaleno, že příčinou selhání letectva byla obecně špatná komunikace mezi letectvem a válečným námořnictvem a jeho jednotka tak vůbec nebyla informována o faktu, že se \"Tirpitz\" o několik týdnů dříve přesunul k ostrovu Håkøya. Dne 4. dubna 1945 byl pak sestřelen nad Berlínem, přičemž svému kamarádovi předtím řekl, že plánuje po vyčerpání munice narazit do spojeneckého bombardéru a doprovodil to výrokem: „Znovu se setkáme ve Valhalle.“\n\nVýkon britských letců byl po zásluze vysoce oceňován, dokonce se předpokládalo, že komandéru Taitovi bude po potopení \"Tirpitze\" za jeho za celoživotní služby udělen Viktoriin kříž, nakonec mu byl ale předán ministrem letectva „pouze“ (už jeho čtvrtý) Řád za vynikající službu, přičemž odůvodnění podle článku z přílohy londýnských Gazette dne 5. ledna 1945 (datovaného 9. ledna) znělo:\n\nv českém překladu:\n\"Tirpitz\" byl třikrát uveden v denní zprávě \"Wehrmachtbericht\", rádiovém informačním bulletinu vysílaném vrchním velitelstvím wehrmachtu. Uvedení v této relaci bylo považováno v rámci německé branné moci za poctu.\n\nTirpitz se objevil v několika hrách, např. ve válečné PC hře Call of Duty, Hidden & Dangerous 2 nebo World of WarShips.\n\n\n\n\n"}
{"id": "80299", "url": "https://cs.wikipedia.org/wiki?curid=80299", "title": "Souostroví Mamanuca", "text": "Souostroví Mamanuca\n\nSouostroví Mamanuca je fidžijské souostroví vulkanického původu, ležící západně od Nadi a jižně od souostroví Yasawa. Souostroví je oblíbeným turistickým cílem. Skládá se z přibližně dvaceti ostrovů z nichž sedm je při přílivu schováno pod hladinou Tichého oceánu.\n"}
{"id": "80302", "url": "https://cs.wikipedia.org/wiki?curid=80302", "title": "Loxodroma", "text": "Loxodroma\n\nLoxodroma je křivka na referenční ploše (např. na sférickém povrchu Země), která protíná všechny poledníky pod stejným úhlem.\n\nV úhlojevných mapách Země v Mercatorově zobrazení mají loxodromy charakter přímek. Mapu světa, sestrojenou v tomto zobrazení, uveřejnil v roce 1569 Gerhard Mercator (1512–1594). Název „loxodroma“ pochází od nizozemského učence Willebrorda Snellia (1581–1626).\n\nPřestože loxodroma není nejkratší spojnicí dvou míst na referenční ploše, byly loxodromické cesty v minulosti využívány při námořní plavbě. Pro svou jednoduchost jsou loxodromické cesty používány i dnes v námořní a v letecké navigaci. Loxodromická cesta se shoduje s ortodromickou pouze ve směru po polednících a ve směru po rovníku. V tom případě je loxodroma nejkratší spojnicí dvou míst na referenční ploše. Do vzdálenosti 800–1000 km je rozdíl mezi loxodromou a ortodromou zanedbatelný.\n\nV dnešní době díky rozvoji moderní navigační techniky (GPS apod.) význam loxodromy klesá.\n\nBudeme uvažovat dva body na sféře poloměru formula_1, jejichž poloha je udána ve sférických souřadnicích. Našim cílem bude najít azimut loxodromy (ten je dle definice pro celou křivku stejný) a délku této křivky. Sférické souřadnice označme formula_2 a formula_3, přičemž první z nich je zeměpisná šířka, druhá délka. Rovníku tedy odpovídá formula_4.\n\nJe zřejmé, že délka malého elementu ve směru jih-sever je formula_5, zatím co ve směru západ-východ formula_6. Azimut (úhel vůči severu) formula_7 je pak tedy dán takto:\n\nformula_8\n\nTento vztah upravíme na tvar vhodný k integraci\n\nformula_9.\n\nPřitom dle definice loxodromy je formula_7 konstantní. Integrováním od formula_11 do formula_12 získáme změnu formula_3 mezi těmito body. Přitom předpokládáme, že formula_14.\nformula_15\n\nByl tedy získán vztah pro azimut loxodromy:\n\nformula_16\n\nPoznamenejme, že transformační vztahy pro Mercatorovo zobrazení jsou:\n\nformula_17\n\nformula_18\n\nSpojíme-li na mapě dva body pravítkem, pak zřejmě jejich spojnice má na mapě azimut\n\nformula_19,\n\ncož je přesně stejná hodnota, jaká byla odvozena předchozím výpočtem. Loxodromy jsou tedy opravdu na mapách s touto projekcí přímky. Můžeme uvažovat i obráceně a předchozí výpočet považovat za odvození Mercatorovy projekce, tedy projekce, kde jsou loxodromy přímky.\n\nNyní ještě určíme její délku. Vyjdeme přitom z Pythagorovy věty, kterou určíme délku výsledného elementu dráhy, když došlo k pohybu jak ve směru jih-sever, tak západ-východ.\n\n<math>{\\mathrm d}s = R\\sqrt\n"}
{"id": "80303", "url": "https://cs.wikipedia.org/wiki?curid=80303", "title": "Marmarské moře", "text": "Marmarské moře\n\nMarmarské moře () je součástí strategicky významné vodní cesty spojující Černé moře přes Bospor a Středozemní moře přes Dardanely. Moře má rozlohu 11 140 km² s největší hloubkou přibližně 1370 m. Pobřeží moře je lemováno rybářskými vesnicemi, zříceninami tvrzí a hradů, muslimskými mešitami.\n\nMoře je již od minulosti strategicky významnou oblastí, o kterou se utkalo mnoho civilizací. Oblast je známa již od antiky, kde se o ní zmiňují některé báje. Po dlouhou dobu spadalo moře do sféry vlivu antického Řecka a později Říma. Ve středověku byla oblast ovládána Byzantinci a později Osmanskými Turky, kteří ovládali strategický vjezd do úžiny Bospor z Cařihradu, později Istanbulu.\n\nSprávný překlad do češtiny je Mramorové moře, současný český název velmi pravděpodobně vznikl špatným překladem v době národního obrození.\n\n"}
{"id": "80308", "url": "https://cs.wikipedia.org/wiki?curid=80308", "title": "Souostroví Rotuma", "text": "Souostroví Rotuma\n\nSouostroví Rotuma je fidžijská provincie sestávající z hlavního ostrova Rotuma a jeho přilehlých ostrůvků Hatana, Hofliua, Solkope, Solnohu a Uea. Tyto vulkanické ostrovy se nachází na 12,35° jižní šířky a 177,10° východní délky, přibližně 465 km severně od Fidži. Dohromady se ostrovy rozkládají na území o rozloze 44 km. Pouze ostrov Rotuma je trvale obydlen.\n"}
{"id": "80311", "url": "https://cs.wikipedia.org/wiki?curid=80311", "title": "Ortodroma", "text": "Ortodroma\n\nOrtodroma (řecky \"orthos\" – přímý, \"dromos\" – cesta) je nejkratší spojnice dvou bodů na kulové ploše (např. povrchu Země). Tvoří ji kratší oblouk hlavní kružnice (její střed splývá se středem Země). V gnómonické projekci se ortodroma zobrazuje jako přímka.\n\nOrtodroma je sice nejkratší spojnicí dvou bodů, v navigaci je ale výhodnější použít loxodromu. Její dráha totiž udržuje stále stejný úhel s poledníkem (azimut), na rozdíl od ortodromy, u které se azimut obecně mění.\n\nUrčení délky ortodromy vychází ze sférické trigonometrie. Označme formula_1 a formula_2 souřadnice krajních bodů ortodromy a formula_3 její středový úhel. Středový úhel pak můžeme ze sférické kosinové věty pro strany vyjádřit jako:\n\nDélka oblouku mezi body A a B (označíme jako d) se pak spočítá jako:\n\nkde středový úhel formula_3 musíme dosadit v radiánech. Pro dosazení ve stupních by platilo:\n\nAzimut ortodromy se průběžně mění. Důležitý je zejména výchozí azimut formula_8. Ze sinové věty pro sférický trojúhelník pro něj dostaneme\n\nformula_9,\n\nkde formula_3 je dříve vypočtená délka ortodromy.\n\nObě strany rovnice vydělíme formula_11 a po aplikaci sinuskosinové věty dostáváme:\n\nformula_12\n\n\n"}
{"id": "80312", "url": "https://cs.wikipedia.org/wiki?curid=80312", "title": "Občanská válka ve Rwandě", "text": "Občanská válka ve Rwandě\n\nObčanská válka ve Rwandě byl konflikt mezi vládnoucími příslušníky kmene Hutu a menšinovým kmenem Tutsiů, který tvořil zhruba 10 % celkové populace Rwandy, táhnoucí se dlouhé roky v historii Rwandy a Burundi. Konflikt začal příchodem bojovníků Rwandské vlastenecké fronty do Rwandy v říjnu 1990 a oficiálně skončil v srpnu 1993 podepsáním mírové smlouvy z Aruše. V zemi však nenastal klid a krátce poté se rozhořelo pokračování konfliktu, který vstoupil do dějin jako jedna z největších genocid moderních dějin.\n\nKořeny konfliktu mezi kmeny Hutu a Tutsi sahají až do koloniální éry. Rwanda společně s Burundi a Zairem byla součástí belgického koloniálního panství. Belgické úřady dosazovaly Tutsie na významné úřady koloniální správy, a z příslušníků kmene Hutu se tak stali lidé druhé kategorie. Po druhé světové válce se začal kmen Hutu, který měl v zemi většinu, proti této politice bouřit a od roku 1959 začalo docházet k pravidelným útoků na tutsijské civilisty. Po odchodu koloniálních úřadů v roce 1962 Belgičané obrátili a začali podporovat kmen Hutu. Kmen Hutu se nakonec při převratu chopil moci. Původní monarchie s králem Kigelim V. byla zrušena a nasolena byla republika s dominancí Hutů. Prvních dvacet let nezávislosti ale Rwandu i nadále provázelo napětí, etnické střety a násilné vysídlování Tutsiů.\n\nDalší vlna násilí přišla v roce 1990 se zhoršující se ekonomickou situací země a nedostatkem jídla. Francie začala vyvíjet tlak na rwandskou vládu, aby provedla demokratické reformy. Mnoho obyvatel na tento apel slyšelo a vzniklo demokratické hnutí. První protesty začaly v létě 1990. Nejvýznamnějším faktorem byl ale návrat emigrantů z kmene Tutsi ze sousední Ugandy, kteří po nastolení republiky v roce 1962 opustili zemi. Uganda přijala v roce 1990 zákon, který zakazoval příslušníkům neugandských národů vlastnit půdu. Následně se zvedla velká vlna zpětné migrace Tutsiů do své původní vlasti. Emigranti po třiceti letech ztratili spojení s Rwandou a mluvili už pouze anglicky a ne francouzsky jako obyvatelé Rwandy. Přesto se domáhali práva uznání sebe sama jako Rwanďanů a práva žít v této zemi. Představitelé emigrantů vytvořili velký tlak na prezidenta Juvénala Habyarimanu, aby návrat Tutsiů oficiálně umožnil. Hlavní silou tutsijských emigrantů byla \"Rwandská vlastenecká fronta\" (RPF), kterou vedl generál Fred Rwigema.\n\nPod tíhou těchto událostí svolil prezident k provedení demokratických reforem a ke vzniku Národně politické charty, která měla smířit Huty s Tutsii. Přípravy na změny se ale neustále prodlužovaly až RPF došla trpělivost a zaútočila se svými jednotkami.\n\nRwandská vlastenecká fronta byla vytvořena v prosinci 1987 jako nástupce Rwandské aliance pro národní jednotu (RANU). Hlavním cílem organizace bylo zařídit návrat Tutsiů do vlasti, a to i v případě použití síly. Následně měla v plánu zavést národní jednotu a demokracii. RPF byla složena hlavně z potomků emigrantů z roku 1962. Přes 4 000 vojáků bylo trénováno ugandskou armádou a mnozí z nich měli bojové zkušenosti z Ugandské občanské války (1981–1986).\n\nVe 14:30 místního času 1. října 1990 překročily první jednotky RPF hranici mezi Ugandou a Rwandou. Rebelové byli materiálně podporováni ugandskou vládou, pro kterou invaze představovala řešení problémů s Tutsii na západě země. Zpočátku RPF těžila z momentu překvapení a rychle postupovala do nitra Rwandy. Rwandská vládní vojska však byla početně silnější a měla k dispozici zbraně a helikoptéry z Francie. Třetího dne invaze byl zabit hlavní velitel vojsk RPF Fred Rwigema. Nakonec se ofenzíva zcela zastavila, když sousední Zair a Francie provedli intervenci do země za účelem podpořit místní vládu. Francouzská armáda operovala ze své základny ve Středoafrické republice a dodávala vládnímu vojsku jak výzbroj, tak i finanční prostředky. Do konfliktu se zapojilo několik francouzských parašutistických pluků. Francie zásobovala rwandskou vládu s cílem vytvořit ve Rwandě svoji sféru vlivu a vystřídat tak Belgii, která odmítla zásobovat rwandskou armádu kvůli porušování mezinárodních zákonů.\n\nDne 7. října přešla vládní vojska do protiofenzivy. Jednotky vzbouřenců, které byly připraveny pouze na krátkodobý konflikt, neměly vybavení pro dlouhotrvající válku. Zpátky z USA byl povolán Paul Kagame, který se stal velitelem RPF ,ale se situace vojska dále zhoršovala. Dne 23 října byli její velitelé RPF Peter Bayingana a Chris Bunyenyezi zajati ugandskými jednotkami a převezeni do Ugandy k soudu, kde byli obviněni z vraždy bývalého velitele RPF Rwigemy. Nakonec byly jednotky vzbouřenců zatlačeny do národního parku Akagera na severovýchodě země. Francouzská armáda objevila pozice jednotek v parku a plánovala definitivní zničení armády RPF pomocí vládního vojska.\n\nPo příjezdu Paula Kagameho do Rwandy došlo k přeskupení jednotek RPF a jejich přechodu k guerrilovému typu boje na severu země. Mezitím povolila Uganda na jednu noc přechod jednotek RPF zpátky na své území. To stačilo Kagamemu, aby zbývající jednotky vzbouřenců (z nichž zbylo pouze 2 000 bojovníků) po dlouhém nočním pochodu dorazily do Virunganských hor. Zde byly zbylé jednotky v bezpečí před útokem rwandské armády a strávily přes dva měsíce bez jakýkoliv střetů. Na druhou stranu bezpečnost byla vykoupena velice mrazivým klimatem, které někteří vojáci zaplatili životem. Během těchto dvou měsíců provedl Kagame velkou reorganizací armády a doplnil svoje jednotky o nově přicházející tutsijské emigranty z Burundi, Tanzanie, Zaire, USA a Evropy. Na počátku roku 1991 měl už k dispozici 5 000 vojáků a v roce 1992 přesáhl jejich počet 12 000. V průběhu rwandské genocidy v roce 1994 po ukončení občanské války čítala armáda už 25 000 vojáků.\n\nV lednu 1991 začala občanská válka nanovo. RPF úspěšně zaútočila na město Ruhengeri v podhůří Virunganských hor, které bylo vnímáno jako pevnost vládních vojsk. RPF využila momentu překvapení a obsadila město na jeden den. Během pobytu ve městě vzbouřenci vybrali všechny sklady zbraní ve městě a osvobodila politické vězně z místního vězení. Útok sám o sobě větší vojenskou váhu neměl, ale v celé Rwandě vytvořil atmosféru strachu z obnovení bojů. Povstalci pokračovali úspěšně v guerillové válce dál, ale boje velikostí z předchozího roku se už nekonaly. Proběhlo mnoho jednání o zastavení palby a nejvýznamnější je dohoda byla podepsána v Aruši 12. července 1992. Dohoda byla plněna oběma stranami až do února 1993.\n\nÚtok RPF začal 8. února 1993. Rebelové lehce obsadili město Ruhengeri a pokračovali rychle k hlavnímu městu. To vyvolalo paniku v Paříži a francouzská armáda poslala do oblasti několik stovek vojáků a munici pro vládní vojsko. Příchod francouzské armády rapidně změnil poměr sil. Povstalecká armáda se zastavila 20. února 1993 necelých 30 kilometrů před hlavním městem Rwandy Kigali a vyhlásila zastavení palby a následující měsíc se jednotky RPF začaly stahovat. Během těchto bojů opustilo svůj domov přes 1,5 miliónu lidí (převážně Hutů).\n\nMír ve Rwandě se tvořil těžce a velice pomalu. Jednou z podmínek RPF byla účast diplomatů RPF v národně politické chartě pro usmíření obou kmenů, která byla založena už před válkou. Na ochranu tutsijských diplomatů požadovala RPF jejich 600 – 1 000 vojáků v hlavním městě. Z jednání bylo jasné, že Tutsiové se chtějí chopit moci, jako tomu bylo za koloniální éry, a odstavit Huty od moci. Nastalo velké etnické napětí mezi Tutsii, za kterými stála RPF, a Huty, kteří inklinovali k vládě prezidenta Habyarimanovi.\n\nZa začátek genocidy je považován 6. duben 1994, kdy bylo letadlo hutského prezident Habyarimana sestřeleno poblíž hlavního města. Na palubě přišel o život i prezident sousední Burundi Cyprien Ntaryamira. První podezření padlo logicky na tutsijské RPF. Po této události rozpoutaly Interahamwe a jednotky věrné prezidentovi nejhorší genocidu od holokaustu během druhé světové války. Vraždění trvalo tři měsíce a během něho přišlo o život podle RPF 937 000 Tutsiů a umírněných Hutů (zavražděna byla celá pětina obyvatelstva Rwandy).\n\nDne 7. dubna 1994 došlo velitelům RPF, co se děje, a začali s ozbrojeným odporem. Jednotky umístěné v hlavním městě se snažily probojovat z města ven na sever a spojit se s hlavní částí armády. Na severu se jednotky RPF rozdělily do tří hlavních proudů. Jeden zaútočil blízkosti města Ruhengeri, druhý postupoval podél východní hranice do Kibunga. Poslední část armády vyrazila přímo na hlavní město, kterého dosáhla 11. dubna a začala ho obkličovat. Vláda před boji uprchla do města Gitarama na západ od hlavního města. RPF, která ovládala východní, severní a jižní předměstí Kigali, se vrhla do hlavního boje v půlce května. Ostré boje se odehrávaly celý červen a na začátku července. Nakonec 3. července se začaly vládní jednotky stahovat z města. Skoro tříměsíční bitva o město skončila vítězstvím RPF.\n\nDalší rána pro vládní vojska po ztrátě hlavního města byla intervence Francie pod mandátem OSN. Francouzi v operaci zvané \"Opération Turquoise\" obsadili rozlehlou část jihozápadní Rwandy zhruba vymezené městy Cyangugu – Kibuye – Gikongoro. Odřízli tak poslední únikovou cestu ustupujícímu vládnímu vojsku z Kigali. Na více než pětině Rwandy vytvořili Francouzi tzv. bezpečnou zónu a dohlíželi na dodržování mezinárodního práva. Oblast vešla ve známost jako Zóna Turquoise.\n\nPoslední města, které vládní vojska ovládala, byly na severu země Ruhengeri a Gisenyi. Ty padly do rukou RPF 13. respektive 18. července. Zóna Turquoise byla předána Francouzi pod správu RPF 21. srpna 1994. Tímto aktem získala RPF kontrolu nad celou zemí.\n\nObčanská válka skončila vítězstvím RPF ovládané Tutsii a zbývající Tutsiové se mohli vrátit z okolních zemí domů. Na druhou stranu kolem dvou miliónů Hutů opustilo Rwandu ze strachu před tutsijskou odplatou za genocidu. Hutové uprchli do sousedního Burundi, Tanzanie, Ugandy a velká část se uchýlila do Zairu. Převážně tam se začaly formovat ozbrojené jednotky Hutů, které byly připraveny bojovat proti nově zformované tutsijské vládě. Jednotky Hutů v Zairu nakonec vytvořily uskupení jménem \"Armáda pro osvobození Rwandy\".\n\nTutsijská vláda ze strachu před invazí hutských povstalců ze Zairu se začala v zemi vojensky angažovat od roku 1996. Podporovala uskupení zvané \"Aliance demokratických sil za osvobození Konga\" (AFDL) vedené protivládním rebelem Laurentem Désiré Kabilou. Rwandská armáda a AFDL s podporou Ugandy zlikvidovala sice hutské základny při hranicích, Hutové se ale stáhli do vnitrozemí a AFDL se spojenci je pronásledovala. Začal nový ozbrojený konflikt, který vstoupil do dějin jako První válka v Kongu. Nakonec konflikt skončil zhroucením vládního režimu Zairu v roce 1997 a Laurent-Désiré Kabila se stal novým prezidentem.\n\nAni tak nenastal v oblasti klid. V roce 1998 se Kabila odvrátil od svých bývalých spojenců Rwandy a Ugandy a uzavřel spojenectví s \"Republikánským hnutím za demokracii ve Rwandě\", což byla nástupnická organizace hutské Armády za osvobození Rwandy. Rwanda dlouho neotálela a začala podporovat proti svému bývalému spojenci \"Konžské shromáždění za demokracii\" které vedlo boj proti nově zformované vládě. Válka se rozhořela nanovo a je známa jako Druhá válka v Kongu. Boje trvaly až do roku 2001, kdy byl prezident Kabila zabit. Na následných jednáních v roce 2002 Rwanda souhlasila se stažením svých jednotek z Demokratické republiky Kongo (přejmenovaný Zair) za podmínky, že budou hutské jednotky odzbrojeny. Oficiálně byly boje ukončeny roku 2003.\n\nPoslední jednotky Hutů zůstaly na východě Konga. Sice nejsou dostatečně silné, aby ohrožovaly samotnou Rwandu, ale destabilizují hranici mezi Kongem a Rwandou. Na druhou stranu milice podporované Rwandou a Ugandou vytvářejí nestabilitu v konžském severovýchodním regionu Ituri. \n\n"}
{"id": "80314", "url": "https://cs.wikipedia.org/wiki?curid=80314", "title": "Cykloida", "text": "Cykloida\n\nCykloida je transcendentní cyklická křivka, kterou vytvoří bod pevně spojený s kružnicí, která se valí (kutálí) po přímce.\n\nCykloida má tvar donekonečna se opakujících oblouků.\n\nPokud bod pevně spojený s kružnicí leží na jejím obvodu, pak při valení této kružnice po přímce opisuje tento bod prostou (obecnou, obyčejnou) cykloidu.\n\nProstou cykloidu lze vyjádřit parametricky:\nkde formula_3 je poloměr kružnice a parametr formula_4 je úhel otočení kutálející se kružnice.\n\nPrvní, resp. druhou polovinu prvního oblouku prosté cykloidy lze vyjádřit v explicitním tvaru\npro formula_6, resp.\npro formula_8.\n\nPerioda cykloidy je formula_9.\n\nDélka oblouku dané větve prosté cykloidy od hrotu do bodu formula_10 pro formula_11 je\nDosazením periody získáme pro délku jedné větve prosté cykloidy výraz\n\nObsah plochy ohraničené jednou větví prosté cykloidy je\n\nPoloměr křivosti v bodě různém od hrotu prosté cykloidy je \n\ntakže poloměr křivosti ve vrcholu je maximální:\n\nNejjednodušší přirozená rovnice prosté cykloidy je\n\nkde však oblouk \"s\" počítáme od vrcholu.\n\nEvolutou cykloidy je shodná cykloida, která je ve směru osy formula_18 posunuta o formula_19 souhlasně s původní cykloidou a ve směru osy formula_20 je posunuta o formula_21 nesouhlasně s orientací původní cykloidy.\n\nPokud bod pevně spojený s kutálející se kružnicí neleží na obvodu této kružnice, ale jeho vzdálenost od středu kružnice o poloměru formula_3 je formula_23, pak pro formula_24 cykloidu prodlouženou.\n\nParametrické rovnice zkrácené, resp. prodloužené cykloidy lze zapsat ve tvaru\n\n\n\n"}
{"id": "80315", "url": "https://cs.wikipedia.org/wiki?curid=80315", "title": "Norinco", "text": "Norinco\n\nNorinco je zkratka pro China North Industries Corporation. Jedná se o čínskou státní firmu vyrábějící vozidla (kamiony, automobily, motocykly), opticko-elektrické výrobky, zbraně, munici, vybavení pro těžařský sektor, výbušniny. Ve světě je firma známa převážně jako firma zbrojařská, která dodává vysoce vyspělé obranné prostředky a útočné zbraně.\n\nV historii firma často prodávala oběma stranám konfliktů jako například v pohraničním sporu mezi Thajskem a Barmou v roce 1999, či při Irácko-íránské válce. Barma a Thajsko nyní disponují stejnými zbraněmi.\n"}
{"id": "80316", "url": "https://cs.wikipedia.org/wiki?curid=80316", "title": "Kotva (obchodní dům)", "text": "Kotva (obchodní dům)\n\nKotva je obchodní dům v Praze na staroměstské straně náměstí Republiky. Pojmenován je podle sousední starší budovy.\n\nNa místě obchodního domu stával románský kostel svatého Benedikta. U něho byla před polovinou 13. století přistavěna komenda pražských německých rytířů, která měla pevnostní charakter a souvisela se současně vybudovaným staroměstským opevněním. Strahovští premonstráti zde v 17. století zřídili vysokoškolský areál Norbertinum a také barokně přebudovali kostel dle plánů Domenika Orsiho, nově zasvěcený sv. Norbertovi. Kostel byl zbourán na konci 18. století kvůli výstavbě Novoměstského ústavu šlechtičen. Kvůli výstavbě obchodního domu byly zbourány některé cenné domy z 19. a počátku 20. století a zejména zničeno archeologicky významné území, které z časových důvodů nemohlo být dostatečně prozkoumáno.\n\nKotva vznikla mezi lety 1970 a 1975 podle návrhu českých architektů manželů Věry Machoninové a Vladimíra Machonina. Postavena byla švédskou stavební společností SIAB, což bylo na tehdejší dobu velmi neobvyklé. Půdorys tvoří mnoho šestihranů, které jsou vzájemně propojené. Kotva má pět nadzemních pater, vzájemně propojených celkem deseti eskalátory (dvě šachty po pěti eskalátorech) a zhruba stejný počet podzemních, sloužících jako garáže a supermarket.\n\nPo svém otevření se měla stát symbolem hojnosti a bohatství socialismu, byla největším obchodním domem v tehdejším Československu. Ani jí se však nevyhnuly problémy se zásobováním, což právě ukázalo slabost celého hospodářství země. Do 90. let zde byly zastoupeny všechny druhy zboží téměř rovnoměrně, po této době se však začala více zabývat oblečením a módním zbožím. Vlastníkem nemovitosti je První nemovitostní, a. s., člen skupiny PSN.\n\nHistorik architektury Rostislav Švácha v roce 2007 navrhl ministerstvu kultury prohlásit stavbu za kulturní památku, protože reprezentuje na vysoké úrovni českou architekturu první poloviny sedmdesátých let a její výtvarné i konstrukční pojetí se svébytně vyrovnává s podněty několika směrů v poválečné světové architektuře. Obdobný architektonický ráz začal používat před druhou světovou válkou Frank Lloyd Wright. Při prvním podnětu z roku 2007 ministerstvo obchodní dům za památku prohlásit odmítlo.\n\nŘízení ohledně prohlášení Kotvy kulturní památkou bylo zahájeno v září 2016, od téhož roku 2016 je Kotva ve vlastnictví Pražské správy nemovitostí miliardáře Václava Skaly. Obchodní dům byl prohlášen kulturní památkou po dvou letech, na podzim roku 2018, majitel však namítl, že byl jako nový vlastník při řízení opomenut a podal proti tomuto rozhodnutí rozklad. Ministr kultury Antonín Staněk jako odvolací orgán rozhodnutí zrušil, protože v průběhu prvoinstančního řízení se změnil vlastník a předešlý vlastník opomněl svoji zákonnou povinnost informovat ministerstvo o změně vlastnictví: oba vlastníci měli stejného zástupce, ale ten neoznámil, že již zastupuje jiného vlastníka, a nový vlastník podal rozklad s tím, že byl opomenut.\n\nPodle zprávy z 11. dubna 2019 ministerstvo kultury prohlásilo dům za kulturní památku podruhé, přičemž právní moci by rozhodnutí mohlo nabýt asi měsíc poté. Nikdo proti prohlášení tentokrát rozklad nepodal. Památkový katalog uvádí účinnost památkové ochrany od 30. dubna 2019.\n\n\n"}
{"id": "80317", "url": "https://cs.wikipedia.org/wiki?curid=80317", "title": "Kotva (rozcestník)", "text": "Kotva (rozcestník)\n\nVýraz kotva má více významů:\n\n\n\n\n\n"}
{"id": "80318", "url": "https://cs.wikipedia.org/wiki?curid=80318", "title": "Kukunor", "text": "Kukunor\n\nKukunor nebo Čching-chaj-chu ( nebo \"mtsho sngon po\" „Modré moře“, , „Modré jezero“, ) je největší bezodtoké horské jezero centrální Asie v provincii Čching-chaj v Číně. Je dlouhé 105 km a široké až 65 km. Má rozlohu přibližně 4200 km². Největší známá hloubka je 38 m. Jezero leží v nadmořské výšce 3205 m a zaujímá centrální část Kukunorské roviny.\n\nPobřeží je pouze mírně členité, rozvinuté jsou starodávné jezerní terasy (vysoké do 50 m). Dno je tvořené především jíly. Na jezeře se nachází několik písečných ostrovů.\n\nDo jezera ústí 23 řek, z nichž je nejvodnější Buchyn gol, která vytváří deltu na západě jezera. Letní povodně na řekách způsobují sezónní kolísání hladiny. V létě se voda prohřívá na 18 až 20 °С. Od listopadu do března jezero zamrzá. Mineralizace v období sucha dosahuje 11,3 g/l. Podle zprávy, kterou uveřejnila agentura Nová Čína v lednu 2007, jezeru hrozí, že během příštích 200 let zanikne, a to vlivem globálního oteplování a rozšiřování pouští.\n\nV jezeře žijí ryby, převážně řádu kaprovitých.\n\nZ Evropanů jako první prozkoumal jezero N.M.Prževalskij v roce 1872.\n"}
{"id": "80323", "url": "https://cs.wikipedia.org/wiki?curid=80323", "title": "Karakošun", "text": "Karakošun\n\nKarakošun nebo Karaburankol je jezero v západní Číně (Sin-ťiang) ve východní části Kašgarské roviny. Leží v nadmořské výšce 831 m. Má rozlohu 88 km² (včetně periodicky zaplavovaných bažin a rákosových porostů až 250 km²). Převládající hloubka jezera je 1 až 2 m (poblíž ústí Čerčenu až 10 m).\n\nVoda na severu jezera je sladká a na jihu slaná. Její slanost se silně mění.\n\nDo jezera ústí řeka Čerčen a v letech s velkým množstvím vody i řeka Tarim. Tehdy se jezero zcela naplní a objeví se odtok na východ do jezera Mirankol.\n"}
{"id": "80326", "url": "https://cs.wikipedia.org/wiki?curid=80326", "title": "Vatulele", "text": "Vatulele\n\nVatulele (IPA: [ßa tu le le]) je ostrov vulkanického a korálového původu 30 km jižně od největšího fidžijského ostrova Viti Levu. Nachází se na 18,50° jižní šířky a 177,63° východní délky. Vatulele má rozlohu 31,6 km² a maximální výšku 34 m.\n\nOstrov je obydlený, jsou na něm čtyři vesnice včetně Taunovo a Bouwaqa. Z hospodářských aktivit je významné pěstování kokosu a taro.\n"}
{"id": "80327", "url": "https://cs.wikipedia.org/wiki?curid=80327", "title": "Ebinur", "text": "Ebinur\n\nEbinur () je bezodtoké hořkoslané jezero na severozápadě Číny, největší v Džungarské pánvi. Leží v nadmořské výšce 189 m, poblíž jižního vchodu do Džungarské brány. Má rozlohu 1070 km² (při nízkém stavu vody okolo 800 km² a rozpadá se na dvě části). Dosahuje maximální hloubky 15 m.\n\nBřehy jsou převážně nízké. Příbřežní jezerní terasy však místy dosahují až do výšky 50 m nad hladinou jezera.\n\nV jezeře končí vody řek Džergalan, Czin-che a Boro-tala a vyznačuje se prudkým kolísáním hladiny (do 5 m mezi roky s malým a velkým množstvím vody). V současné době se nachází ve stádiu zmenšování. V zimě zamrzá.\n"}
{"id": "80330", "url": "https://cs.wikipedia.org/wiki?curid=80330", "title": "Chung-ce-chu", "text": "Chung-ce-chu\n\nChung-ce-chu () je jezero v provincii Ťiang-su na východě Číny na Velké čínské rovině. Vzniklo v letech 1403–24 v důsledku vybudování hráze na Velkém kanále, který přehradil řeku Chuaj. Má rozlohu 3180 km² hloubku 3 až 4 m a objem vody 11,1 km³.\n\nNa pobřeží jsou bažiny a rýžová pole.\n\nÚroveň hladiny jezera se v zimě snižuje a tudíž se také rozloha a objem silně zmenšují. Jezero je spojeno řekou San s jezerem Kaojou. Převážná část odtékající vody postupuje přes systém Velkého kanálu do Jang-c’-ťiangu. Jezero je spojené zavlažovacím kanálem se Žlutým mořem. Odtok z jezera je regulován přehradními hrázemi.\n\nNa jezeře je rozvinuté rybářství.\n"}
{"id": "80334", "url": "https://cs.wikipedia.org/wiki?curid=80334", "title": "Nananu i Ra", "text": "Nananu i Ra\n\nNananu-i-Ra je fidžijský ostrov přibližně 1,5 km severně od Viti Levu, jednoho ze dvou hlavních fidžijských ostrovů. Leží v oblasti Rakiraki fidžijského okresu Ra. Ostrov má maximální výšku 180 metrů. Ostrov je obklopen korálovým útesem s mnoha druhy korálů. Část ostrova je lemována mangrovovým porostem a z vrcholku je krásný výhled na Viti Levu. Dříve bývala na jeho vrcholu vesnice.\n\nFidžijská legenda říká že Nanu i Ra je místem kudy duše zemřelých opouštějí tento svět na cestě do posmrtného života.\n"}
{"id": "80335", "url": "https://cs.wikipedia.org/wiki?curid=80335", "title": "Tur", "text": "Tur\n\nTur (lat. \"Bos\") je rod přežvýkavců z čeledi turovitých. Jsou to velcí, ve stádech žijící býložravci. Všechny v současnosti žijící divoké druhy žijí pouze v Asii, domestikovaný tur domácí se díky člověku vyskytuje prakticky na celém světě.\n\nCharakteristickým znakem turů jsou rohy oválného nebo okrouhlého tvaru, u tura domácího byla ovšem vyšlechtěna i bezrohá plemena.\n\nTuři žijí v matriarchálních skupinách, které jsou tvořeny telaty, jalovicemi a krávami, samčí skupiny žijí odděleně. Staří býci mohou být teritoriální. Pouze během reprodukční sezóny jsou stáda smíšená. Krávy rodí jediné tele, vazba mezi matkou a mládětem je velmi silná. Pasou se na vegetaci za úsvitu a za soumraku, na pastvinu je skupina vedena starou, zkušenou krávou. V některých oblastech migrují.\n\nRod: \"Tur\" (\"Bos\")\n\n\n\n\n\n\n"}
{"id": "80338", "url": "https://cs.wikipedia.org/wiki?curid=80338", "title": "Tommy Stinson", "text": "Tommy Stinson\n\nTommy Stinson, rozený Thomas Eugene Stinson (* 6. října 1966 Minneapolis, Minnesota) je jeden ze zakládajících členů legendární kapely 80. let The Replacements, jejímž členem se stal ve věku 12 let. V kapele působil jako baskytarista až do jejího rozpadu v roce 1991, načež zformoval kapelu Bash & Pop a později kapelu Perfect, jejíž album \"Seven Days a Week\" z roku 1997 v důsledku problémů nahrávací společnosti nevyšlo. Byl i členem kapely Guns N' Roses.\n\nV roce 2004 vydal sólové album \"Village Gorilla Head\", které bylo kritikou přijato pozitivně. Ve stejném roce vydala jeho kapela Perfect konečně album \"Seven Days a Week\", které bylo ale přejmenováno na \"Once Twice Three Times a Maybe\".\n\n"}
{"id": "80355", "url": "https://cs.wikipedia.org/wiki?curid=80355", "title": "Prefektura Kjóto", "text": "Prefektura Kjóto\n\nPrefektura Kjóto (: 京都府; \"Kjóto-fu\") je jednou ze 47 prefektur Japonska. Je součástí regionu Kansai na ostrově Honšú. Hlavním a zdaleka nejvýznamnějším městem prefektury je Kjóto.\n\nPo většinu své historie bylo město Kjóto sídlem císaře, a tedy hlavním městem Japonska. Historie města sahá až do 6. století našeho letopočtu. Hlavním městem se stalo roku 794, kdy se sem císař přesunul z dřívějšího sídla ve městě Nagaoka-kjó; a zůstalo jím až do roku 1868, kdy se po pádu šógunátu Tokugawa a reformách Meidži císař přesunul do Tokia.\n\nPřestože značná část Japonska utrpěla při americkém bombardování během druhé světové války značné škody, Kjóto a jeho jedinečné kulturní historické památky zůstaly ušetřeny. Díky tomu je dnes Kjóto jedním z nejzachovalejších japonských měst.\n\nKjóto se nachází téměř uprostřed Japonska. Prefektura má rozlohu 4 612,71 km², což je 1,2 % z území Japonska; v pořadí podle velikosti zaujímá 31. pozici. Ze severu je omývána vodami Japonského moře, tamtéž sousedí s prefekturou Fukui. Na východě sousedí s prefekturami Mie a Šiga, na jihu s prefekturami Ósaka a Nara a konečně na západě s prefekturou Hjógo. Prefektura je uprostřed rozdělena pohořím Tanba (丹波高地 Tanba kóči), proto je na jihu a na severu prefektury rozdílné klima.\n\nV prefektuře Kjóto leží 15 velkých měst (市, ši):\nNa území prefektury žije (podle sčítání lidu z roku 2005) 2 647 523 obyvatel.\n\nSamotné město Kjóto je silně závislé na turistickém ruchu. Na severu prefektury (na poloostrově Tango - 丹後半島 Tango hantó) je dominantní rybolov a vodní doprava, na jihu je nosným odvětvím zemědělství a lesnictví.\n\nMěsto Kjóto je jedním z nejpopulárnějších turistických cílů v Japonsku, protože právě v tomto regionu se nachází nejvíce kulturních a historických památek.\n\nPořádá se zde mnoho festivalů, z nejznámějších např. \"Aoi Macuri\" (葵祭), který má tradici již od roku 544. Téměř každý chrám pořádá nějakou slavnost, a mnoho z nich je přístupno i pro veřejnost.\n\n"}
{"id": "80356", "url": "https://cs.wikipedia.org/wiki?curid=80356", "title": "Rudolf Brdička", "text": "Rudolf Brdička\n\nRNDr. Rudolf Brdička, DrSc. (25. února 1906, Praha – 25. června 1970, Mariánské Lázně) byl český akademik a profesor fyzikální chemie na Karlově univerzitě. Byl také žákem Jaroslava Heyrovského. Zabýval se především redoxními reakcemi organických sloučenin a také lékařskou aplikací polarografie. Byl zakladatelem české fyzikálně-chemické školy a autorem vynikajících vysokoškolských učebnic.\n\nPo maturitě studoval Přírodovědeckou fakultu UK. Roku 1924 si nadaného studenta všiml Jaroslav Heyrovský a získal ho pro fyzikální chemii. Již roku 1928 byl Brdička jmenován asistentem Ústavu fyzikální chemie na přírodovědecké fakultě. O rok později úspěšně složil státní zkoušky a získal aprobaci k výuce chemie, fyziky i matematiky na středních školách. Mimo to obhájil disertační práci o polarografickém a spektrometrickém chování modrých a růžových roztoků chloridu kobaltného a stal se doktorem přírodních věd. Asi deset let pomáhal Emilu Votočkovi a Jaroslavu Heyrovskému s přípravou časopisu Czechoslovak Chemical Communications.\n\nRoku 1934, po habilitaci v oboru fyzikální chemie, se stal Brdička postdoktorantem na Kalifornské univerzitě v Berkeley, kde se věnoval problematice aminokyselin. Po návratu se oženil a později se mu narodili dva synové. V roce 1936 krátce pobýval na neurologické klinice ve Würzburgu. Po zavření českých vysokých škol v roce 1939 nejprve učil reálném gymnáziu v Praze a od roku 1941 byl zaměstnán ve výzkumném oddělení Radioléčebného ústavu při nemocnici v Praze na Bulovce. Po válce se vrátil na přírodovědeckou fakultu. Roku 1948 byl jmenován mimořádným profesorem a roku 1949 řádným. Když byla roku 1952 zřízena Československá akademie věd, byl Brdička jmenován akademikem a pověřen založením i vedením Laboratoře pro fyzikální chemii, která se později rozšířila na Ústav fyzikální chemie ČSAV.\n\nV Praze 13 je po něm pojmenována ulice – Brdičkova.\n\n\n"}
{"id": "80373", "url": "https://cs.wikipedia.org/wiki?curid=80373", "title": "JR East", "text": "JR East\n\nVýchodojaponská železniční společnost (, ) je nejrozsáhlejší osobní železniční správou na světě a je jednou ze sedmi společností tvořících Skupinu JR. Na mezinárodním poli je společnost známější pod svým kratším názvem JR East \"(JR東日本; JR Higaši-Nihon)\".\n\nSpolečnost vznikla 1. dubna 1987 po nuceném rozdělení a privatizaci státem vlastněných předlužených Japonských národních železnic (JNR). Získala odpovědnost za bývalé tratě JNR v regionech Kantó a Tóhoku a v jejich blízkém okolí. Některé tratě, o které již společnost nemá zájem - např. z důvodu zahájení provozu na paralelním šinkansenu - jsou převáděny na soukromé dopravce, do třetího sektoru, případně zcela rušeny.\n\nTratě této společnosti obsluhují primárně regiony Tóhoku a Kantó, ale zasahují také do přilehlých prefektur Niigata, Nagano, Jamanaši a Šizuoka.\n\nJR East je provozovatelem všech linek sítě šinkansen, směřujících z Tokia severním směrem.\nPřes několik stanic, obsluhovaných JR East, je také vedena trať Tókaidó-šinkansen. Ta ale spadá pod JR West.\n\n\n"}
{"id": "80374", "url": "https://cs.wikipedia.org/wiki?curid=80374", "title": "Megalosaurus", "text": "Megalosaurus\n\nMegalosaurus (znamená \"velký plaz\", z řeckého, \"μεγαλο-/megalo-\" 'velký', 'vysoký', a \"σαυρος/sauros\" 'plaz'), vědeckým názvem \"M. (=Megalosaurus) bucklandii\", byl rod velkých masožravých teropodních dinosaurů středního až svrchního jurského období (před 174 až 164 miliony let) v Evropě (jižní Anglie, Francie, Portugalsko). Je významný jako vůbec první rod dinosaurů (vyjma ptáků), který byl vědecky popsán a pojmenován. Rod byl stanoven roku 1824, druh pak o tři roky později.\n\n\"Megalosaurus\" byl prvním (neptačím) dinosaurem popsaným formálně ve vědecké literatuře (1824). Část jeho kosti byla poprvé nalezena ve vápencovém lomu u Cornwellu nedaleko Chipping Nortonu v anglickém hrabství Oxfordshire v roce 1676. Přesto nešlo o první evropský objev dinosauří kosti, k tomu došlo zřejmě již roku 1614.\n\nTzv. \"Cornwellská kost\" byla popsána nejprve ředitelem Ashmolean museum Robertem Plotem, který její popis publikoval ve svém díle \"Natural History of Oxfordshire\" (\"Vývoj přírody oxfordského hrabství\") v roce 1677. Plot fragment sice správně určil jako spodní výběžek stehenní kosti, která ale vzhledem ke své předpokládané velikosti nemohla patřit žádnému známému tvoru. Usoudil tedy, že patřila patrně obrům, například takovým, jací jsou popsáni v Bibli (Gn 6,4; Nu 13, 33). Znovu byla zkamenělina popsána Richardem Brookesem v roce 1763. Ten ji pro její podobnost s lidskými varlaty nazval \"\"Scrotum humanum\"\" (\"šourek lidský\").\n\nFosilie megalosaura, popsané později Bucklandem, byly objeveny v lomech Stonesfield Slate v roce 1797 a později. Buckland se k nim dostal někdy po roce 1815, trvalo mu ale šest let, než se odhodlal formálně je popsat a představit veřejnosti. K tomu pak došlo 20. února 1824 v Londýně.\n\nFosilní čelist, popsaná již Bucklandem, byla v roce 2018 podrobena detailnímu výzkumu za pomoci nejmodernějších rentgenových a tomografických zobrazovacích technik. Výsledkem je nejen lepší pochopení stavby kostí dávného teropoda, ale také digitální konzervace tohoto historicky významného exempláře.\n\n\"Megalosaurus\" byl štíhle stavěný dvounohý dravec, dlouhý přibližně 9 metrů a vážící kolem 1 tuny (podle jiných odhadů však spíše jen 6 metrů a 700 kg). Jeho ostré a mírně vroubkované zuby měly dlouhé kořeny, které byly pevně zasazené v čelisti. Jejich korunky byly ze stran zploštělé a ohýbaly se směrem vzad. Na předních končetinách měl tři prsty, na zadních pak čtyři (jeden drobný) vybavené silnými a ostrými drápy. Nový výzkum za pomoci moderních technologií odhalil v čelisti megalosaura dalších pět mladých zubů, které se teprve měly prořezat a nahradit zuby staré.\n\nPod rodovým názvem \"Megalosaurus\" byla v průběhu doby popsána řada velmi různých teropodů, avšak jediným validním (platným) druhem se dnes zdá být pouze \"Megalosaurus bucklandii\" z Anglie.\n\nTeropodní dinosauři:\n\n\"Metriacanthosaurus\"\",\n\"Nuthetes\",\n\"Dryptosaurus\",\n\"Dilophosaurus\",\n\"Ceratosaurus\",\n\"Magnosaurus\",\n\"Carcharodontosaurus\",\n\"Eustreptospondylus\",\n\"Proceratosaurus\",\n\"Majungasaurus\",\n\"Altispinax\",\n\"Deinodon\",\n\"Zanclodon\",\n\"Duriavenator\",\n\"Sarcosaurus\",\n\"Poekilopleuron\",\n\"Streptospondylus\",\n\"Newtonsaurus\"\nJiní dinosauři zaměňovaní s megalosaurem:\nprosauropod \"Plateosaurus\"\n\n\n"}
{"id": "80375", "url": "https://cs.wikipedia.org/wiki?curid=80375", "title": "Absolutní většina", "text": "Absolutní většina\n\nAbsolutní většina je zásada uplatňovaná při volbách nebo hlasování zastupitelského sboru. Používá se při závažnějších rozhodováních, než kdy stačí prostá většina.\n\nVe volbách je absolutní většinou zvolen kandidát, který obdrží nadpoloviční většinu odevzdaných hlasů, nestačí tedy získat pouze více hlasů než kterýkoli z protikandidátů. V české politice je tento princip použit například při volbách do Senátu.\n\nPři hlasování zastupitelského sboru je návrh odsouhlasen absolutní většinou tehdy, pokud pro návrh hlasovala více než polovina všech členů zastupitelského sboru, bez ohledu na počet skutečně přítomných zastupitelů. V české politice je tento princip použit například v situacích, kdy chce Poslanecká sněmovna přehlasovat zákon vrácený Senátem nebo prezidentem; senátní nebo prezidentské veto je přehlasováno tehdy, pokud tak hlasuje nejméně 101 poslanců, i když je přítomno méně než všech 200 poslanců.\n"}
{"id": "80379", "url": "https://cs.wikipedia.org/wiki?curid=80379", "title": "Aggiornamento", "text": "Aggiornamento\n\nAggiornamento (italsky vlastně \"aktualizace, zesoučasnění\") je proces přibližování katolické církve současnému životu. Od Druhého vatikánského koncilu se církev snaží o svou obnovu, sblížení se s jinými církvemi a zintenzivnění misijního života. Ústředním dokumentem aggiornamenta je koncilní konstituce Gaudium et Spes. K dalším významným událostem aggiornamenta patřila úprava Kodexu kanonického práva (vyšlo 1983), liturgická reforma, jejíž nejvýraznějším projevem je slavení bohoslužeb v národním jazyce oproti latině, a další jevy. Pojem aggiornamento poprvé použil papež bl. Jan XXIII.\n"}
{"id": "80385", "url": "https://cs.wikipedia.org/wiki?curid=80385", "title": "Krajta kobercová", "text": "Krajta kobercová\n\nKrajta kobercová (\"Morelia spilota\") je had z rodu australských krajt (Morelia). Patří mezi škrtiče z čeledi krajty.\n\nRozlišuje se několik poddruhů krajty kobercové. České názvy pro většinu z nich neexistují. Proto jsou uvedeny latinské názvy s anglickými ekvivalenty, které se běžně používají:\nKrajta diamantová dorůstá většinou kolem dvou metrů, podle některých pramenů výjimečně až ke čtyřem metrům. Tělo je poměrně štíhlé, se zřetelně oddělenou širokou hlavou. Retní tepločivné jamky jsou dobře patrné. Tento atraktivní had se vyznačuje modročerným (někdy až téměř černým) základním zbarvením, s bílými až žlutavými skvrnami na vrchní polovině těla. Břicho je žlutobílé.\n\nKrajta diamantová obývá jihovýchodní Austrálii. Je to nejjižněji se vyskytující krajta na světě.\n\nJejí biotop zahrnuje jak suchou buš tak i deštné pralesy, zdržuje se spíše ve skalnatých oblastech, či řídkých lesích. Skrývá se v četných králičích norách, nebo ve skalních rozsedlinách. Velice dobře a ráda šplhá po stromech.\n\nPro krajtu diamantovou připravíme velké až větší polosuché a dobře větrané terárium, s nezbytnými, silnějšími větvemi na lezení. Důležitá je těžší, kameninová miska s čistou vodou. Tu krajty diamantové často navštěvují, neboť se rády koupou. Jako substrát na dno terária můžeme použít např. drobnější štěrk, s většími plochými kameny. Teplotu udržujeme v rozmezí 25 - 31 °C přes den, s mírným nočním poklesem na 23 - 25 °C. Je žádoucí dát krajtám v teráriu na výběr z několika různých teplot v tomto rozmezí. Vlhkost udržujeme mezi 60 - 70%.\n\nVe své domovině loví tyto krajty převážně hlodavce, králíky, kaloně, vačnatce, ale i různé ptáky. V teráriu vystačíme s hlodavci přiměřené velikosti, občas stravu zpestřujeme kuřaty.\n\nZhruba v prosinci až březnu se krajty diamantové páří, po 3 - 4 měsících březosti kladou oplozené samice podle literatury 13 - 37 k sobě slepených vajec, ze kterých se po 37 - 88 denní inkubaci (podle teploty) líhnou 30 - 40 cm dlouhá mláďata. Ta pohlavně dospívají už po prvním roce života. Tyto krajty, podobně jako i některé jiné druhy krajt, dokážou při zahřívání vajec svalovým třesem zvýšit svoji tělesnou teplotu až o několik stupňů proti okolní teplotě.\n"}
{"id": "80386", "url": "https://cs.wikipedia.org/wiki?curid=80386", "title": "Národní fronta Čechů a Slováků", "text": "Národní fronta Čechů a Slováků\n\nNárodní fronta Čechů a Slováků bylo sdružení politických stran (později byly do něj přijaty i další organizace), které bylo založeno za účelem převzetí řízení státu po druhé světové válce. V podstatě se jednalo o nejdéle fungující politickou koalici na území Československa.\n\nUstanovení Národní fronty se datuje od moskevských porad v březnu 1945 při jednání o Košickém vládním programu. Již tehdy se tam ukázalo, že se Benešova exilová vláda neprosadí.\nOd začátku měla v Národní frontě značný vliv Komunistická strana Československa, která ji využila k usnadnění převzetí moci. Svou moc definitivně posílila 4./5. dubna 1945, kdy se prosadila vůči londýnskému Prozatímnímu státnímu zřízení a dohodla se i na vyhlášení Košického vládního programu. Jejím předsedou byl Zdeněk Fierlinger (ČSSD) (viz První vláda Zdeňka Fierlingera) od 5. dubna 1945 do 6. listopadu 1945, kdy ji nahradila druhá Fierlingerova vláda.\n\nSystém Národní fronty umožňoval kandidovat do voleb v roce 1946 pouze stranám sdruženým v této organizaci. Po volbách, které vyhrála KSČ, byly všechny strany Národní fronty přizvány k podílu na moci (tj. neexistovala žádná povolená opoziční strana).\n\nPo únorovém puči 1948 se Národní fronta fakticky stala politickým instrumentem absolutní moci KSČ. Národní fronta byla tzv. obrozena od vedení demokratických stran, která poté působila v exilu. ČSSD byla sloučena s KSČ, ostatní strany byly zbaveny své původní úlohy – staly se pouhými přisluhovači KSČ. Do Národní fronty byly začleněny všechny veřejně působící společenské organizace. Do voleb vstupovala tzv. Jednotná kandidátka Národní fronty – NF jmenovala do každého volebního obvodu jednoho svého kandidáta, kterého pak voliči ve volbách buď potvrdili, nebo nepotvrdili. Pouze kandidát NF se mohl ucházet o mandát v zastupitelských sborech na všech úrovních státního aparátu (rozdíl mezi státní správou a samosprávou neexistoval).\n\nZákon č. 113/1967 Sb. měl umožnit volit ve volebních obvodech 4–8 poslanců. Tento systém však nebyl nikdy použit.\n\nNF ukončila činnost 7. února 1990.\n\n\n\n\n\n\n"}
{"id": "80402", "url": "https://cs.wikipedia.org/wiki?curid=80402", "title": "Brno-Chrlice", "text": "Brno-Chrlice\n\nBrno-Chrlice je městská část na jihu statutárního města Brna. Je tvořena městskou čtvrtí Chrlice (německy \"\"), původně samostatnou obcí, která byla k Brnu připojena v roce 1971. Její katastrální území má rozlohu 9,49 km². Samosprávná městská část vznikla 24. listopadu 1990. Žije zde přibližně 3700 obyvatel.\n\nOd roku 2005 má městská část Brno-Chrlice také vlastní vlajku. Pro účely senátních voleb je území městské části Brno-Chrlice zařazeno do volebního obvodu číslo 58.\n\nV Chrlicích se také nachází několik viničních tratí (Krajina, Kopec, Kociánky, Vinohrady).\n\nChrlice mají v podstatě charakter velké vesnice, který je však narušen menším sídlištěm a především z jihu a západu dobře viditelnými vysokými zařízeními zdejšího průmyslového areálu. Mimo chrlický intravilán se rozkládají rozsáhlé plochy orné půdy, které vyplňují většinu chrlického katastru. Chrlice patří do oblasti T2 - nejsušší a nejteplejší oblasti Česka.\n\nMěstská část Brno-Chrlice hraničí na severu s městskou částí Brno-Tuřany (Holásky a Tuřany). Další sousedící obce již náležejí do okresu Brno-venkov: na západě Modřice, na jihu Rebešovice a Otmarov, na východě Sokolnice.\n\nDo Chrlic se lze nejrychleji dopravit vlakem linky S2 nebo R12, stanice Brno-Chrlice na trati 300 Přerov – Brno.\n\nDopravce Dopravní podnik města Brna zajišťuje autobusovou dopravu na lince č. 63 ve trase Chrlice - Úzká. Také zajišťuje linku číslo 78 ze zastávky Židenice, nádraží či z Modřic, Olympie. Dále noční linku číslo N95 ze zastávky Kamenný vrch přes Hlavní nádraží do smyčky Chrlice. Do Chrlic přijíždí ze směru Komárov nebo Měnín pravidelná autobusová linka IDS JMK číslo 509.\n\nZápadní částí chrlického katastru prochází západně od chrlické zástavby dálnice D2.\n\nV Chrlicích je velice mnoho různých společenských organizací. Např. Sbor dobrovolných hasičů, TJ Sokol, Vinařský spolek, Spolek pro zachování kulturních tradic, Klub žen, Fotbalový klub SK Chrlice, Automotoklub, Tenisový klub a mnoho dalších.\n\nNázev je odvozen od její přirozené polohy. Územím protékaly řeky Svitava a Svratka, které se pravidelně na jaře rozvodnily a vytvořily od Rebešovic k Chrlicím, Holáskám a Modřicím jedno obrovské jezero. V dávných dobách se totiž tyto dvě řeky slévaly u Rebešovic. Pozůstatkem řečiště jsou místní Splaviska. Řeka každoročně vychrlila vody u vesnice a odtud se nazývalo obyvatelstvo zde usazené Chrlici, později upraven na Chrlice. Druhou možností původu názvu je odvození od osobního jména.\n\nNa různých místech chrlického katastru je doloženo pravěké osídlení od 5. tisíciletí př. n. l. Významné nálezy byly odkryty při stavbě zemědělského sila nad vlakovým nádražím - kromě jiných pravěkých objektů bylo prozkoumáno keltské pohřebiště z 3. století př. n. l. a část germánské osady z 2.–3. století n. l.\n\nNejstarší písemná zmínka o Chrlicích pochází z roku 1320 (\"Kirlitz\"). Již v té době byly v majetku olomouckého biskupství, ves však byla rozdělena na léna, jejichž držitelé se v průběhu dalších staletí střídali. Koncem 16. století se Chrlice staly centrem biskupského panství. V roce 1787 vznikla na místě rozparcelovaného dvora, v těsné blízkosti Chrlic, vesnice Růžový, která byla mezi lety 1875 a 1949 samostatnou obcí.\n\nK Brnu pak byly Chrlice (i s Růžovým) připojeny 26. listopadu 1971. Do 31. prosince 1975 byly samostatnou městskou částí Brna s vlastním místním národním výborem. Městská část se nejprve nazývala Brno XIV-Chrlice, od 1. května 1972 už jen Brno-Chrlice. Od 1. ledna 1976 do 23. listopadu 1990 pak byly Chrlice součástí městského obvodu Brno IV. Poté zde vznikla samosprávná městská část Brno-Chrlice.\n\nV centru Chrlic, na náměstí, jehož bezprostřední okolí tvoří nejstarší část obce, se nachází budova bývalého zámku. Postaven byl koncem 18. století v barokním stylu podle projektu brněnského architekta Mořice Grimma na místě tvrze, která je připomínaná ještě v roce 1561. Od roku 1864 byl zámek majetkem brněnských biskupů, jimž sloužil především jako sídlo odpočinku. U zdi zámku stojí socha sv. Jana Nepomuckého z roku 1712. Zanedbanou nemovitost koupil koncem první světové války \"Spolek péče o slepé v zemi Moravskoslezské\" a zřídil v něm pracovní ústav slepců. V roce 1946 přešel ústav pod správu státu, péče o nevidomé postupně ustupovala do pozadí a charakter ústavu získal podobu domova důchodců. V současnosti, po přestavbě s nutnou modernizací realizované v letech 1996 - 2002 (jíž byl ovšem původní vzhled památky značně dotčen a změněn), je zámek opět sídlem Ústavu sociální péče pro zrakově postižené. Proto je památka včetně nevelkého parku běžné veřejnosti nepřístupná, většina zámeckého komplexu je však dobře viditelná z okolních veřejně přístupných prostranství. Nejstarší, původní část zámku se vstupem (branou) je otočena do Chrlického náměstí. Naproti zámku stojí hasičská zbrojnice s letopočtem 1892 na štítu; Sbor dobrovolných hasičů byl však v Chrlicích založen již o deset let dříve, roku 1882.\n\nUprostřed náměstí stojí pomník padlým obětem první světové války z roku 1924. V Chrlicích se dále nachází boží muka, historické kříže, kaplička, zvonice, biskupský erb - znak olomouckého biskupa Karla II. z Lichtenštejna, nádraží, opodál „perníková chaloupka“ (ve skutečnosti zahradní chatka) s Jeníčkem, Mařenkou i Ježibabou, a také viadukt vybudovaný při stavbě železniční trati v roce 1868.\n\n\n\n"}
{"id": "80403", "url": "https://cs.wikipedia.org/wiki?curid=80403", "title": "Morača", "text": "Morača\n\nMorača (v srbské cyrilici Морача) je jedna z nejvýznamnějších řek v Černé Hoře. Je dlouhá 112 km, její povodí má rozlohu 3 200 km². Protéká hlavním městem země, Podgoricí. Její povodí má rozlohu 2628 km.\n\nŘeka vzniká v Dinárských Alpách soutokem Javorského a Rzačského potoka téměř uprostřed země. Teče na jih, do hlavního města Podgorici, a to kaňonem. Řeka vyhloubila postupem času do okolních skal z vápence a dolomitu hluboké údolí. Za metropolí protéká úrodnou rovinou a vlévá se do Skadarského jezera. Jejím největším levým přítokem je Cijevna, vlévá se do ní také Mala rijeka. Hlavním pravým přítokem Morači je řeka Zeta. Obecně jsou přítoky Morači krátké řeky s prudkým klesáním.\n\nNa řece byly zbudovány čtyři vodní elektrárny (Perućica, Glava Zete, Slap Zete, Cijevna). Roku 2009 poté navrhla černohorská vláda výstavbu dalších čtyř. Řeka je mělká a prudká a její tok není využíván k dopravě.\n\nÚdolím řeky jsou vedeny důležité dopravní spoje mezi Bělehradem a Podgoricí. Vede tudy také železniční trať z Bělehradu do Baru a v budoucnu má být údolím vedena i první černohorská dálnice. Kaňon je, stejně jako místní pravoslavný klášter, vyhledávaný turisty.\n"}
{"id": "80407", "url": "https://cs.wikipedia.org/wiki?curid=80407", "title": "Einar Benediktsson", "text": "Einar Benediktsson\n\nEinar Benediktsson (31. října 1864 Elliðavatn – 12. ledna 1940 Herdísarvík) byl islandský básník.\n\nByl prvním velkým islandským měšťanským básníkem se sklony k nacionalismu. Jeho tvorba byla ovlivněna symbolismem, na konci života mysticismem. Jeho dílo zahrnuje poezii z vlasteneckého prostředí, vlasteneckou, přírodní i básně filozofické.\n\nV březnu roku 1897 navrhl tento básník v novinovém článku národní vlajku Islandu, která byla (dle něho, na rozdíl od předchozího návrhu) slučitelná s tradicemi a vlajkami ostatních severských národů. Návrh tvořil modrý list s bílým skandinávským křížem. V létě téhož roku byla neoficiální, ale populární vlajka poprvé vztyčena v Reykjavíku, oficiálnímu přijetí však zabránily dánské úřady.\n"}
{"id": "80409", "url": "https://cs.wikipedia.org/wiki?curid=80409", "title": "Jón Arason", "text": "Jón Arason\n\nJón Arason (1484 - 17. listopadu 1550) byl islandský básník a poslední katolický biskup v Hólaru. Byl spolu se dvěma ze svých nemanželských synů popraven Dány za rebelanství.\n\nZaložil první islandskou tiskárnu, v níž docházelo k tisku reformačních spisků v islandštině, což zabránilo přílivu dánských tisků.\n\nMimo to byl Jón nejlepším islandským básníkem své doby. Psal náboženskou poezii a příležitostně i básně světského charakteru.\n\n"}
{"id": "80411", "url": "https://cs.wikipedia.org/wiki?curid=80411", "title": "Nína Björk Árnadóttir", "text": "Nína Björk Árnadóttir\n\nNína Björk Árnadóttir (7. června 1941 – 16. dubna 2000) byla islandská básnířka.\n\nNapsala několik básnických sbírek:\n\nMimo to je též autorkou několika divadelních her a románů.\n"}
{"id": "80415", "url": "https://cs.wikipedia.org/wiki?curid=80415", "title": "Kentucky", "text": "Kentucky\n\nKentucky (anglická výslovnost , oficiálně ) je unijní stát nacházející se ve východní jižní oblasti Spojených států amerických. Kentucky hraničí na severu s Indianou a Ohiem, na východě se Západní Virginií a Virginií, na jihu s Tennessee a na západě se státy Missouri a Illinois.\n\nSe svou rozlohou 104 659 km² je Kentucky 37. největším státem USA, v počtu obyvatel (4,4 milionu) je 26. nejlidnatějším státem a s hodnotou hustoty zalidnění 43 obyvatel na km² je na 22. místě. Hlavním městem je Frankfort s 25 tisíci obyvateli. Největšími městy jsou Louisville s 610 tisíci obyvateli, dále Lexington (310 tisíc obyv.), Bowling Green (60 tisíc obyv.), Owensboro (60 tisíc obyv.) a Covington (40 tisíc obyv.). Nejvyšším bodem státu je vrchol Black Mountain s nadmořskou výškou 1263 m v pohoří Cumberland Mountains. Největšími toky jsou řeky Mississippi, tvořící hranici s Missouri, Ohio, vytvářející hranici s Ohiem, Indianou a Illinois, Tennessee, Cumberland a Kentucky.\n\nÚzemí dnešního státu Kentucky bylo před příchodem evropských osadníků osídleno indiánskými kmeny. Na jihu to byli Čikasavové a Kríkové, na jihovýchodě Čerokíové, v západní části Šavanové, ve střední části kmen Tutelo, hovořící siuským jazykem, na severovýchod zasahovali Irokézové. Na území pozdějšího Kentucky první evropští průzkumníci prokazatelně dorazili ve druhé polovině 17. století. Stálá britská osídlení začala vznikat až o století později – první v roce 1774. Oblast byla od té doby součástí Virginie, která zde zřídila okres Kentucky (\"Kentucky County\"), jenž pravděpodobně získal své jméno z irokézského slova \"kenhtà:ke\", označující louku nebo prérii. Následně se region z Virginie vydělil a 1. června 1792 se Kentucky stalo 15. státem USA.\n\nPodle sčítání lidu z roku 2010 zde žilo 4 339 367 obyvatel. Území bylo postupně osidlováno osadníky koncem 18. století, bojů s Indiány se zde účastnil i George Washington. Obyvatelé jsou především britského původu i díky tomu, že většinou žijí na venkově.\n\n\nObyvatelé hispánského nebo latinskoamerického původu, bez ohledu na rasu, tvořili 3,1 % populace.\n\n\nNejvětší město v Kentucky Louisville se proslavilo závody na koních. Nachází se zde například závodiště Churchill Downs. Na něm se každoročně první sobotu v květnu koná Kentucky Derby, v celoamerickém měřítku významné rovinové dostihy tříletých anglických plnokrevníků (\"Thoroughbreads\"). Tyto závody jsou součástí a vyvrcholením 14 dní trvající velké lidové slavnosti zvané Kentucky Derby Festival.\n\nStát je známý výrobou bourbonu. Je také domovským státem celosvětově činné gastronomické společnosti KFC – \"Kentucky Fried Chicken\" (Kentucká smažená kuřata). Mnozí farmáři v Kentucky se zabývají chovem ušlechtilých koní.\n\n"}
{"id": "80417", "url": "https://cs.wikipedia.org/wiki?curid=80417", "title": "Damien de Veuster", "text": "Damien de Veuster\n\nSvatý Jozef Damien De Veuster, známý též jako Otec malomocných, otec Damien nebo Damien z Molokai (3. ledna 1840 – 15. dubna 1889) byl vlámský katolický kněz, misionář a  řeholník z Kongregace Nejsvětějších Srdcí Ježíše a Marie , který zasvětil svůj život pomoci malomocným na ostrově Molokai na Havaji, kde působil od roku 1873. V roce 1884 zjistil, že se sám nakazil malomocenstvím a o 5 let později zemřel. Je patronem lidí trpících leprou a AIDS a Havaje. Papež Jan Pavel II. jej v roce 1995 prohlásil za blahoslaveného, katolická církev slaví jeho svátek 10. května. Diváci vlámské VRT jej 1. prosince 2005 zvolili „Největším Belgičanem“ (\"\") všech dob. 11. října 2009 byl papežem Benediktem XVI. svatořečen.\n\n"}
{"id": "80419", "url": "https://cs.wikipedia.org/wiki?curid=80419", "title": "Lepra", "text": "Lepra\n\nLepra (též malomocenství či Hansenova nemoc) je infekční onemocnění, způsobované bakterií \"Mycobacterium leprae\", která má sklon napadat periferní nervy a jiné chladnější oblasti těla – kůži a sliznice.\n\nPočínaje rokem 1954 připadá na 31. ledna Světový den pomoci malomocným.\n\nPůvodně řecké slovo „lepra“ označuje chorobu, při níž se loupe kůže (od slovesa Λέπω – loupu se). Tradiční český název „malomocenství“ odkazuje zřejmě na poškození hmatu, které choroba způsobuje.\n\nNejstarší zmínka o lepře pochází z období cca 1500 př. n. l., nejstarší tělesné pozůstatky vykazující jasné známky tohoto onemocnění sahají až do 4. tisíciletí př. n. l.\n\nV antických dobách najdeme zmínky zejména v starověkém Egyptě nebo např. v Indii, tradičně se jako lepra překládá jméno starozákonní choroby \"cara'at\", moderní biblistika však má za to, že šlo o jinou kožní chorobu. Později byla zavlečena do Evropy, kde se rozšířila hlavně za křižáckých válek. Od 15. století ji v Evropě významem poněkud předčila tuberkulóza, způsobovaná příbuznými bakteriemi.\n\nLepra byla považována za boží trest, malomocní byli soustředěni v tzv. leprosáriích. Poslední leprosárium v Evropě je v rumunském Tichileşti v deltě Dunaje.\n\nPůvodce nákazy objevil v roce 1869 norský mikrobiolog Gerhard Armauer Hansen, proto bývá \"Mycobacterium leprae\" také označován po svém objeviteli jako 'Hansenův bacil'. Ten se geneticky od středověku nezměnil, ale omezila se příčina šíření. Mezi přenašeče této nemoci patří také divoká zvířata, jako např. pásovec devítipásý.\n\nNemoc často probíhá bez příznaků a není nijak zvlášť nakažlivá (vyjma kožní formy vytvářející vředy, která je velmi nakažlivá). Za určitých okolností může ale dojít k rozvinutí její destruktivní formy. Ta napadá ve velkém Schwannovy buňky a makrofágy v periferní nervové soustavě. Ničí lidský imunitní systém a způsobuje znetvořeniny na končetinách a na obličeji (tzv. „Lví obličej“ - \"facies leontina\").\n\nLepra se vyskytuje zejména v Latinské Americe, ve střední Africe, na Madagaskaru (Marana) a v jihovýchodní Asii (tzn. Indii, Bangladéši), známé jsou ale i případy z jižní Evropy, zejména Španělska a také z Rumunska. V Rumunsku se vyskytuje minimálně od 50. let, což ale bylo tajeno Ceauşescovým režimem. Výskytem lepry jsou známé ale i Havajské ostrovy, konkrétně ostrov Molokai (Kalaupapa), či ostrov Spinalonga ležící v Egejském moři.\n\nPodle WHO výrazně pokleslo množství lidí trpících leprou, a to asi z 5,2 miliónů lidí v roce 1985 přes 0,8 miliónů lidí v roce 1999 asi na 200 000 případů registrovaných v roce 2011. Počet nově nakažených nicméně zůstává vysoký, je registrováno kolem 250 000 nových případů za rok (u většiny případů trvá léčba 6–12 měsíců, takže mohou být vyléčeny před sčítáním celkového množství nakažených).\n\nK léčbě malomocenství se dnes používají specifická antibiotika (např. Rifampicin nebo Clofazimin), či látka Thalidomid. Světová zdravotnická organizace však doporučuje při všech formách lepry postup s použitím kombinace léků včetně Dapsonu (např. kombinace Dapson, Clofazimin a Rifampicin). I poté je léčba dlouhodobá až v řádu měsíců či několik let.\n\n\n"}
{"id": "80433", "url": "https://cs.wikipedia.org/wiki?curid=80433", "title": "Minnesota", "text": "Minnesota\n\nMinnesota (anglická výslovnost , oficiálně ) je stát nacházející se na severu Spojených států amerických, v oblasti západních severních států ve středozápadním regionu USA. Minnesota, nejsevernější stát kontinentálních USA, hraničí na východě s Wisconsinem, na jihu s Iowou, na západě s Jižní Dakotou a Severní Dakotou a na severu s kanadskými provinciemi Manitoba a Ontario. Severovýchodní ohraničení tvoří Hořejší jezero.\n\nSe svou rozlohou 225 181 km² je Minnesota dvanáctým největším státem USA, v počtu obyvatel (5,5 milionů) je 22. nejlidnatějším státem a s hodnotou hustoty zalidnění 27 obyvatel na km² je na 31. místě. Hlavním městem je Saint Paul s 300 tisíci obyvateli. Největšími městy jsou Minneapolis s 410 tisíci obyvatel, dále Rochester (110 tisíc obyv.), Bloomington (90 tisíc obyv.), Duluth (90 tisíc obyv.), Brooklyn Park (80 tisíc obyv.) a Plymouth (80 tisíc obyv.). Minnesotě patří 304 km pobřeží Hořejšího jezera. Nejvyšším bodem státu je vrchol Eagle Mountain s nadmořskou výškou 701 m na severovýchodě státu. Největšími toky jsou řeky Mississippi, která tvoří část hranice s Wisconsinem, Red, vytvářející hranici se Severní Dakotou, a Minnesota.\n\nDo oblasti dnešní Minnesoty se první evropští průzkumníci dostali v 60. a 70. letech 17. století, avšak celé území bylo prozkoumáváno ještě několik dalších desetiletí. Oblast získala své jméno z dakotského názvu pro řeku Mississippi, které bylo buď „Mnisota“ (tj. \"čistá modrá voda\") nebo „Mnißota“ (tj. „zakalená voda“). Region se nicméně stal součástí Louisiany v rámci Nové Francie a roku 1762 ho na základě výsledku sedmileté války získali Španělé, kteří jej začlenili do místokrálovství Nové Španělsko. Do francouzského držení se vrátil roku 1800. Území dnešní Minnesoty východně od Mississippi bylo od roku 1787 součástí Severozápadního teritoria v rámci nově vzniklých Spojených států. Od roku 1800 bylo součástí indianského teritoria, od roku 1809 illinoiského teritoria a od roku 1818 michiganského teritoria. Spojené státy také v roce 1803 odkoupily Louisianu a oblast Minnesoty západně od Mississippi byla od roku 1805 součástí louisianského teritoria a v letech 1812–1821 missourského teritoria. K michiganskému teritoriu byla přičleněna roku 1834. Od roku 1836 byla na dva roky celá Minnesota částí wisconsinského teritoria, jehož západní část byla roku 1838 vyčleněna jako iowské teritorium. Obě části Minnesoty byly spojeny roku 1849 vznikem vlastního minnesotského teritoria. Jeho východní část se 11. května 1858 jako Minnesota stala 32. státem USA.\n\nMinnesota je známa jako země tisíce jezer, která spolu s mnohými parky a lesy nabízejí obyvatelům a turistům prostor k rekreaci. Skoro 60 % obyvatel žije v oblasti aglomerace Minneapolis-Saint Paul. Tato dvě města jsou centrem obchodu, dopravy i průmyslu ve státě. Na západě státu je mnoho prérií, které jsou nyní intenzivně využívány k zemědělství, na východě jsou listnaté lesy a na severu méně obydlené oblasti tajg.\n\nMinnesota je nejsevernějším státem USA, pokud nepočítáme Aljašku. Severovýchodní hranice státu s Michiganem a Wisconsinem prochází Hořejším jezerem, zbytek východních hranic je s Wisconsinem. Dále hraničí s Iowou na jihu, Severní a Jižní Dakotou na západě a na severu s kanadskými provinciemi Ontario a Manitoba.\n\nRozloha státu je asi 225 tisíc čtverečních kilometrů, takže zabírá 2,25 % rozlohy Spojených států, což staví Minnesotu na dvanácté místo v tabulce největších států USA.\n\nNejvyšším místem státu je Eagle Mountain vysoká 701 m a nejnižší je pobřeží Hořejšího jezera v nadmořské výšce 183 m.\n\nPřezdívka státu „země tisíce jezer“ není nijak nadsazená. V Minnesotě je skutečně 11 842 jezer s rozlohou alespoň 0,04 km². Minnesotská část Hořejšího jezera má rozlohu téměř 3896 km².\n\nV severní části státu jsou především divoce rostoucí borovice a jedle smíchané s vysazenými břízami a topoly. Velká část lesů byla již vykácena, ale stále se zde nachází kolem 1600 km² zalesněné půdy. Ačkoli těžba dřeva pokračuje stále, je zachovávána třetinová zalesněnost státu.\n\nMnoho dříve volně žijících zvířat ztratilo své přirozené prostředí, například kuna, los, jelen a rys červený. Stát má nejvíce volně žijících vlků kromě Aljašky a podílí se na ochraně medvěda baribala a losa amerického. V Minnesotě žije také mnoho dravců a vodních ptáků, kterým poskytují útočiště mnohá jezera. V čistých vodních tocích se líbí mnohým sportovním rybám jako je candát, okoun, štika nebo pstruh.\n\nV Minnesotě jsou běžné velké teplotní rozdíly charakteristické pro kontinentální klima, s chladnými zimami a horkými léty mohou rozdíly teplot činit v jednom roce až 96 °C. V Minnesotě nejsou neobvyklé silné srážky, vánice, tornáda, bouře a vichřice, které způsobují lesní polomy.\n\nSaint Paul se nachází na břehu řeky Mississippi a je hlavním městem státu od roku 1849. Sousedí s minnesotským nejlidnatějším městem Minneapolis. Tato dvě města spolu tvoří 16. největší aglomeraci na území Spojených států, ve které žije 60 % obyvatel státu.\n\nPodle sčítání lidu z roku 2010 zde žilo 5 303 925 obyvatel.\n\n\nObyvatelé hispánského nebo latinskoamerického původu, bez ohledu na rasu, tvořili 4,7 % populace.\n\nTři čtvrtiny obyvatel Minnesoty jsou západoevropského a skandinávského původu. Většina (37,9 %) německého, 32,1 % skandinávského (16,8 % Norové, 9,5 % Švédové, Finové, Dánové, Faeřané, Karelové a Islanďané), 11,7 % irského, 6,3 % anglické, 5,1 % polské, 4,2 % francouzské a 3,7 % české.\n\nPodíl nebílého obyvatelstva rychle roste, a to hlavně v oblasti Twin Cities (Minneapolis–Saint Paul). Zčásti je důvodem to, že vláda USA se sem rozhodla umístit žadatele o azyl, např. Somálce, protože se domnívala, že místní bílá liberální populace je bude schopna snadněji absorbovat. Důsledkem ale byl pouze vznik somálských gangů a zvýšená míra kriminality.\n\nPrůzkum v roce 2001 prokázal, že 25 % obyvatel jsou katolíci, 24 % luteráni a 5 % baptisté. 14 % obyvatel je bez vyznání a „nekřesťanská“ náboženství jako je judaismus, islám, buddhismus, hinduismus a sikhismus vyznávají 3 % obyvatel.\n\nObyvatelstvo Minnesoty je vzhledem k vysokému podílu obyvatel skandinávského původu velmi liberální a volí výlučně Demokratickou stranu. Dokladem toho je mimo jiné fakt, že Minnesota byla spolu s Washingtonem, D.C. jediným americkým státem, kde při prezidentských volbách v roce 1984 tehdy úřadující prezident Ronald Reagan nezvítězil (jeho demokratickým protivníkem byl tehdejší senátor za Minnesotu Walter Mondale). Jednalo se o nejdrtivější prezidentské vítězství v historii USA.\n\nOd roku 1999 do roku 2003 byl guvernérem herec a bývalý voják jednotek SEAL Jesse Ventura.\n\nSoučasný demokratický guvernér Mark Dayton se nedokázal dohodnout s republikánským zastoupením na rozpočtu, a tak tento stát od 1. července 2011 vyhlásil státní bankrot.\n\nMinnesota je rodištěm mnoha významných osobností. Ve městě Sauk Centre se roku 1885 narodil spisovatel Sinclair Lewis, autor románů jako jsou kupř. \"Hlavní třída\" či \"Arrowsmith\". Ze St. Paulu pochází i spisovatel Francis Scott Fitzgerald, jenž je považován za jednoho z největších spisovatelů 20. století. Řadí se k hlavním představitelům tzv. ztracené generace. Mezi jeho nejvýznamnější tituly patří romány \"Velký Gatsby\", \"Něžná je noc\" či \"Na prahu ráje\".\n\nV oblasti hudební se v Minnesotě narodil zpěvák Bob Dylan, který už více jak padesát let ovlivňuje nejen světovou hudební scénu, ale jeho texty měly a mají velký význam i ve sféře politické či sociokulturní. Dalšími známými hudebníky jsou např. Prince, rodák z Minneapolisu, či průkopník rock and rollu Eddie Cochran.\n\nMinnesota dala světu i mnoho významných hereček a herců. Jsou jimi kupř. herečka a jazzová zpěvačka Judy Garlandová, Winona Ryder, člen komediální skupiny Monty Python Terry Gilliam, režisérské duo bratři Coenové, herci Kevin Sorbo, Vince Vaughn, Josh Hartnett či držitelka Oscara za nejlepší ženský výkon ve filmu \"Operace Blue Sky\" Jessica Lange.\n\n\n"}
{"id": "80438", "url": "https://cs.wikipedia.org/wiki?curid=80438", "title": "Lokomotivy Crampton", "text": "Lokomotivy Crampton\n\nLokomotivy typu Crampton se vyznačují nízko položeným kotlem a jediným mohutným hnacím dvojkolím umístěným až za kotlem. \nLokomotivy tohoto typu zkonstruoval Thomas Russell Crampton a byly vyráběny v různých lokomotivkách od roku 1846. Jezdily ve Velké Británii, ale s mnohem větším úspěchem se setkaly ve Francii. \nSnaha o zvyšování rychlosti narážela v tehdejší době na nedokonalost tehdejších technologií. Zvyšování otáček hnacích kol nebylo možné, jelikož setrvačné síly pístů a ojnic by vedly k rychlému opotřebení ložisek i k neklidnému chodu lokomotivy, což by opotřebení ložisek ještě urychlilo, o nebezpečí dalších poškození ani nemluvě. Proto byla volena cesta zvětšování průměrů hnacích, případně (u jiných typů lokomotiv) spřažených kol. \n\nNa cestě do Anglie viděl Američan Robert L. Stevens, prezident železnice Camden and Amboy (C&A) předvedení Cramptonovy lokomotivy s uspořádáním 3´A. Po svém návratu v roce 1847 požádal svého mistra mechanika Isaaca Drippse, aby postavil lokomotivu tohoto typu pro C&A. Podmínky pro tuto lokomotivu byly následující: kotel o průměru 38\" (96 cm) pro spalování antracitu a průměr hnacích kol 96\" (244 cm).\n\nStavět lokomotivu pro spalování uhlí bylo v té době nezvyklé. Jako palivo sloužilo téměř výhradně dřevo, neboť bylo levné a byl ho všude dostatek. \n\nPrvní lokomotiva tohoto typu byla dokončena roku 1849 a nesla jméno John Stevens. Dripps nebyl příliš přesvědčen o úspěchu této lokomotivy na amerických železnicích a vývoj mu dal za pravdu. Lokomotiva s jediným hnacím dvojkolím měla příliš nízkou adhezní hmotnost, její tažná síla nebyla dostatečná pro požadované výkony.\n\nOproti tomu vedení C&A bylo přesvědčeno, že se osvědčila skvěle a objednalo několik dalších, které nasadilo do osobní dopravy. Zde sloužily až do roku 1865.\n\nCramptonovy lokomotivy umožnily zvyšování rychlosti na železnici. Vzhledem k nízké adhezní váze se však hodily především pro lehké rychlíky v rovinatých zemích. Pro jiné použití byly nevhodné.\n\nJediná Cramptonova lokomotiva – N° 80 z roku 1852 pojmenovaná « \"Le Continent\" » je uchovávána v železničním muzeu v Mulhouse. Tato lokomotiva dosahovala rychlosti 120 km/h.\n\n"}
{"id": "80450", "url": "https://cs.wikipedia.org/wiki?curid=80450", "title": "Thomas Russell Crampton", "text": "Thomas Russell Crampton\n\nThomas Russell Crampton (6. srpna 1816, Broadstairs, Anglie – 19. dubna 1888, Westminster) byl anglický inženýr a konstruktér lokomotiv.\n\nCrampton již ve věku 18 let navrhl parou poháněný vůz.\n\nV letech 1839 až 1844 byl asistentem I. K. Brunela a Daniela Goocha z britské Great Western Railway. V roce 1843 si Crampton nechal patentovat svou konstrukci lokomotivy. Tento typ lokomotivy našel uplatnění především ve Francii u Compagnie du Nord.\n\nV roce 1851 položil Crampton první funkční podmořský telegrafní kabel mezi Doverem a Calais.\n\nO rok později převzal Crampton spolu se svým společníkem Sirem Charlesem Foxem smluvně zásobování města Berlína tekoucí vodou. K tomu založil akciovou společnost \"Berliner-Waterworks-Company\" a obdržel koncesi ke stavbě vodovodů a čerpacích stanic.\nV roce 1855 byly Cramptonovy zásluhy oceněny Napoleonem III. jmenováním důstojníkem Čestné legie. O třicet let později byl Crampton povýšen do rytířského stavu.\n\nCrampton navrhl automatický hydraulický tunelovací štít (\"tunnel boring machine\"), který měl být určen ke stavbě tunelu pod Lamanšským průlivem. Tento vynález umožnil vznik moderních razících technik.\n"}
{"id": "80458", "url": "https://cs.wikipedia.org/wiki?curid=80458", "title": "Halldór Kiljan Laxness", "text": "Halldór Kiljan Laxness\n\nHalldór Kiljan Laxness, narozený Halldór Guðjónsson, (23. dubna 1902 Reykjavík – 8. února 1998 Mosfellsbær) byl islandský prozaik, básník, dramatik, esejista a překladatel. Vyrůstal na statku rodičů Laxnesi, studoval na gymnáziu v Reykjavíku, od roku 1919 cestoval po Skandinávii a Evropě. Roku 1922 konvertoval ke katolicismu, dokonce 8 měsíců strávil v klášteře Clerveaux v Lucembursku, kde přijal křestní jméno Kiljan. Vliv konverze ustoupil za pobytu na Islandu v létě 1926 – 1927, kde se začal zajímat o příčiny islandské chudoby, a v USA (1928 – 1930), kde se snažil proniknout do hollywoodské filmové produkce. Právě ve Spojených státech dospěl k marxistickému smýšlení a vzplanul pro socialismus. Ve 30. a 40. letech 20. století byl jedním z nejaktivnějších levicových intelektuálů a komentátorů doby. Jeho knihy většinou vyvolávaly politické debaty. V roce 1955 se stal laureátem Nobelovy ceny za literaturu. V 60. letech se definitivně rozešel s levicovou politikou. \n\nTvořil především v islandštině, do které i překládal z angličtiny. Některá díla napsal v angličtině. Psal historické a společenské romány, životopisná díla i divadelní hry. Celé jeho dílo je opředeno ironickým humorem. V realistických románech řešil soudobé problémy, v 60. letech napsal několik experimentálních dramat se silným vlivem magična.\n"}
{"id": "80472", "url": "https://cs.wikipedia.org/wiki?curid=80472", "title": "Gau", "text": "Gau\n\nGau (IPA: [ŋau]) je fidžijským ostrovem ležícím v souostroví Lomaiviti. Nachází se na 18,00° jižní šířky a 179,30° východní délky. Rozkládá se na rozloze 136,1 km² s celkovou délkou pobřeží 66,3 km. Maximální výška je 738 metrů.\n"}
{"id": "80476", "url": "https://cs.wikipedia.org/wiki?curid=80476", "title": "Dánská literatura", "text": "Dánská literatura\n\nDánská literatura je literatura psaná dánsky, nebo literatura vzniklá na území dnešního Dánska. Do této literatury nejsou zpravidla zahrnovány památky psané pomocí run, které lze nalézt na mohylách a pamětních kamenech. Nejcennější z nich (kameny z Jellinge) pocházejí z doby kolem roku 900).\nPočátky dánské literatury vychází z ústní tradice a severské mytologie a ústní tradice s ní spojené. To vedlo k rozvoji hrdinských písní. V této ústní podobě existovala prokazatelně již v průběhu 5. nebo 6. století o čemž svědčí různá vyobrazení na špercích atp. První písemnou památkou je však latinsky psaná kronika Saxa Grammatika \"Gesta Danorum\" (Skutky Dánů), která pochází z období kolem roku 1200, která byla psána jako oslava dánské královské dynastie. Po celý středověk byla většina literatury psána latinsky. Mimo Saxovy kroniky lze za nejdůležitější dílem dánské středověké literatury považovat naučnou báseň o stvoření světa Hexaëmeron, kterou na počátku 13. století složil v latinských hexametrech Anders Suneson.\nLiteratura v dánštině začala vznikat výrazně později, přesto existují i dánštině doklady díky správním záznamům a díky písemně vydaným zákoníkům. Především zemské zákoníky jako byl jutský (1241), sjaelandský nebo skanský měly na formování dánštiny značný vliv, tyto památky jsou i velmi cenný zdroj kulturněhistorických informací.\nPo celý středověk byly hlavním žánrem dánské literatury jednoznačně severské balady.\n\nV době renesance vznikalo, hlavně díky rozmachu knihtisku, mnoho děl humanistických učenců, mezi jejichž hlavní protagonisty v Dánsku patřil Tycho Brahe. Vzhledem k tomu, že se v této době též šířila reformace, vznikalo značné množství náboženských spisů, což v roce 1550 završil překlad Bible. Mimo překladu Bible vzniklo mnoho kancionálů z nichž za nejvýznamnější jsou považována díla Hanse Tausena, Hanse Thomesena dále pak sbírka původních dánských modliteb \"En liden vandrebog\" (Malá poutnická knížka) Hanse Christensena Sthena. Vůdčím humanistickým učencem této doby byl pak Christian Pedersen.\nV této době pak došlo, díky humanismu k vlně zájmu o dějiny, což vedlo k oživení a znovuobjevení starogermánské literatury.\n\nPravděpodobně nejvýraznější osobností tohoto období byl v dánské literatuře filosof Ludvig Holberg, jehož tvorba podnítila vznik dánského divadla. Díky dílům H. Steffense pronikl do dánské literatury romantismus, který se stal populární především po oddělení Norska (1814). Odtržení Norska vedlo k rozvoji divadla a následného realismu. Do tohoto období spadá i tvorba Hanse Christiana Andersena, který se stal jako první dánský spisovatel známý po celém světě.\n"}
{"id": "80477", "url": "https://cs.wikipedia.org/wiki?curid=80477", "title": "Kuks", "text": "Kuks\n\nKuks (německy \"Kukus\") je vesnice v okrese Trutnov, v údolí horního toku řeky Labe asi 6 km severně od Jaroměře. Ves je pozoruhodná především unikátním barokním lázeňským areálem se špitálem a bohatou sochařskou výzdobou z dílny Matyáše Bernarda Brauna, který nechal v letech 1692–1724 vybudovat hrabě František Antonín Špork. Hospital a Betlém, sochařský soubor v nedalekém Novém lese, jsou chráněny jako národní kulturní památky. Žije zde  obyvatel.\n\nRozsáhlý barokní komplex staveb v kulturní krajině na obou svazích nad řekou Labe dal postavit majitel zdejšího panství František Antonín Špork (německy Sporck) v letech 1692–1724. Do roku 1694 byly postaveny lázně, ve své době jedny z nejvýstavnějších v Čechách. Roku 1702 bylo postaveno divadlo a závodiště, 1704 lázeňský dům a domy pro hosty, v letech 1707–1716 špitální kostel Nejsvětější Trojice s rodinnou hrobkou a špitál Milosrdných bratří se zahradou. Roku 1710 byl dokončen zámek, v letech 1720–1724 přibyl nový lázeňský dům a Dům filosofů s knihovnou.\n\nUž za života hraběte Šporka význam lázní postupně upadal; po jeho smrti vinou nezájmu dědiců lázně chátraly. Byly postiženy řadou povodní, požárů i válečných událostí. Roku 1770 bylo přestavěno severozápadní křídlo špitálu a v roce 1901 byl stržen vyhořelý zámek.\n\nPřevážně německojazyčná obec patřila v letech 1938-1945 do říšské provincie Sudety. Po válce byla většina původních obyvatel vysídlena.\n\nZe zámku a lázní na levém břehu Labe se do dnešní doby dochovaly jen fragmenty: terasovitá úprava terénu se zídkami a plastickým Šporkovým erbem, kaskádové schodiště se dvěma sochami tritonů a kašnami směrem k Labi, hostinec s původním názvem \"U Zlatého slunce\", který roku 2003 obnovil svoji činnost a nyní se přestavuje na ubytovací zařízení. Vedle na ulici jsou proti sobě umístěny Braunovy sochy Davida a Goliáše. Nad ním na vyšší terase stojí původní dům správce panství. V severním cípu areálu se dochovala barokní budova divadla. Další budovy ze šporkovské éry stojí na dnes uměle zvýšeném labském nábřeží; jedna lázeňská budova byla roku 2013 adaptována pro soukromé Rentzovo muzeum barokní grafiky a tisku. Na jižní straně obce se dochovala skupina roubených chalup.\n\nDalší restaurace nese název \"Baroque\", kterou do roku 2011 provozovala známá kukská postava, hostinský Jaroslav Vohradník.\nV někdejší Jeschkeho továrně na hedvábnou posamenterii (především stuhy), činné v letech 1904–1944, sídlí soukromé muzeum strojů a nástrojů. Secesní Jeschkeho vila slouží jako informační centrum, prodejna suvenýrů a map, a komorní hotel.\n\nNa pravé straně Labe se do dnešní doby dochoval špitál s kostelem Nejsvětější Trojice, postavený v letech 1707–1712 podle projektu italského architekta Giovanniho Battisty Alliprandiho. V kostele je řada vynikajících obrazů, dříve připisovaných Petru Brandlovi, a celé dobové zařízení, v kryptě je hrobka Šporkovy rodiny a dřevěný oltář s krucifixem od M. B. Brauna z roku 1726.\n\nŠpitál (latinsky \"Hospital\") byl původně určený pro vojenské vysloužilce ze Šporkových panství. Od roku 1743 je spravoval řád Milosrdných bratří. Nyní je ve správě Národního památkového ústavu. Expozice je věnována zakladateli Kuksu hraběti Šporkovi, baroknímu umění a lékárenství, se zachovalou barokní lékárnou. Sídlí zde České farmaceutické muzeum, pracoviště Univerzity Karlovy, ve sklepech je umístěna Česká banka vín. Na severním okraji terasy je později přestavěná sýpka, dnes adaptovaná na restauraci. Na východní straně areál hospitalu uzavírá roku 2015 nově vysazená bylinková zahrada s buxusovými špalíry. Za ní stojí zrušený hřbitov s převážně vyrabovanými hroby, dochovala se jen rodinná hrobka Jeschkeových. Centrální hřbitovní kaple uprostřed hřbitova byla rozebrána. Půdorys základových kamenů uprostřed hřbitova je pravděpodobně pozůstatkem větrného mlýna.\n\nNa terase před špitálem je galerie alegorických soch barokního sochaře Matyáše Bernarda Brauna z let 1715-1718: na východní straně 12 ctností, na západní 12 neřestí. Uprostřed je socha Víry a na balustrádě sochy sedmi Blahoslavenství. Odtud směrem doleva (k východu) jsou sochy ctností: Anděl blažené smrti a dále Víra, Naděje, Láska, Trpělivost, Moudrost, Statečnost, Cudnost, Píle, Štědrost, Upřímnost a Spravedlnost. Směrem doprava (k západu) jsou sochy neřestí: Plačící anděl a dále Pýcha, Lakota, Smilstvo, Závist, Obžerství, Hněv, Lenost, Zoufalství, Lehkomyslnost, Pomluva a Lstivost. Originály jsou dnes umístěny v bývalém hlavním nemocničním sále špitálu nazývaném \"Lapidárium\", na terase jsou jejich kopie. V expozici hospitalu a v Lapidáriu je také sedm ze souboru soch trpaslíků (kolem 1713). Socha Pravé míry je v nádvoří. Další cenné sochy jsou rozmístěny v barokní zahradě jižně od špitálu: Alegorie svobodných umění z roku 1701, Velký a Malý křesťanský bojovník (původně z Nového lesa) a z Betléma přenesený anděl Gloria (1731) a svatý Jeroným (1733) od A. Brauna.\n\nDalší Braunovy sochy a reliéfy se nacházejí v lese u nedaleké vsi Žireč – viz Betlém (Kuks).\n\nNíže na západ ve svahu k Labi stojící \"Dům filozofů\" se Šporkovou knihovnou zcela zmizel, stejně jako závodiště podél Labe, lemované sochami trpaslíků, po stranách býval dřevěný letohrádek (\"Lusthaus\") a osově k němu holubník. Původní barokní most přes Labe s nedochovanými sochami harlekýnů byl v 19. století nahrazen ocelovou konstrukcí z holešovické železárny Leona Gottlieba Bondyho.\n\nUprostřed obce je chráněna trojice památných stromů – Lípy v Kuksu ().\n\nSídlí zde obecní úřad, pošta, obchod se smíšeným zbožím a výrobna ponožek. Součástí obce je i vesnice Kašov.\n\nV obci Kuks se mj. každý rok v srpnu koná festival barokní hudby, divadla a tance Theatrum Kuks a Hudební léto Kuks. Navazuje na divadelní představení konaná za dob hraběte Šporka. Roku 1702 byl zřízen \"Comödien-Hauß\". Hrály se hry odvozené od \"commedie dell’arte\" (např. \"Amor der Tyrann oder Arlequin der lustige Advokat\") a v letech 1724-1734 i opera. Představení bývala provozována zdarma pro širokou veřejnost. Z Kuksu taktéž pochází metalová kapela The Last Empire.\n\nV obci Kuks sídlí i několik sportovních organizací. Asi nejsledovanějším oddílem mezi místními je zdejší fotbalový klub pod názvem TJ Jiskra Kuks, jenž hraje III. třídu okresu Trutnov. Byl založen v roce 1968. Dalšími sportovními aktivitami je zdejší Sokol či šipkařský tým ZKuksuklan.\n\nPo hlavních pamětihodnostech Kuksu a okolí vede cca 7 km dlouhá naučná stezka Kuks – Betlém. Roku 2004 byla západně od barokního areálu realizována Křížová cesta 21. století. Jedná se o soubor 15 soch od českých umělců tří generací.\n\n\n\n"}
{"id": "80481", "url": "https://cs.wikipedia.org/wiki?curid=80481", "title": "Bitva u Hastingsu", "text": "Bitva u Hastingsu\n\nBitva u Hastingsu se odehrála 14. října 1066 a skončila rozhodným vítězstvím normanského vojska a byla základem ovládnutí Anglie Normany. Jednalo se o střetnutí armády vedené Vilémem, vévodou z Normandie a anglosaského vojska vedeného anglickým králem Haroldem Godwinsonem. Bitva se odehrála na Senlackém vrchu, přibližně 10 km na severozápad od Hastingsu (dnes se zde nachází obec Battle).\n\nBitva skončila vítězstvím Normanů, Harold Godwinson byl zabit, jak se tradičně uvádí, šípem, který ho zasáhl do oka. I když se později objevil anglický odpor, tato bitva byla rozhodujícím momentem v získání Vilémovy vlády nad Anglií. Události předcházející této bitvě i průběh střetu samotného byl později zachycen na proslulé tapisérii z Bayeux. Na místě bitvy bylo krátce nato postaveno opatství \"Batlle Abbey\".\n\nHarold Godwinson byl po králi nejmocnějším mužem Anglie. Po smrti Eduarda v lednu roku 1066 si činil nárok na anglický trůn. Pro tento nárok si zajistil podporu Witenagemotu. Některé zdroje uvádí, že Eduard původně doporučil jako svého nástupce Viléma, ale na smrtelném loži své rozhodnutí změnil a podpořil Harolda.\n\nNárok na anglický trůn si činil také Vilém. Haroldovu korunovaci považoval za vyhlášení války. Vilém si svou pozici v Anglii budoval 15 let a nebyl ochoten se lehce vzdát. Normanská armáda ale nebyla dostatečně silná a tak byli na jednání do Caen pozvání i šlechtici z jihu Evropy. Tam Vilém přislíbil půdu a tituly těm, kteří podpoří jeho výpravu a přislíbil zajistit podporu papeže. Vilém nechal postavit pro invazi 700 lodí a vyrazil do Anglie. 28. září 1066 se Vilém, po zdržení v bouři, vylodil na anglickém pobřeží nedaleko města Hastingsu. Toto místo se nachází asi 3 km od místa, kde se odehrála vlastní bitva.\nPoté co se dověděl o vylodění normanské armády, se Harold, který právě odrazil invazi vikingského vojska vedeného Haraldem Hardradou a jeho bratrem Tostigem Godwinsonem, na severu země nedaleko Yorku, v bitvě u Stamford Bridge, rychle vydal na jih, aby odrazil další invazi. Jeho bratr Gyrth doporučoval, aby se vyčkalo, až se shromáždí větší počet vojáků, ale Harold chtěl ukázat, že je schopen ochránit své nové království proti komukoli. Do Londýna dorazil ráno 12. října, shromáždil muže, které byl schopen sehnat za tak krátkou dobu a k Senlackému vrchu dorazil v noci 13. října. Harold rozmístil své síly kolem silnice z Hastingsu do Londýna asi 10 km na severozápad od Hastingsu. Za ním se nacházel hluboký les a před ním se půda pozvolna skláněla do údolí.\n\nPředpokládá se, že anglosaské vojsko čítalo asi 7 500 mužů a byli to pouze kopiníci a jezdectvo. Je pravděpodobné, že se všichni dopravili na místo na koni, ale bitvy se účastnili jako pěšáci. Jádrem anglosaské armády byli profesionální žoldáci nazývaní \"Housecarls\". Byli dlouhodobě ve službách krále a byli schopni bojovat do posledního muže. Jejich zbroj obsahovala kuželovitou helmici, kroužkovité brnění a kruhový štít. Jejich hlavní zbraní byla vikingská sekera, kterou ovládali obouruč a každý muž měl i meč.\n\nNejpočetnější část vojska tvořili vojáci pocházející z malých farmářů a v anglosaském prostředí byli označováni pojmem \"fyrd\". Jejich veliteli (\"thegn\") byli příslušníci velkostatkářské šlechty a ti byli povinni sloužit králi po určitou dobu v roce a být vybaveni vlastním brněním a zbraněmi.\n\nNejhrozivější anglosaskou obranou byla štítová hradba, ve které všichni muži v první řadě spojili své štíty dohromady. V prvotním stádiu bitvy byl tento val velmi efektivní obranou proti šípům vystřelovaným Normany. Zbytek vojska se postavil za první řadou tak, aby případní padlí byli nahrazeni ve štítové hradbě dalšími vojáky.\n\nOdhaduje se, že normanské vojsko čítalo asi 8 400 mužů, z toho 2 200 byli jezdci, 4 500 pěchoty a 1 700 lukostřelců. Vilémova strategie byla založena na lukostřelcích, kteří měli narušit anglosaské řady, poté měla vyrazit pěchota a nakonec kavalérie. Normanské vojsko bylo tvořeno šlechtici a vojáky od Francie až po jih Evropy.\n\nSíla normanské armády vycházela z jejího jezdectva, které patřilo k nejlepším v Evropě. Jezdci byli vybaveni těžkým brněním a většinou byli vyzbrojeni kopím a mečem. Jako veškeré jezdectvo bylo i toto nejefektivnější proti protivníkovi, jehož řady začaly kolísat a v jehož obranném postavení se vytvářely mezery.\nS výjimkou lukostřelců byli ostatní normanští vojáci chráněni kroužkovým brněním a vyzbrojeni kopím, mečem a štítem, podobně jako jejich angličtí protivníci.\n\nVelký počet lukostřelců byl odrazem trendů v ostatních evropských armádách ve složení vojska. Luk byl v té době krátkou zbraní s krátkou tětivou, ale byl efektivní zbraní na bojištích té doby. Hastings byl také místem, kde byla v Anglii poprvé použita kuše.\n\nVilém předpokládal použít strategii, ve které by lučištníci způsobili počáteční zmatek a ztráty mezi nepřáteli, poté měla nastoupit pěchota a v boji zblízka vytvořit prostor pro uplatnění jezdectva. Nicméně v počátcích bitvy tato taktika nebyla tak účinná, jak si představoval. Vilémova armáda napadla již zformované anglosaské vojsko. Normanští lučištníci vystřelili své šípy, ale mnohé z nich skončily na štítové hradbě. Vilém se domníval, že anglosaské vojsko je rozkolísané a tak zavelel k útoku pěchoty. Jak se Normané šplhali do kopce, Anglosasové na ně házeli vše, co měli po ruce – kameny, oštěpy a palcáty. Tyto předměty způsobily Normanům velké ztráty a jejich řady byly porušeny.\nNormanská pěchota dosáhla anglosaské linie a tam nastal těžký boj muže proti muži. Vilém očekával, že Anglosasové budou rozkolísáni, ale střelba lukostřelců neměla téměř žádný efekt a Anglosasové drželi své pozice a uzavřený štítový val. Vilém zavelel k útoku kavalerie. Navzdory dokonalému výcviku, mnoho koní proti sevřenému valu štítů, z nichž trčely kopí a meče, zaváhalo a uskočilo. Po hodině bitvy bretaňská divize na levém Vilémově křídle zaváhala a prchala z kopce dolů. Po velkých ztrátách se normanská a vlámská divize připojila k bretaňské a ustoupila. Mnoho Anglosasů, včetně Haroldových bratrů Leofwyna a Gyrtha, nemohlo odolat pokušení a vysunuli se z obranných linií. V následné zmatené bitvě byl zabit Vilémův kůň a Normané se po domnělé smrti svého vůdce dali na ústup. Vilém ale ukázal svou helmu a začal organizovat své vojsko.\n\nVilém a skupina jeho rytířů napadli Anglosasy roztroušené za obrannou linií, a protože ti už nebyli chráněni obranným valem, stali se snadnou kořistí Normanů. Mnozí z nich nerozpoznali, že Normané zahájili protiútok, dokud nebylo pozdě. Některým se sice podařilo ustoupit za obrannou linii, ale Haroldovi bratři padli. Obě armády se znovu zformovaly a nastal relativní klid zbraní. Vilém toho využil k vytvoření nové taktiky. Přišel na to, že pokud jsou Anglosasové za obranným valem, nelze je překonat, ale roztroušení anglosaští bojovníci byli pro jeho vojáky snadným cílem. Vilém se svým zformovaným vojskem znovu zaútočil. To, co se odehrálo poté, není zcela jasné. Někteří historici uvádějí, že Normané utrpěli velké ztráty, ale přesto bylo mnoho anglosaských důstojníků zabito.\n\nPrvní linii obranného anglosaského valu tak tvořilo velké množství řadových vojáků, které jejich důstojníci nebyli schopni dobře organizovat, a obranný val začal mít mezery. Zpočátku normanští lučištníci stříleli na krajní linii obrany, ale jejich šípy se odrážely od štítového valu a mnoho vojáků v přední linii mělo své štíty. Vilém nařídil zamířit střelbu za přední linie obrany a jejich šípy tak zasáhly týlovou část vojska. Legenda uvádí, že tehdy byl zasažen šípem i Harold, i když se jedná o spekulaci odvozenou z tapisérie z Bayeux. Mnoho Anglosasů bylo již vyčerpáno a disciplína v držení obranného valu poklesla. Vilémova armáda znovu zaútočila a dokázala vytvořit malé mezery v nepřátelské obraně. Normané byli schopni těchto mezer využít a rozdělit anglosaskou armádu na části. Vilém a jeho rytíři překonali obranný val a zabili anglického krále. Bez svého vůdce a s mnoha zabitými důstojníky se stovky řadových vojáků daly na útěk. Důstojníci věrni své přísaze králi se hrdinně bili, dokud nepadli.\n\nVálečné pole bylo uklizeno od mrtvol, byl postaven Vilémův stan a pořádána slavnostní večeře. I když se počet obětí těžko odhaduje, zdá se, že padlo asi 5 000 Anglosasů a 3 000 Normanů.\n\nPouze zbytky obránců se zachránily v lese na pozadí bitevního pole. Někteří Normané je pronásledovali, ale byli ve tmě pobiti. Vilém nechal své vojsko odpočívat u Hastingsu dva týdny a čekal na anglosaské šlechtice, aby přišli uznat jeho svrchovanost. Když poznal, že jeho naděje jsou marné, vyrazil na Londýn. Vilémovo vojsko bylo v listopadu zasaženo úplavicí a i on sám byl vážně nemocen. Nicméně byl posílen čerstvými silami, které dorazily přes Lamanšský průliv. Poté, co neuspěl s útokem přes London Bridge, dosáhl města oklikou poté, co překročil Temži u Wallingfordu a postupoval na Londýn ze severozápadu.\n\nHrabata ze severu, Edwin a Morcar, Essegar, londýnský šerif a Edgar Atheling, který byl zvolen po Haroldově smrti králem (ale nebyl korunován), se dostavili k Vilémovi ještě předtím, než dorazil do města a podrobili se mu. 25. prosince 1066 byl Vilém korunován ve Westminsterském opatství jako anglický král.\n\n"}
{"id": "80485", "url": "https://cs.wikipedia.org/wiki?curid=80485", "title": "Seznam sportovních disciplín", "text": "Seznam sportovních disciplín\n\nSouvisející články: Abecední seznam sportovních disciplín.\n\nRacketlon\n"}
{"id": "80487", "url": "https://cs.wikipedia.org/wiki?curid=80487", "title": "Obecnice", "text": "Obecnice\n\nObecnice (někdy též nazývána Bečánov) je obec ležící ve Středočeském kraji v okrese Příbram při okraji CHKO Brdy, asi 6 km severozápadně od Příbrami. V obci žije obyvatel.\n\nObec Obecnice se skládá ze dvou částí na třech katastrálních územích:\n\nPrvní písemná zmínka o Obecnici pochází z roku 1394, kdy vesnice patřila Zbraslavskému klášteru. Král Zikmund Lucemburský ji roku 1421 zastavil Janovi z Litně. Majitelé vesnice sídlili na tvrzi, která byla poprvé zmíněna již jako pustá roku 1544, kdy statek získali Bechyňové z Lažan, a připojili ho ke svému pičínskému panství.\n\nV roce 1950 byla značná část katastrálního území obce začleněna do tehdy vytvořeného vojenského újezdu Brdy. Téhož roku se dosavadní část Žernová stala součástí nové obce Láz.\n\nV souvislosti se zánikem vojenského újezdu Brdy bylo k 1. lednu 2016 k obci připojeno katastrální území Obecnice v Brdech, které vzniklo k 10. únoru 2014. Toto území má rozlohu 45,999 293 km² a je zde evidována 1 obydlená budova s adresou a 5 obyvatel, dle sčítání lidu zde žili 3 obyvatelé.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Obecnice \"(1449 obyvatel, poštovní úřad, četnická stanice, katol. kostel)\" byly v roce 1932 evidovány tyto živnosti a obchody: nákladní autodoprava, autobusová doprava na základě přidělené koncese, družstvo pro rozvod elektrické energie v Obecnici, faktorství rukavic, holič, 7 hostinců, konfekce, konsum Zásobní jednota Třemošná v Obecnici, kovář, krejčí, mlýn, 2 obuvníci, pekař, 5 obchodů s lahvovým pivem, 7 povozníků, 2 řezníci, sadař, 6 obchodů se smíšeným zbožím, Spořitelní a záložní spolek pro Obecnici, švadlena, 2 trafiky, 2 truhláři, zahradník, 2 zámečníci.\n\n\n\nDopravní síť\nVeřejná doprava 2012\n\nObcí vedou cyklotrasy č. 302 Dolní Líšnice - Příbram - Obecnice - Jince - Hořovice a č. 8198 Obecnice - Láz.\n\nV Obecnici se nachází sportovní oddíl Slavoj Obecnice. Tento oddíl má pod sebou více sportovních odvětví – kopaná, stolní tenis, lední hokej.\n\nV Obecnici se nachází i sbor dobrovolných hasičů (SDH Obecnice). SDH Obecnice působí v hasičské zbrojnici, která se nachází u obecního návesního rybníka Veský, který zároveň slouží jako protipožární nádrž. Jako každým rokem pořádá SDH Obecnice Hasičskou zábavu a také Memoriál Františka Housky. SDH Obecnice se často účastní hasičských soutěží (memoriály, běh hasičů do Svatohorských schodů a další). SDH Obecnice společně s profesionálními hasiči pomáhají v dobách povodní, požárů, živelních událostí, případně jako pořadatelská služba na akcích jako např. automobilové soutěže.\n\nČlenové SDH se pravidelně scházejí jednou ročně na valné hromadě, kde jsou jim předloženy akce připravované v průběhu roku, seznámí se s celkovým hospodařením SDH a finanční situací. Mají zde možnost se vyjádřit k uplynulému i nadcházejícímu roku a přednést své návrhy a připomínky k celkovému fungování sboru. Sbor pomáhá v obci zajišťovat hlavně kulturní vyžití v obci a pomáhat na vyžádání s různými pracemi pro zlepšení života občanů. SDH pořádá také pro občany různé přednášky a školení hlavně v otázkách při zajišťování první pomoci. Také začali s pořádáním ukázek Integrovaného záchranného systému a prací hlavně vojenské policie a vojenských pyrotechniků. Tato akce informuje občany o současném stavu a připravenosti nejenom Obecnické zásahové jednotky, ale i o nebezpečí, které je ve formě nejrůznější nevybuchlé staré i současné vojenské munice, se kterou se mají možnost setkat při návštěvě vojenského prostoru, se kterým obec sousedí.\n\nAktuálně se sbor začíná věnovat mládeži a širšímu zaměření na všeobecnou prevenci v obci. Mimo to se stará o pořádání soutěží v požárním sportu a několika kulturních akcí.\n\nObecnice leží na Obecnickém potoce (číslo povodí 1-11-04-004, plocha povodí je 18,362 km²) a Albrechtickém potoce (číslo povodí 1-11-04-005, plocha povodí je 7,832 km²) Tyto údaje jsou převzaty z vodohospodářské mapy.\n\nObecnický potok napájí pitnou nádrž Octárna, kolem která je ochranné pásmo. Albrechtický potok pramení pod nejvyšší horou Brd, kterou je Tok.\n\nOctárna byla vybudována v letech 1962 – 1964 na Obecnickém potoce. Největší oprava hráze byla provedena v roce 1971 při sypání klínu z makadamu na 2/3 délky hráze. Délka hráze činí 365 m, šířka v koruně je 4 m, výška hráze nad údolím dosahuje 14 m, kóta koruny je 567 m n. m. Rozloha činí 11 ha maximální hloubka dosahuje 11,5 m. Do Octárny ústí mnoho malých rašelinných potůčků, které mají kyselou vodu (pH-4), proto se zde nedoporučuje chov kaprovitých ryb.\n\nJe vybudováno na Pilském potoce, který v tomto údolí pramení ve výšce 772 m n. m. Nádrž byla budována v letech 1849–1853 původně jako zásobárna vody, potřebná pro příbramské doly a hutě, v současnosti představuje největší zásobárnu pitné vody pro příbramské obyvatelstvo. Původní jméno nádrže znělo \"Sofiin rybník\". Nádrž byla vybudována zhruba v místech původního rybníka Pilka, později pak převzala jeho jméno.\n\nObec Obecnice vlastní jednu kořenovou čistírnu odpadních vod.  Tato čistička se nachází ve východní části  obce Obecnice. Voda z kořenové čističky ústí do Obecnického potoka, který putuje až do města Příbram.  \n\n\n"}
{"id": "80504", "url": "https://cs.wikipedia.org/wiki?curid=80504", "title": "Brdička", "text": "Brdička\n\nOsobnosti s příjmením Brdička:\n"}
{"id": "80507", "url": "https://cs.wikipedia.org/wiki?curid=80507", "title": "Missouri (stát)", "text": "Missouri (stát)\n\nMissouri (anglická výslovnost , oficiálně ) je stát nacházející se v centrální části Spojených států amerických, v oblasti západních severních států ve středozápadním regionu USA. Missouri hraničí na severu s Iowou, na východě s Illinois, na jihovýchodě s Kentucky a Tennessee, na jihu s Arkansasem, na jihozápadě s Oklahomou, na západě s Kansasem a na severozápadě s Nebraskou.\n\nSe svou rozlohou 180 533 km² je Missouri 21. největším státem USA, v počtu obyvatel (6,1 milionů) je osmnáctým nejlidnatějším státem a s hodnotou hustoty zalidnění 34 obyvatel na km² je na 30. místě. Hlavním městem je Jefferson City se 45 tisíci obyvateli. Největšími městy jsou Kansas City se 480 tisíci obyvateli, dále St. Louis (320 tisíc obyv.), Springfield (170 tisíc obyv.), Columbia (120 tisíc obyv.) a Independence (120 tisíc obyv.). Nejvyšším bodem státu je vrchol Taum Sauk Mountain s nadmořskou výškou 540 m v pohoří St. Francois Mountains. Největšími toky jsou řeky Mississippi, která tvoří hranici s Illinois, Kentucky a Tennessee, a Missouri, která vytváří hranici s Nebraskou a částečně také s Kansasem.\n\nPrvní evropští průzkumníci se do oblasti Missouri dostali v poslední čtvrtině 17. století. Následně se region stal součástí Nové Francie. Byl pojmenován podle řeky Missouri, jež svoje jméno získala od domorodců mluvících miamsko-illinoiským jazykem, kteří místní indiánský kmen označovali jako \"ouemessourita\" (tj. „ti, kteří mají vydlabané kánoe“). Na základě výsledku sedmileté války se území Missouri v roce 1762 stalo součástí Nového Španělska a začaly zde pomalu vznikat první osady. Do francouzských rukou se region vrátil v roce 1800 a byl začleněn do Louisiany. Tu ovšem o tři roky později koupily Spojené státy. Úmezí Missouri bylo od roku 1805 částí louisianského distriktu, resp. louisianského teritoria, které bylo roku 1812 přejmenováno na missourské teritorium. Z jeho jihovýchodní části, která byla vyčleněna, se 10. srpna 1821 stalo Missouri, 24. stát USA.\n\nPodle sčítání lidu z roku 2010 zde žilo 5 988 927 obyvatel. Z hlediska historie je podstatný soutok dvou největších amerických řek Missouri, po níž je pojmenován stát a Mississippi poblíž největšího města, St. Louis. Nejjižnější část státu a okolo Mississippi patří do klimaticky subtropické oblasti a proto zde existovaly velké plantáže a dodnes na venkově žije nejvíce Afroameričanů. Ti jsou početní i v St. Louis a Kansas City. Ve střední části státu se hlavně v 19. století usazovali původem němečtí osadníci, kteří ovlivňovali zdejší kulturu. V pomyslném severním a jižním pásu převažují osadníci anglického a obecně britského původu, kteří si především v Ozark Mountains udržovali svébytnou kulturu, která se přelila nejen do hudebního stylu country, typického pro americký „Southern Upland“. Existují i ostrůvky obyvatel převážně francouzského původu, což je památka na trappery a původně francouzskou Louisianu, zabírající celou dnešní střední část USA, kterou federaci třinácti kolonií prodal císař Napoleon Bonaparte.\n\n\nObyvatelé hispánského nebo latinskoamerického původu, bez ohledu na rasu, tvořili 3,5 % populace.\n\n\nV Missouri, konkrétně ve městě Lamar, se narodil 33. prezident Spojených států Harry S. Truman, jeden z nejvýznamnějších amerických prezidentů 20. století. Tento \"„malý muž z Missouri\"\", jak mu Američané přezdívali, si získal respekt nejen svým skromným vystupováním (pocházel z chudého farmářského prostředí a nikdy nestudoval na vysoké škole), ale i rozhodnou ekonomickou a zahraniční politikou, stejně jako např. neústupným prosazováním práv Afroameričanů.\n\nNejznámějšími osobnostmi v oblasti hudby, jež přišly na svět v Missouri, jsou kupř. zpěvačka Tina Turner, kytarista a propagátor rocku Chuck Berry, devítinásobná držitelka ceny Grammy Sheryl Crow či rapper Eminem.\n\nV roce 1835 se ve městě Florida narodil jeden z největších amerických spisovatelů Mark Twain (vlastním jménem Samuel Langhorne Clemens), jenž dal světové literatuře díla jako \"Dobrodružství Toma Sawyera\" z roku 1876 nebo \"Dobrodružství Huckleberryho Finna\" z roku 1884. Obě díla se odehrávají ve městě Hannibal, nacházejícího se na severovýchodě Missouri. Ve městě St. Louis se narodil spisovatel T. S. Eliot či dramatik Tennessee Williams. Ve městě Affton se v roce 1952 narodil filmový herec John Goodman, který se objevil např. ve filmu \"Pomsta šprtů\" nebo ve snímku filmu bratrů Coenových \"Big Lebowski\".\n\n"}
{"id": "80508", "url": "https://cs.wikipedia.org/wiki?curid=80508", "title": "Brachistochrona", "text": "Brachistochrona\n\nBrachistochrona (z řeckého \"brachistos\" nejkratší, \"chronos\" čas), označovaná také jako \"křivka nejkratšího spádu\", je křivka spojující dva body, po které se hmotný bod dostane z počátečního klidu v jednom bodě do druhého působením homogenního gravitačního pole za nejkratší dobu.\n\nNázorně si lze představit, že hledáme tvar drátu, po němž má (bez tření) klouzat kulička mezi dvěma body co nejrychleji.\n\nPomocí poměrně složitých postupů (včetně ) lze dokázat, že brachistochrona je část prosté cykloidy. Na rozdíl od klasické polohy cykloidy používané např. u mostních oblouků je však brachistochrona osově převrácená podle vodorovné osy.\n\nToto označení zavedl Johann Bernoulli roku 1696 v časopise \"Acta Eruditorum\" a sám předložil řešení (kromě svého bratra Jacoba a j.).\n\nÚkolem je najít tvar spojnice dvou bodů \"A\" a \"B\", po které by se těleso pohybující se vlivem gravitační síly, dostalo z \"A\" do \"B\" v nejkratším čase. Předpokládá se pohyb v homogenním tíhovém poli a odporové síly se zanedbávají. Pokud by oba body ležely \"pod sebou\" (na stejné svislici), tak je zřejmě úloha triviální, hledanou křivkou je úsečka.\n\nÚlohu lze matematicky formulovat tak, že hledáme takovou hladkou rovinnou křivku spojující body formula_1 (bez újmy na obecnosti předpokládáme formula_2 a formula_3), po níž se hmotný bod o hmotnosti formula_4 pohybuje v tíhovém poli od bodu \"A\" do bodu \"B\" za nejkratší dobu. Volba souřadnicového systému je zobrazena na obrázku, tíhová síla má obvyklý směr záporné poloosy \"y\", díky symetrii pohyb nastává ve svislé rovině obsahující oba body.\n\nPodle zákona zachování energie platí\n\nÚpravou tohoto vztahu dostaneme výraz pro rychlost (která zřejmě nezávisí na hmotnosti),\n\nPokud předpokládáme rovnici brachistochrony\n\nrychlost je možné vyjádřit také jako\n\nkde bylo užito vztahu pro dráhu formula_9 pohybu a faktu, že řešíme jen tu část pohybu, kdy souřadnice x roste s časem.\n\nPředpokládáme, že platí formula_10 pro formula_11, vynecháváme tudíž počáteční bod a případnou horní úvrať, pokud by koncový bod ležel stejně vysoko jako počáteční. Pokud tedy předpokládáme formula_10 , dostaneme z předchozích výrazů vztah\n\nCelkovou dobu potřebnou k proběhnutí podél křivky z bodu \"A\" do \"B\" lze tedy zapsat jako\n\nFyzikální problém se tedy redukuje na řešení variačního problému minimalizace funkcionálu s Lagrangeovou funkcí formula_15, nezávislou (explicitně) na \"x\".\n\nV tomto případě existuje dle Beltramiho identity pro příslušnou Eulerovu-Lagrangeovu diferenciální rovnici extremály \"y\" první integrál ve tvaru\n\nDosazením získáme\n\nkde formula_18 je konstanta.\n\nÚpravou posledního vztahu dostaneme\n\na umocněním\n\nProtože formula_21, lze označit formula_22, čímž získáme\n\nTuto nelineární diferenciální rovnici 1. řádu lze výhodně řešit substitucí\nformula_24,\n\nřešením dostaneme parametrické vyjádření hledané křivky ve tvaru\n\nkde formula_27 jsou integrační konstanty, které se určí z podmínky, že hledaná křivka prochází body \"A\" a \"B\".\n\nJedná se o část prosté cykloidy, s úvratí v bodě A.\n\nProtože se jedná o minimalizaci doby pohybu, lze úlohu o brachistochroně vyřešit také pomocí Fermatova principu z optiky, podle něhož je doba šíření světla extrémní. Celkovou dobu šíření lze vyjádřit\n\nkde \"n\" je index lomu prostředí a \"c\" rychlost světla ve vakuu.\n\nDráha minimalizující čas (extrémála funkcionálu) je dána řešením paprskové rovnice, která v nehomogenním prostředí, kde rychlost světla závisí jen na jedné souřadnici, má tvar (zákona lomu)\n\nkde formula_30 je odchylka paprsku od osy \"y\". Po dosazení rychlosti místo indexu lomu a za sinus (vlastně je to kosinus odchylky od osy x, vyjádřený pomocí tangens - směrnice tečny dráhy), dostáváme (značení stejné jako u původního odvození)\n\ncož je stejná (diferenciální) rovnice prosté cykloidy jako výše.\n\nVidíme, že brachistochrona je formálně geodetika plochy, kde vzdálenost je dána koeficienty první základní formy\n\n\n\n"}
{"id": "80509", "url": "https://cs.wikipedia.org/wiki?curid=80509", "title": "New Hampshire", "text": "New Hampshire\n\nNew Hampshire (anglická výslovnost , oficiálně ) je stát nacházející se na východním pobřeží Spojených států amerických, v oblasti Nové Anglie severovýchodního regionu USA. New Hampshire hraničí na jihu s Massachusetts, na západě s Vermontem a na východě s Maine. Na severu sousedí s kanadskou provincií Québec a jihovýchodní ohraničení státu tvoří Atlantský oceán.\n\nSe svou rozlohou 24 214 km² je New Hampshire pátým nejmenším státem USA, v počtu obyvatel (1,3 milionu) je 41. nejlidnatějším státem a s hodnotou hustoty zalidnění 58 obyvatel na km² je na 21. místě. Hlavním městem je Concord se 40 tisíci obyvateli. Největšími městy jsou Manchester se 110 tisíci obyvateli, Nashua (90 tisíc obyv.), Derry (35 tisíc obyv.), Dover (30 tisíc obyv.), Rochester (30 tisíc obyv.), Salem (30 tisíc obyv.) a Portsmouth (21 tisíc obyv.). New Hampshire patří 21 km pobřeží Atlantského oceánu. Nejvyšším bodem státu je vrchol Mount Washington s nadmořskou výškou 1917 m, nacházející se v pohoří White Mountains v severní části státu. Největšími toky jsou řeky Connecticut, jež tvoří hranici s Vermontem, a Merrimack, největším vodní plochou je jezero Winnipesaukee.\n\nAnglická kolonie, resp. provincie, zde vznikla na přelomu 20. a 30. let 17. století a byla pojmenována podle hrabství Hampshire v jižní Anglii. Roku 1776 se stala jedním z původních třinácti zakládajících států USA. New Hampshire jako devátý stát v pořadí ratifikoval Ústavu Spojených států amerických, k čemuž došlo 21. června 1788.\n\nPodle sčítání lidu z roku 2010 zde žilo 1 316 470 obyvatel.\n\n\nObyvatelé hispánského nebo latinskoamerického původu, bez ohledu na rasu, tvořili 2,8% populace.\n\n\n"}
{"id": "80511", "url": "https://cs.wikipedia.org/wiki?curid=80511", "title": "Patti Smith Group", "text": "Patti Smith Group\n\nPatti Smith Group byla doprovodná kapela zpěvačky Patti Smithové, jedna z legendárních skupin newyorského punku a nové vlny sedmdesátých let.\n\nSložení:\n\nSkupina byla založena v roce 1974. Soubor nahrál v rozmezí let 1975–1979 nejslavnější tituly Patti Smithové, kterými jsou \"Horses\", \"Radio Ethiopia\", \"Easter\" a \"Wave\". První z nich bylo ještě do jisté míry reminiscencí na produkci newyorské Factory kolem Andyho Warhola v šedesátých letech, především na tvorbu The Velvet Underground (album produkoval jeden z jejích členů John Cale). Další tři alba nesou již jednoznačně originální rukopis, který v sobě skrývá jak naléhavost punkového přístupu, tak specifickou jemnost a poetičnost vedoucí osobnosti souboru. Dá se říci, že Patti Smith Group byla jednou z prvních a objevitelských skupin v rámci punku a nové vlny na americkém kontinentu.\n\n\n"}
{"id": "80515", "url": "https://cs.wikipedia.org/wiki?curid=80515", "title": "Valná hromada", "text": "Valná hromada\n\nValná hromada je časté označení nejvyššího orgánu obchodní společnosti či jiné právnické osoby korporačního typu, který dělá nejdůležitější rozhodnutí. Schází se v různých intervalech, určených stanovami nebo zakladatelskou listinou. Může ji také svolat statutární orgán (výbor, představenstvo) při důležitých událostech. Právo účastnit se jí mají členové společnosti, resp. akcionáři (tedy vlastníci).\n\nValnou hromadu v ČR, dle zákona o obchodních korporacích vytváří společnost s ručením omezeným a akciová společnost. Schází se alespoň jednou za rok.\n\nJsou upraveny stanovami a právními předpisy (u obchodních společností zákonem o obchodních korporacích). Jelikož je nejvyšším orgánem, může rozhodovat o všech záležitostech společnosti, například o obsahu a změně stanov společnosti, schválení účetní závěrky, rozdělení zisku, zrušení společnosti nebo její vnitřní organizaci.\n\nHlasují přítomní členové, kteří mohou mít rozdílný počet hlasů, podle druhu jejich členství, vlastnictví a typu akcií apod. Mohou se shodnout jednohlasně či většinově, podle toho o jakou záležitost se jedná a jak toto hlasování upravují pravidla společnosti.\n\n"}
{"id": "80517", "url": "https://cs.wikipedia.org/wiki?curid=80517", "title": "Patti Smith", "text": "Patti Smith\n\nPatti Smith (* 30. prosince 1946, Chicago, USA) je americká zpěvačka, hudebnice, spisovatelka, textařka a básnířka. Patří k protagonistům amerického punku a nové vlny.\n\nPatti Smith se nejprve věnovala poezii, příležitostné novinářské práci a psaní dramat. Její básnické prvotiny jsou ovlivněny francouzskou poezií přelomu 19. a 20. století, především tzv. prokletými básníky a jejich pokračovateli (Arthur Rimbaud). V New Yorku se seznámila s fotografem Robertem Mapplethorpem, se kterým se přátelila až do jeho smrti v roce 1989. Mapplethorpe je rovněž autorem fotografií na obalech jejích alb \"Horses\" a \"Wave\". Hudbou se začala zabývat až od roku 1971, kdy přechodně spolupracovala se skupinou Blue Öyster Cult, zpívat však začala až těsně před vznikem své skupiny Patti Smith Group (1974), ve složení Lenny Kaye (kytara), Richard Sohl (klávesy), český emigrant Ivan Král (kytara, baskytara) a Jay Dee Daugherty (bicí nástroje). Spolu s ní tento soubor nahrál v rozmezí let 1975–1979 nejslavnější tituly své produkce, kterými jsou \"Horses\", \"Radio Ethiopia\", \"Easter\" a \"Wave\". První z nich bylo ještě do jisté míry reminiscencí na produkci newyorské „Factory“ kolem Andyho Warhola v 60. letech, především na tvorbu skupiny The Velvet Underground (album ostatně produkoval její člen John Cale). Další tři alba nesou již jednoznačně originální rukopis, který v sobě skrývá jak naléhavost punkového přístupu, tak specifickou jemnost a poetičnost. V tom lze spatřovat jedinečnost hlavní objevitelský přínos této zpěvačky, básnířky, hudebnice aktivistky v boji za lidská práva v jedné osobě. Dá se říci, že Patti Smith byla jedním z prvních trubadúrů punku a new wave, ovšem ve zcela jedinečném provedení.\n\nPo rozpadu skupiny se Patti Smith na dlouhou dobu přestává hudbě věnovat a představuje se až v roce 1988 albem \"Dream of Life\", jež má sice v sobě již popové prvky, ale na působivosti a nápaditosti mu to nijak neubírá. Od vydání tohoto alba se zpěvačka objevuje s velkými prodlevami s několika dalšími deskami. V mezidobí vyšla též kompilační alba, mapující jak produkci nejslavnějšího období umělkyně, tak jakýsi celoživotní průřez tvorbou. V současné době se Patti Smith opět věnuje především poezii.\n\nV roce 1976, po vydání alba \"Horses\", absolvovala společné turné s producentem nahrávky Johnem Calem. Dvojice spolu pracovala i při dalších příležitostech v následujících letech; Cale například hrál v jedné písně ze zpěvaččina alba \"Gone Again\" (1996). Zpěvačka rovněž jemu a ostatním členům skupiny The Velvet Underground předala ocenění v Rock and Roll Hall of Fame. Spolu s ním také nahrála píseň „Perfect Moon“, která vyšla na albu \"Nostalgia\", sólové nahrávce Ivana Krále, který v sedmdesátých letech působil v její skupině. Dvojice spolu opět vystupovala v říjnu 2014 v prostorách Cartierovy nadace pro současné umění v Paříži.\n\n\n\n\n\n"}
{"id": "80518", "url": "https://cs.wikipedia.org/wiki?curid=80518", "title": "Řetězovka", "text": "Řetězovka\n\nŘetězovka (lat. \"catenaria\") je křivka, kterou vytvoří řetěz (lépe řečeno homogenní dokonale pevné a ohebné vlákno), který je na svých koncích zavěšen (ne nutně ve stejné výšce) v homogenním gravitačním poli. \n\nŘetězovka odpovídá grafu funkce hyperbolický kosinus a je to poloha, v níž má vlákno zavěšené mezi dvěma body nejmenší polohovou energii. \"Obrácená\" řetězovka je také tvar ideální samonosné klenby.\n\nŘetězovka je transcendentní rovinná křivka popsaná funkcí\n\nkde formula_2 je kladný parametr určující rozměry křivky, rovný např. jejímu poloměru křivosti ve vrcholu.\n\nPodobně jako u paraboly tvar řetězovky nezávisí na parametru formula_2, všechny řetězovky jsou podobné.\n\nVrchol řetězovky leží v bodě formula_4. V tomto vrcholu má řetězovka styk třetího řádu s parabolou formula_5.\n\nDélka oblouku řetězovky od vrcholu po bod se souřadnicí formula_6 je\n\nPoloměr křivosti určuje vztah\n\nEvolventou řetězovky je traktrix.\n\nŘetězovku dostaneme při řešení fyzikální úlohy hledání minimální polohové energie dokonale pevného a ohebného stejnorodého vlákna zavěšeného ve dvou bodech v homogenním gravitačním poli. Vyžaduje použití matematického aparátu variačního počtu.\n\nProblém řetězovky poprvé předložil Jacob Bernoulli. Pojem řetězovka pochází od Christiaana Huygense. Problém úspěšně vyřešil Jakubův bratr Johann Bernoulli roku 1691.\n\nŘetězovka se užívá v architektuře. Tvar této křivky mají samonosné klenby starých staveb stejně, jako část některých moderních staveb.\n\nDalší aplikací řetězovek je konstrukce a návrh vedení vysokého a velmi vysokého napětí, kdy zavěšené elektrické vodiče vytváří křivky dosti podobné ideálním řetězovkám. V těchto speciálních aplikacích je vždy jedním z nejdůležitějších konstrukčních parametrů předpokládaný celkový průvěs vodiče v podmínkách extrémního namáhání vlivem vysoké námrazy na vodiči (popřípadě v kombinaci s působením silného větru).\n\n\n"}
{"id": "80519", "url": "https://cs.wikipedia.org/wiki?curid=80519", "title": "Matt Land", "text": "Matt Land\n\nMatt Land (* 17. srpna 1972), skutečným jménem Matteo Setti, je hudebník pocházející z Itálie, který se zabývá nově vznikajícím hudebním stylem super eurobeat.\n\n\n"}
{"id": "80522", "url": "https://cs.wikipedia.org/wiki?curid=80522", "title": "Star Trek: Starfleet Command: Orion Pirates", "text": "Star Trek: Starfleet Command: Orion Pirates\n\nStarfleet Command: Orion Pirates je samostatný doplněk k počítačové hře \"\", vydaný roku 2001. Přidal dalších 8 samostatně hratelných pirátských kartelů, založených na Orion Pirates, s kterými se neustále bojovalo v dřívějších hrách. Umožnil také hru více hráčů (tzv. multiplayer) přes internet po Dynaverse. Hráči mohou hrát také pomocí služby GameSpy.\n\n"}
{"id": "80523", "url": "https://cs.wikipedia.org/wiki?curid=80523", "title": "Andrej Rimko", "text": "Andrej Rimko\n\nAndrej Rimko (6. října 1931, Zalužice-Veľké Zalužice – 2. ledna 2006, Nitra) byl slovenský herec.\nOd roku 1954 byl členem Divadla Andreja Bagara v Nitře. \n"}
{"id": "80526", "url": "https://cs.wikipedia.org/wiki?curid=80526", "title": "Gl 707", "text": "Gl 707\n\nGl 707 je hvězda v souhvězdí Jižní koruny spektrálního typu K7 a zdánlivé hvězdné velikosti 8,39. Její vzdálenost od Slunce se odhaduje na 42,6 světelných let.\n\nGl 707 se nachází v okrajové oblasti souhvězdí Jižní koruny směrem k souhvězdí Štíra, poblíž kulové hvězdokupy NGC 6541. Je za hranicí viditelnosti pouhým okem.\n\nHvězda patří mezi 155 oranžových trpaslíků v relativně blízkém okolí (do 50 světelných let) sluneční soustavy, tedy mezi hvězdy, v jejichž soustavách se předpokládá vyšší pravděpodobnost výskytu života.\n\n"}
{"id": "80532", "url": "https://cs.wikipedia.org/wiki?curid=80532", "title": "Házená", "text": "Házená\n\nHázená je kolektivní míčový sport, ve kterém proti sobě nastupují dva sedmičlenné týmy. Její počátky mají prapůvod už v míčových sportech starého Řecka. Hry tehdy sloužily dospělým jako forma zábavy nebo obřadu a dětem jako příprava na dospělost. Staří Římané provozovali míčové hry dokonce jako léčebný prostředek. Házenou (tehdy pod názvem Handbold) vymyslel dánský učitel Holger Nielsen v roce 1898. První pravidla vyšla v roce 1906. V Německu se v roce 1911 objevila varianta hry, ve které proti sobě nastupují dva jedenáctičlenné týmy, tzv. velká házená. Ta byla v roce 1936 na programu olympijských her v Berlíně.\n\nV roce 1946 v Kodani vznikla Mezinárodní federace házené (IHF) a roku 1972 byla házená zařazena na program olympijských her. Mezi největší československé úspěchy patří titul mistryň světa pro ČSSR z Jugoslávie z roku 1957 a titul mistrů světa ze Švédska o 10 let později.\n\nDalším výrazným příspěvkem ČSSR na poli házené se stal zrod a vývoj tzv. Národní házené (někdy také byla označována jako česká házená). Její vznik se datuje do roku 1905. Od \"klasické“ házené (i když se to podle názvu nezdá) se značně liší v několika zásadních pravidlech. Hlavním rozdílem je členění hřiště na části. Jednotliví hráči se pak mohou pohybovat pouze na určitém území - podle postu na kterém se vyskytují (například obránce smí být pouze v obranné a střední třetině). Jinými rozdíly jsou odlišné rozměry hřiště a branek a mnoho dalších pravidel. Dříve měla \"Národní házená\" svůj podíl na mezinárodním úspěchu ČSSR v „klasické házené“ , protože mnoho vyspělých hráčů přecházelo právě z Národní házené do oblasti „klasické házené“. Dnes se tento sport, který měl velkou členskou základnu a byl od nás rozšířen i do zahraničí, omezuje pouze na naše území a i zde pozbývá svého dřívějšího významu.\n\nHázená se hraje na hřišti o rozměrech 20×40 metrů. Čáry vymezující hrací plochu na delší straně se nazývají postranní čáry. Kratší strany hrací plochy ohraničují brankové čáry (mezi tyčemi branky) a vnější brankové čáry (po stranách branky). Okolo celé hrací plochy by měla být ochranná zóna, široká vedle postranních čar nejméně 1 metr a za brankovými i brankovými-autovými čarami nejméně 2 metry. Vlastnosti hrací plochy se nesmí během utkání měnit ve prospěch jednoho z družstev. Hřiště je rozdělené na dvě poloviny, z nichž v každé je vyznačené brankoviště, které je vzdálené od branky 6 metrů. V brankovišti se smí pohybovat pouze brankář, který hájí branku o rozměrech 2x3 metry. Každé družstvo se většinou skládá ze 14 hráčů, přičemž hry se v jednom okamžiku účastní pouze 7 hráčů (6 hráčů v poli a brankář, nebo nově 7 hráčů v poli. ). Cílem je dopravit míč do branky protivníka. Hraje se na dva poločasy po 30 minutách (u hráčů 12-14 let věku po 25 minutách a u hráčů 8-12 let věku po 20 minutách) oddělených desetiminutovou přestávkou.\n\nBrankoviště má poloměr 6 m. Za zabránění v brankové příležitosti (hrubý faul) na hranici brankoviště se nařizuje trestný hod ze vzdálenosti 7 m (tzv. sedmička). Běžný faul a jiné porušení pravidel je trestáno 9m hodem (tzv. devítka). Hráči se střídají ve hře libovolným způsobem. Za hrubý faul následuje varování žlutou kartou, při opakovaném hrubém faulu vyloučení na dvě minuty. Rozhodčí také může hráče vyloučit i bez předchozího varování. Po třetím vyloučení je hráč současně diskvalifikován do konce zápasu - červená karta.\n\nPravidla zahrnují i velikost hracího míče. Každá kategorie má určitou velikost.\n\nV České republice se v současné době nejvyšší mužská soutěž nazývá Strabag Rail Extraliga házené, avšak dříve se jmenovala Tipgames extraliga a před tím ZUBR extraliga. Ženy hrají společně se slovenskými družstvy Interligu (ve zkratce WHIL), která v mužském provedení už zanikla. Posledním vítězem extraligy (v sezoně 2017- 2018) se stalo družstvo HCB Karviná, když ve finále play-off zdolalo celek M.A.T. Plzeň 3–1 na zápasy. U žen v sezoně 2017-2018 vyhrálo družstvo Baníku Most, které ve finále play-off porazilo Slavii Praha 2–0 na zápasy.\n\nV dosavadní historii české, respektive československé klubové mužské házené je nejúspěšnějším klubem HC Dukla Praha. Získala jednatřicetkrát titul mistra republiky, šestkrát Český pohár a především v letech 1957, 1963 a 1984 se Dukla stala vítězem Poháru mistrů evropských zemí.\n\nNejvětším úspěchem československé reprezentace bylo vítězství na mistrovství světa v roce 1967, stříbrné medaile na MS v letech 1958 a 1961 a bronzové medaile v letech 1954 a 1964. Československé reprezentaci se připisuje i autorství tzv. \"trháku\", tj. rychlého protiútoku jednoho nebo více hráčů.\n\nMezi největší úspěchy klasické házené v Česku patří bezpochyby také vyhlášení Filipa Jíchy nejlepším světovým hráčem házené za rok 2010 a až do teď je vzorem malých,ale i velkých házenkářů...nedávno přestoupil z německého klubu,který hrál a hraje Bundes Ligu [Kiel]do Barcelony kde i přesto že je zraněný hraje a podílí se na týmové hře. Letos v červnu ukončil ve své rodné Plzni na zimním stadioně bohatou kariéru a nyní působí jako asistent trenéra v německém Kielu.\n\nČR se může pyšnit i značnými úspěchy v řadách rozhodčích. Patří mezi ně především dvojice Václav Horáček a Jiří Novotný, rozhodčí IHF, kteří byli nominování na Olympiádu v Londýně (2012), kde rozhodovali mimo jiné utkání o třetí místo mužů. V roce 2014 se zúčastnili Mistrovství Evropy v Dánsku. I díky těmto úspěchům se mohou tito sudí pyšnit označením TOP rozhodčí.\n\nHrají se dva druhy turnajů (zápasů): 4+1 - malá házená a 6+1 - velká házená.\n\n\n"}
{"id": "80535", "url": "https://cs.wikipedia.org/wiki?curid=80535", "title": "Roubování", "text": "Roubování\n\nRoubování je spolu s očkováním způsob záměrného vegetativního rozmnožování kulturních rostlin, které je běžně využíváno v zahradnické praxi pro udržování a rozmnožování kultivarů rostlin, které mají pro pěstitele výhodné vlastnosti, geny. Očkování a roubování jsou také jiným slovem označovány jako štěpování. Nejčastěji se užívá k zušlechťování ovocných a okrasných stromů. Při roubování dochází k funkčnímu spojení vybraných a upravených částí dvou rostlin tak, aby mohly srůst a jedna část pak vyživovala druhou. Různé druhy roubování využíváme například u ušlechtilých odrůd ovocných a okrasných stromů, vinné révy a keřů. Roubují se ovšem také některé polodřevité květiny i některé druhy zeleniny.\n\nDůvodem pro použití roubování může být, mimo vlastního množení užitečných odrůd (kultivarů) či druhů, které by jinak ani nebylo možné pěstovat, také zlepšení vlastností užitkových rostlin, například zvýšení vzrůstnosti u okurek, snížení vzrůstnosti u hrušní a jiných ovocných stromů (v důsledku mají rychlejší nástup do plodnosti), u mnohých peckovin zvýšení odolnosti proti suchu pomocí některých podnoží nebo naopak pro zlepšení růstu v těžkých půdách pomocí jiných a např. pro zajištění odolnost vůči révokazi u vinné révy.\n\nRoub, což u dřevin je obvykle upravená část letorostu a obecněji pak přenášená část rostliny, je při roubování přenesen na jinou pro roub připravenou rostlinu - podnož. Pro úspěch při roubování je nutné aby se napojily vodivé svazky a především pak kambium roubu a podnože. Roub musí být na podnož umístěn a upevněn tak, aby se vodivé svazky obou částí vzájemně dotýkaly. Po srůstu podnož (kořenová část) zajišťuje přísun živin, naroubovaná část vytváří nadzemní část a je obvykle tou částí, která přináší očekávaný efekt, např. dává vznik koruně ovocných stromů, které rodí ovoce. Podnoží může být jak semenáč stejného druhu (třešeň ptačí pro kultivary třešní), kultivar rostliny využívaný speciálně jako podnož (časté u jabloní např M27), tak i některý příbuzný druh (například roubování hrušně na kdouloň).\n\nVzdálenou obdobou roubování u živočichů je transplantace.\n\nRoubování lze rovněž rozdělit podle techniky provedení, jako je roubování do rozštěpu, ablaktace, roubování za kůru, roubování na kozí nožku, a další.\n\nRoubování do rozštěpu se běžně používá pro obnovení vrcholku vzrostlých stromů. Větev je odřezána pilou, vyčnívající konec je pak rozdělen s širokým, tenkým dlátem nebo roubovacím nožem tak, aby se roub mohl být vložen do štěrbiny. rouby by měl obsahovat dva nebo tři pupeny a měly by jít o výhony z předchozího roku. Měly by být odebrány v pozdním podzimu nebo začátkem zimy a uloženy ve sklepě nebo jiném chladném místě, kde budou dokonale spící. Roubování se provádí brzy na jaře před rašením pupenů. Roub je seřezán do tvaru klínu.\n\nPři roubování se používá štěpařský vosk. Vosk mohl být vyroben z následujících složek:\n\nV případě, že je žádoucí, aby vosk měl větší tvrdost, může být podíl pryskyřice zvýšen na 2,3 kg a včelího vosku na 1,1 kg. Pryskyřice a včelí vosk by měly být rozděleny na malé kousky a taveny v loji nebo lněném oleji. Když se složky vytaví, kapalina by měla být nalita do studené vody. Měla by být tažná a měkká, dokud je světlá a zrnitá. Při použití vosku by teplo ruky mělo být dostatečné pro změkčení hmoty, ale vosk může být také roztaven a nanášen štětcem.\n\nHotový štěpařský vosk lze zakoupit s přísadou růstových hormonů, které zvyšují naději na vytvoření kalusu a srůstání.\n\nLýko, rafie, igelitová nebo gumová páska, voskovaný provázek.\n\nJe zvykem noc před použitím položit rafii na zem, nebo v nějaké jiné vlhké místo, aby se změkčila takže štěpař může snadno vybrat jeden z pramenů, které by měly být rozřezány na požadovanou délku před zahájením prací. Po 2 až 3 týdnech se pásky z rafie použité při roubování rozpadnou a nebudou bránit růstu štěpu. Voskovaný provázek se připravuje vložením koule bavlny na pletení do kotlíku roztaveného štěpařského vosku. Za 5 minut je důkladně nasycen a může být použit. Voskovaný provázek slouží k upevnění roubu k podnoži. Není často nutné jej odstranit, protože se brzy rozpadne a nebrání růstu štěpu.\n\n"}
{"id": "80538", "url": "https://cs.wikipedia.org/wiki?curid=80538", "title": "Claymore", "text": "Claymore\n\nClaymore je typ dvouručního meče původně skotských horalů a žoldnéřů v Irsku v 15.–17. století \n\nDvojbřitý, velký meč, který mohl dosahovat délky až 140 cm, jílec měl tento typ meče rovný s zpravidla kulovitou hlavicí, lístkovité zakončení záštity, kovová rukojeť bývala často potažená kůží. Čepele k tomuto meči byly většinově dováženy z Německa, což bylo patrné na jejich vlastnostech. \n\nTento meč je často zaměňován s mečem s názvem claybeg.\n\nSlovo claymore pochází z galského výrazu claidheamohmor, což v překladu doslova znamená \"velký meč\".\n\n"}
{"id": "80540", "url": "https://cs.wikipedia.org/wiki?curid=80540", "title": "Higaši-ku (Fukuoka)", "text": "Higaši-ku (Fukuoka)\n\nHigaši-ku (東区) je jedna ze sedmi čtvrtí japonského města Fukuoka.\n\nK 1. červenci 2006 čítala populace 276 294 lidí a rozloha činila 67,26 km².\n\nHigaši-ku znamená doslova „východní čtvrť“. Ve čtvrti leží Kašii a také kampus Hakozaki Univerzity Kjúšú.\n"}
{"id": "80546", "url": "https://cs.wikipedia.org/wiki?curid=80546", "title": "Walter Schottky", "text": "Walter Schottky\n\nWalter H. Schottky (23. července 1886, Curych – 4. března 1976, Pretzfeld) byl německý fyzik a elektrotechnik, syn matematika Friedricha Schottkyho.\n\nV roce 1915 vynalezl tetrodu. Po studiu fyziky vyučoval Schottky v letech 1923 až 1927 fyziku na univerzitě v Rostocku. Poté odešel do výzkumných laboratoří firmy Siemens und Halske v Berlíně a Pretzfeldu, kde se zabýval základním výzkumem v oboru polovodičů a elektroniky. Jeho práce se soustředila mj. na mechanismus elektrického šumu, vlastnosti prostorového náboje především v elektronových trubicích a na závěrnou vrstvu v polovodičích, jejíž pochopení později posloužilo pro vývoj usměrňovačů na bázi oxidu měďného a také tranzistoru.\n\nJeho jménem je pojmenována např. Schottkyho dioda, Schottkyho přechod, Schottkyho porucha v krystalech a Schottkyho rovnice.\n"}
{"id": "80548", "url": "https://cs.wikipedia.org/wiki?curid=80548", "title": "Vzpírání", "text": "Vzpírání\n\nVzpírání je olympijská sportovní disciplína, při které se vzpěrač snaží kombinací síly a rychlosti zdvihnout nad hlavu co nejtěžší zátěž pomocí přesně předepsaných cviků. Mezinárodní organizací zastřešující soutěže ve vzpírání je Mezinárodní vzpěračská federace (IWF) se sídlem v maďarské Budapešti.\n\nSoutěž vzpěračů je složena ze dvou disciplín:\n\nSoučet výkonů v trhu a v nadhozu tvoří tzv. „olympijský dvojboj“ (zkráceně dvojboj), který je jako jediná vzpěračská disciplína součástí aktuálního olympijského programu.\n\nNa programu olympijských her se vzpírání poprvé objevilo již na I. olympijských hrách v roce 1896 v řeckých Aténách. Od roku 1920 bylo vzpírání bez přestávky na programu všech olympijských her až do současnosti. V letech 1928–1972 se na OH soutěžilo v olympijském trojboji (třetí disciplínou byl tlak soupažný vestoje, někdy označovaný také jako tah), od roku 1976 jsou na olympijských hrách udělovány medaile za výsledky v olympijském dvojboji.\nPři vzpírání je povoleno používat tzv. „zámkový“ úchop (při úchopu činky je palec částečně překryt ostatními prsty). Dále pokud používají dřepovou techniku, mohou si závodníci při trhu a přemístění pomáhat všemožnými pohupy za předpokladu, že ty nebudou v rozporu s dalšími pravidly. Je zakázáno používání různých olejů, maziv, vody, mastku nebo jakýchkoli dalších podobných mazacích prostředků. Je povoleno pouze používání magnézia. Od roku 2013 mohou závodníci používat také bezprsté rukavice.\n\nZa nezdařený je považovaný každý nedokončený pokus, kdy osa činky dosáhne úrovně kolen. Činku musí závodník po signálu rozhodčích závodník spustit před sebe; úchop činky přitom může uvolnit až v momentě, kdy se činka nachází v úrovni ramen.\n\nTrh je takový způsob, při kterém je činka zdvihnuta nad hlavu jediným souvislým pohybem.\n\nNadhoz sestává ze dvou pohybů: přemístění činky na ramena a následným vyražením nad hlavu. Výsledky dosahované v nadhozu jsou u všech vrcholových vzpěračů vyšší než v trhu.\n\n\nVe vzpírání soutěží muži i ženy v 10 různých hmotnostních kategoriích (současné hmotnostní kategorie jsou v platnosti od 1. listopadu 2018), přičemž do programu olympijských her je jich zařazeno vždy sedm:\n\n\n\nMládež do 17 let soutěží v následujících hmotnostních kategoriích:\n\n\n\nDalší hmotnostní kategorie se mohou používat např. u žákovských kategorií.\n\nVýkony v různých hmotnostních kategoriích lze vzájemně porovnávat. V roce 2018 zavedla Mezinárodní vzpěračská federace pro tento účel jako oficiální systém tzv. Robiho body. Název je odvozen od jména tvůrce systému, Maďara Roberta Nagyho. Matematická funkce, na které je systém založen, má exponenciální průběh. Závodník, který ve své hmotnostní kategorii v olympiském dvojboji vyrovná světový rekord, vybojuje 1000 Robiho bodů. Závodník, jehož konečný výsledek bude představovat pouze 50 % hodnoty světové rekordu, pak vybojuje 100 Robiho bodů (tedy 10 %). \n\nVelice rozšířený a dlouhodobě užívaný je také systém, který zavedl Kanaďan Roy Sinclair. Na základě tělesné hmotnosti je vypočítán tzv. Sinclairův koeficient, což je matematická funkce a nabývá hodnot v závislosti na tělesné hmotnosti závodníka. Pomocí Sinclairova koeficientu je pak výkon závodníka převeden na tzv. Sinclairovy body. Na rozdíl od Robiho systému mají Sinclairovy body na výsledku závodníka lineární závislost. Závodník, který při stejné tělesné hmotnosti dosáhne dvakrát lepšího výsledku, získá dvakrát více Sinclairových bodů. Tabulky pro převod tělesné hmotnosti na Sinclairův koeficient jsou aktualizovány po každém proběhlém olympijském cyklu.\n\nModifikací Sinclairova koeficientu vznikl též Sinclairův-Meltzerův-Faberův koeficient, který bere do úvahy také věk závodníků od 31 let výše. Používá se v soutěžích masters.\n\nSystémy přepočtu výkonů na body se používají např. v ligových soutěžích družstev, ve kterých vítězí družstvo s nejvyšším počtem dosažených bodů. Poprvé bude systém přepočtu výkonu na body využit v kvalifikaci na Letní olympijské hry 2020 (konkrétně systém Robiho bodů).\n\nV průběhu vzpěračské soutěže se nejprve soutěží v trhu a až poté v nadhozu. Mezi oběma disciplínami je přestávka. Soutěži samotné předchází vážení závodníků a závodnic, které slouží k jejich rozřazení do hmotnostních kategorií nebo alespoň jako základ pro přepočet jejich výkonů na Sinclairovy či Robiho body.\n\nV každé z obou disciplín má soutěžící k dispozici 3 pokusy, na každý pokus má časový limit 1 minuty. Časový limit se začíná počítat v okamžiku, kdy je na činku naložena požadovaná hmotnost a hlasatel vyvolá závodníkovo jméno. Hodiny se zastavují v okamžiku, kdy se činka odlepí od podložky. Pokud osa nedosáhne výše kolen, není to počítáno jako zahájený pokus, hodiny se znovu spouštějí a závodník může pokus znovu zahájit. Pokud uplyne celý časový limit, hodnotí rozhodčí pokus jako neplatný.\n\nČinka je nakládána zpravidla tak, že hmotnost na ní naložená postupně vzrůstá (platí ve většině soutěží, pokud není stanoveno jinak – kdy např. všichni závodníci nejprve absolvují 1. pokusy, pak teprve závodníci zahájí „2. kolo“ pokusů atp.; v rámci jednotlivých „kol“ ale tato zásada platí). Pokud je na ní tedy naložena určitá hmotnost a hodiny již běží, nelze již hmotnost na čince snížit. Logicky tedy v soutěži vzpírají nejdříve závodníci, kteří nahlásili nižší zvedané hmotnosti a soutěž s rostoucími kilogramy graduje. Hmotnost na čince je vždy násobkem 1 kg.\n\nFaktory, které určují pořadí závodníků, ve kterém jsou vyvoláváni v průběhu soutěže ke svým pokusům (v následujícím pořadí):\n\nNa správné provedení techniky a dodržování dalších pravidel dohlíží trojice rozhodčích. Rozhodčí jsou si vzájemně rovni a rozhodují ve sboru. Pokud při provedení pokusu neshledají žádný problém, stisknou bílé tlačítko. Pokud se závodník dopustil v průběhu pokusu technické chyby, porušil některé z pravidel nebo pokus vůbec nedokončil, stisknou červené tlačítko (pokud není používán elektronický systém, jsou využívány barevné vlajky). Červené tlačítko by měli v průběhu pokusu mačkat okamžitě, jakmile zaznamenají jakýkoli prohřešek proti pravidlům. Pokud alespoň dva rozhodčí zmáčkli tlačítko stejné barvy, vydá elektronické zařízení vizuální a akustický signál „dolů“ (pokud není používán elektronický systém, vydá pokyn paží a hlasem středový rozhodčí). Rozhodčí mohou své rozhodnutí do 3 sekund zvrátit, pak systém zveřejní rozhodnutí rozhodčích publiku (k tomu slouží bílá a červená světla). O platnosti či neplatnosti pokusu rozhoduje prostá většina, tj. 2 bílá světla a 1 červené znamenají platný pokus; 2 červená světla a 1 bílé znamenají neplatný pokus. Pokud je na soutěži přítomna jury (vždy např. na OH, MS a kontinentálních mistrovstvích), může ta rozhodnutí rozhodčích jednomyslným rozhodnutím zvrátit. Během rokování jury je soutěž zastavena.\nV případě, že je závodníkovi pokus uznán jako platný a zbývá mu další pokus, pokračuje na libovolně vyšší hmotnosti, minimálně však o 1 kg vyšší (pokud závodník žádnou hmotnost včas nenahlásí, pokračuje automaticky na hmotnosti o 1 kg vyšší). Pokud mu byl pokus uznán jako neplatný a zbývá mu další pokus, může se znovu pokoušet zvednout stejnou hmotnost, nebo pokračovat na libovolně vyšší hmotnosti. Pokud se stane, že je závodník nucen absolvovat 2 pokusy za sebou (viz pravidla pro vyvolávání závodníků k pokusům), má závodník k dispozici časový limit 2 minut. Hmotnost, kterou závodník (nebo jeho trenér) nahlásí, může být až dvakrát změněna (platí pro každý pokus). Nahlášení a změny mohou být provedeny při zastavených hodinách, pokusech ostatních závodníků a také během prvních 30 sekund časového limitu příslušného závodníka. V případě časového limitu 2 minut a po řádném nahlášení hmotnosti dalšího pokusu během prvních 30 sekund časového limitu lze změny provádět během prvních 90 sekund časového limitu příslušného závodníka.\n\nOd roku 2019 na vrcholných soutěžích pořádaných Mezinárodní vzpěračskou federací má jury pro své rozhodování k dispozici oficiální videozáznam, který musí být k dispozici nejméně ze čtyřech předepsaných úhlů. Každý závodník na soutěži, kde je technologie oficiálního videozáznamu k dispozici, může v průběhu soutěže vznést jednu námitku k jury proti rozhodnutí rozhodčích o neplatnosti svého pokusu. Pokud jury dá závodníkovi za pravdu, možnost námitky mu zůstává, v opačném případě propadá. Námitku je nutné vznést předtím, než další závodník nastoupí na vyvýšené pódium ke svému pokusu a zároveň než je mu spuštěn časový limit pro absolvování pokusu.\n\nPro určování pořadí v trhu, nadhozu a dvojboji se v rámci soutěže jedné skupiny postupuje podle následujících faktorů, uvedených postupně podle priorit od nejvyšší po nejnižší:\n\nV praxi se tedy výše umístí závodník, který výsledku dosáhl v průběhu soutěže dříve (např. při rovnosti výkonu ve dvojboji se lépe umístí závodník, který zaznamenal horší výsledek v nadhozu).\n\nV případě, že soutěž byla z organizačních a praktických důvodů rozdělena do několika skupin, se výše umístí závodník, který soutěžil ve skupině, která se konala chronologicky dříve.\n\nS platností od roku 2017 zrušila Mezinárodní vzpěračská federace pravidlo zvýhodňující závodníka s nižší tělesnou hmotností. V případě, že závodník s nižší tělesnou hmotností v minulosti vyrovnal výkon svého soupeře, umístil se v konečném pořadí před ním. Podle nových pravidel je k posunu v pořadí nutné vždy výkon soupeře překonat, což kromě jiných výhod vzpěračskou soutěž zjednodušilo z pohledu diváka.\n\nUvedený princip určování pořadí platí pro soutěže pořádané na základě rozdělení závodníků do hmotnostních kategorií. V soutěžích, kde o celkovém pořadí rozhoduje přepočet výkonu na Sinclairovy či Robiho body, rozhoduje o konečném pořadí počet dosažených bodů.\n\nMezi základní sportovní potřeby používané při vzpírání patří vzpěračský dres, speciální obuv (se silnou podrážkou pod patou), činka (tj. osy, uzávěry a kotouče v různých hmotnostech), dřevěná platforma (tréninková o rozměrech přibližně 3 × 2,5 m a soutěžní 4 × 4 m), vzpěračský opasek (o šířce maximálně 12 cm), bandáže, obvazy, magnézium, bezprsté rukavice aj. Při tréninku se používají různé stojany, bedny aj., které jsou využívány při různých vzpěračských cvicích (dřepy, výrazy atp.).\n\nOsy, kotouče a závěry jsou používány podle norem IWF.\n\nStandardní mužské osy mají normovanou hmotnost 20 kg, ženské osy váží 15 kg. Každý z uzávěrů na čince váží 2,5 kg.\n\nU kotoučů se používá následující normované barevné odlišení:\n\nVýrobci s licencí IWF:\n\nDalší výrobci vzpěračského vybavení:\n\n\n\n"}
{"id": "80551", "url": "https://cs.wikipedia.org/wiki?curid=80551", "title": "Rošáda (film)", "text": "Rošáda (film)\n\nRošáda (anglicky \"Rochade\") je koprodukční slovensko-rakouský politický thriller natočený roku 1991 podle povídky Ladislava Mňačka \"Hmla\" (Mlha).\n\nJde o příběh z prostředí ilegální organizace obchodující se zbraněmi.\n\n"}
{"id": "80556", "url": "https://cs.wikipedia.org/wiki?curid=80556", "title": "Přímořská bánovina", "text": "Přímořská bánovina\n\nPřímořská bánovina ( Primorska banovina) byla jedna z bánovin Království Jugoslávie mezi lety 1929 a 1939. Zabírala oblast dnešní Dalmácie v Chorvatsku a jihozápadní část současné Bosny a Hercegoviny. Hlavní město byl Split.\n\nBánovina na severu hraničila se sávskou, na východě se zetskou a na severovýchodě s drinskou. Důležitými centry byla kromě hlavního města ještě také Mostar a Knin, na západě tvořil Italskou enklávu Zadar. V roce 1939 bánovina zanikla, když se stala součástí autonomní Chorvatské autonomní bánoviny. Po roce 1945 bylo její území rozděleno mezi Chorvatsko a Bosnu a Hercegovinu.\n"}
{"id": "80560", "url": "https://cs.wikipedia.org/wiki?curid=80560", "title": "Leleuvia", "text": "Leleuvia\n\nLeleuvia (IPA: [le le u βi a]) je součástí fidžijského souostroví Lomaiviti. Na tomto 6,8 hektarovém ostrůvku sídlí turistické středisko Leleuvia Island Resort, dříve provozované čínsko-fidžijským podnikatelem Emosi Yee Shawem. Začátkem roku 2006 byl ostrov pronajat společnosti Saluwaki Limited se záměrem renovovat rekreační středisko.\n"}
{"id": "80561", "url": "https://cs.wikipedia.org/wiki?curid=80561", "title": "Mars Sample Return", "text": "Mars Sample Return\n\nMars Sample Return (česky doprava vzorku z Marsu) je plánovaná vysoce komplexní robotická mise k planetě Mars, která by měla dopravit zpět na Zemi vzorky marsovské horniny (podobně jako programy Apollo nebo Luna dopravily horninu z Měsíce). V současné době se její přípravou zabývá Evropská kosmická agentura v rámci projektu Aurora, nicméně je předpoklad, že vzhledem ke značným finančním nákladům půjde o mezinárodní misi s účastí americké NASA.\n\nNASA původně plánovala vlastní misi téhož jména, ale nedávné přehodnocení priorit kosmického výzkumu v USA (plán současné administrativy na návrat na Měsíc) a následné přesuny finančních prostředků do pilotovaných letů vedlo k přehodnocení těchto plánů. V doporučení komise pro výzkum Marsu z roku 2005 se objevuje pro MSR jako první možné datum 2022/2024. Po odstoupení NASA z projektu bylo možné, že ESA, která již v tomto směru vyvíjela značné aktivity bude muset přebrat vedoucí roli v projektu (a tím i v jeho financování).\n\nV roce 2012 byla mise zrušena. Nicméně v dubnu 2018 ESA a NASA podepsaly záměr, který by mohl poskytnout základ pro obnovení mise na Mars a odebrání vzorku zpět na Zemi.\n\nPostupem času bylo studováno několik konceptů této mise. Mezi nejnovějšími koncepty jsou (mimo projekt NASA-ESA), ruský projekt Mars-Grunt plánovaný okolo 2024, japonský projekt MMX plánovaný na stejný rok a čínský projekt plánovaný okolo 2030.\n\n\n"}
{"id": "80562", "url": "https://cs.wikipedia.org/wiki?curid=80562", "title": "Makogai", "text": "Makogai\n\nMakogai (IPA: [ma ko ŋai]) je ostrov fidžijského souostroví Lomaiviti. Pokrývá rozlohu 8,4 km² a nachází se na 17,43° jižní šířky a 178,98° východní délky. Maximální výška ostrova je 267 metrů.\n\nMakogai je viditelný z blízkého ostrova Ovalau. Ostrov byl využíván pro umístění nemocných leprou.\n"}
{"id": "80563", "url": "https://cs.wikipedia.org/wiki?curid=80563", "title": "Naigani", "text": "Naigani\n\nNaigani je ostrov fidžijského souostroví Viti Levu. Leží osm kilometrů severozápadně od Ovalau a deset kilometrů od Tailevu Point na fidžijském hlavním ostrově Viti Levu.\n"}
{"id": "80566", "url": "https://cs.wikipedia.org/wiki?curid=80566", "title": "John Maxwell Coetzee", "text": "John Maxwell Coetzee\n\nJohn Maxwell Coetzee (* 9. února 1940) je jihoafrický a australský autor, držitel Řádu Mapungubwe a Nobelovy ceny za literaturu z roku 2003, který emigroval z Jižní Afriky v roce 2002. Australské občanství obdržel 6. března 2006. Je dvojnásobným držitelem Man Booker Prize za romány \"Život a doba Michaela K.\" a \"Hanebnost\", za nějž obdržel také Prix Femina.\n\nCoetzee je běloch, Afrikánec s nizozemskými a německými kořeny. Vystudoval matematiku a angličtinu. Pracoval ve Velké Británii jako programátor, studia zakončil na texaské univerzitě (University of Texas at Austin) disertací o díle Samuela Becketta. Stále působí jako učitel anglické literatury. Ve svém díle kritizuje krátkozrakou politiku apartheidu ve své zemi, ale vyhýbá se jednoduchým soudům i řešením. Jeho styl je jednoduchý, přímočarý, důraz v jeho románech je kladen na atmosféru odcizení, nepochopení, ze které paradoxně jeho hrdinové čerpají pocit jistoty. Coetzee přiznává vliv existencialismu (Kafka, Beckett) na své psaní. Je vegetarián a otevřeně hájí práva zvířat.\n\nRoku 2016 navštívil Prahu coby host Festivalu spisovatelů Praha.\n\nJohn Maxwell Coetzee se narodil 9. února 1940 v Kapském Městě do afrikánské rodiny. Jeho otec Zacharias Coetzee byl právník a státní zaměstnanec, potomek raných nizozemských přistěhovalců, kteří do Jižní Afriky přišli v 17. století. Matka Vera byla učitelka a její předci pocházeli z Německa a Polska. Doma se u nich mluvilo anglicky, ale s ostatními příbuznými se dorozumívali afrikánštinou. \n\nVětšinu dětství strávil Coetzee v Kapském Městě a ve Worcesteru v provincii Kapsko. O tomto období svého života se rozepisuje v autobiografické knize \"Chlapectví\" (\"Boyhood\", 1997). Do Worcesteru se přestěhovali, když mu bylo osm let poté, co jeho otec přišel o práci ve státní správě. Po střední škole studoval matematiku a angličtinu na univerzitě v Kapském Městě a dokončil ji v roce 1960 (angličtina), respektive 1961 (matematika).\n\nV roce 1962 odjel do Velké Británie, kde pracoval jako počítačový programátor pro IBM (do roku 1965). Toto období svého života zmapoval v románu \"Mládí\" (\"Youth, \"2002). Po obdržení Fulbrightova stipendia odcestoval v roce 1965 na University of Texas v Austinu, kde získal titul PhD. v lingvistice (1969). Jeho závěrečná práce byla na téma počítačové stylistické analýzy díla Samuela Becketta. O tři roky později začal s výukou anglické literatury na State University of New York v Buffalu, kde zůstal až do roku 1971. Ve stejném roce zažádal o trvalý pobyt, ale byl odmítnut kvůli účasti na demonstraci proti válce ve Vietnamu, které se zúčastnil o rok dříve.\n\nV roce 1963 se oženil s Phillipou Jubberovou, v roce 1980 se však pár rozvedl. Z tohoto manželství má Coetzee dceru Giselu (narozena 1968) a syna Nicolase (narozen 1966). Nicolas zemřel v roce 1989 ve věku 23 let v důsledku pádu z okna. \n\n6. března 2006 se Coetzee stal australským občanem. \n\nSvou první knihu s názvem \"Dusklands\" začal psát ještě za svého působení v Buffalu. Avšak poté, co byla zamítnuta jeho žádost o trvalý pobyt v USA, se vrátil Coetzee do Jižní Afriky, kde pokračoval jako učitel anglické literatury na univerzitě v Kapském Městě a získal zde také titul profesora (1983). Po odchodu do důchodu v roce 2002 se odstěhoval do Adelaide v Austrálii.\n\nKromě vlastní románové a kritické tvorby Coetzee překládá z afrikánštiny a nizozemštiny. \n\nJohn Maxwell Coetzee je nositelem řady cen, ačkoli je pověstný tím, že se vyhýbá samotnému slavnostnímu udělování. Jako první autor obdržel dvakrát cenu Booker Prize: prvně za knihu \"Život a doba Michaela K.\" (1983) a znovu za \"Hanebnost\" (1999). Kromě něj se to podařilo už jen dvěma autorům - Peteru Careyovi a Hilary Mantelové. 2. října 2003 pak byl zvolen nositelem Nobelovy ceny za literaturu, což z něj učinilo pátého nositele pocházejícího z Afriky a zároveň druhého Jihoafričana (první byla Nadine Gordimerová). Kromě těchto cen je nositelem řady čestných titulů a doktorátů z univerzit po celém světě. \n\n\n"}
{"id": "80570", "url": "https://cs.wikipedia.org/wiki?curid=80570", "title": "Vogošća", "text": "Vogošća\n\nVogošća je opčina v kantonu Sarajevo, v Bosně a Hercegovině.\n\nNachází se severozápadně od hlavního města, asi 6 km od jeho centra. Její rozloha je 72 km², podle statistik z roku 2002 tu žije 19 894 lidí, z nichž 88,9 % jsou Bosňáci, 8,2 % Srbové, 2,3 % Chorvati a méně než 1 % tvoří ostatní.\n\nV dobách před válkou, v 80. letech Vogošća těžila z hospodářského růstu sousedního města. Velký význam zde získaly závody, které tehdy jugoslávské společnosti vybudovali spolu s Němci (Volkswagen) a Švédy; koncem 80. let se tak stala Vogošća druhou nejprůmyslovější opčinou v celé SFRJ. Před válkou však zde žili většinou Srbové; jejich odchod v polovině 90. let a příchod Bosňáků spolu s ozbrojeným konfliktem kdysi z bohaté oblasti udělal zničenou a chátrající. Na přelomu století však došlo k oživení průmyslu. Vogošća je velmi dobře napojená na hlavní silniční i železniční komunikace v zemi.\n\n"}
{"id": "80571", "url": "https://cs.wikipedia.org/wiki?curid=80571", "title": "Ovalau", "text": "Ovalau\n\nOvalau (IPA: [o ßa la u]) je největším ostrovem fidžijského souostroví Lomaiviti. Nachází se na 17,70° jižní šířky a 178,8° východní délky. Ostrov je 13 kilometrů dlouhý a 10 kilometrů široký. Má rozlohu 102,3 km² a okolo 9000 obyvatel. Největším z 24 měst a vesnic je Levuka, bývalé fidžijské hlavní město a od roku 2013 světové kulturní dědictví UNESCO.\n\nOvalau je charakteristický svým drsným povrchem s několika málo rovinkami stranou údolí Lovoni ve středu ostrova. Nejvyšším vrcholem jsou Nadelaiovalau, na východě, s výškou 625 metrů a Tomuna, na jihu, s výškou 526 metrů.\n\nOstrov obkružuje silnice, nicméně mezi vesnicemi Rukuruku a Buresala je cesta jen o něco lepší nežli pěšina, jelikož cestování mezi těmito dvěma body není příliš časté. Většina dopravy směřující z těchto dvou vesnic vede do Levuky. Na západě ostrova je letiště. Ostrov je též spojen s největším fidžijským ostrovem Viti Levu trajektovou dopravou.\n"}
{"id": "80574", "url": "https://cs.wikipedia.org/wiki?curid=80574", "title": "Rakas", "text": "Rakas\n\nRakas nebo Langak ( , ) je jezero na jihozápadě Tibetské náhorní plošiny v Tibetské autonomní oblasti v Číně. Leží v nadmořské výšce 4541 m v horské dolině mezi Velkým Himálajem a hřbetem Kailas. Je 28 km dlouhé a do 14 km široké. Má rozlohu 360 km².\n\nV obdobích s velkým množstvím vody z \"Rakasu\" a výše položeného jezera Manasarovar odtéká voda do řeky Satledž (povodí Indu)\n\n\n"}
{"id": "80576", "url": "https://cs.wikipedia.org/wiki?curid=80576", "title": "Lobnor", "text": "Lobnor\n\nLobnor nebo také Lob-nor, Lop nor, Lop nur ( , transliterace [Lopnur], [Lob núr], čínsky 罗布泊, pinyin \"Luōbùbó,\" český přepis \"Luo-pu-po)\" je bezodtoké jezero ve východní části Tarimské propadliny v autonomní oblasti Sin-ťiang v západní Číně. Leží v nadmořské výšce 780 m. Maximální rozloha současného Lobnoru je 3000 km². Je 100 km dlouhé při průměrné hloubce 1 m.\n\nJe obklopeno bahnitými slanisky a bažinami. V obdobích s malým množstvím vody se rozpadá na více částí nebo vysychá a pokrývá se vrstvou soli.\n\nPoloha, rozměry, tvar a stupeň slanosti vody v jezeře se silně mění. To je způsobeno především změnami průtoku vody a změnou polohy ramen řek ústících do jezera (Tarim a Končedarja). Jezero zamrzá od listopadu do března. Převážná část zamrzá až ke dnu.\n\nV 9. a 10. století dosahovalo jezero rozlohy 14 000 km². Vzrůst zavlažovaného území v povodí řeky Tarim způsobil zmenšení jejího průtoku. V některých letech (v důsledku změn polohy koryta) řeka Tarim nedotéká do Lobnoru, odklání se na jih, spojuje se s řekou Čerčen a naplňuje jezero Karakošun (objeveno N. M. Prževalským v době vysokého stavu vodní hladiny v roce 1876), které leží 100 až 150 km na jihozápad od současného Lobnoru a je pokryté rozsáhlými rákosovými porosty. Studium Lobnoru vedlo k vyřešení záhady bludných řek a jezer centrální Asie.\n"}
{"id": "80579", "url": "https://cs.wikipedia.org/wiki?curid=80579", "title": "Stará synagoga v Krakově", "text": "Stará synagoga v Krakově\n\nStará synagoga v krakovské čtvrti Kazimierz je nejstarší zachovalá synagoga v Polsku. Byla postavena v 15. století v pozdně gotickém slohu a přestavěna mezi lety 1557–1570. Dispozičně odpovídá tato budova už jen Staronové synagoze v Praze. Další synagogy této dispozice ve Wormsu a v Řezně se nedochovaly. V současnosti patří k „Muzeu historie města Krakova“.\n"}
{"id": "80581", "url": "https://cs.wikipedia.org/wiki?curid=80581", "title": "Manasarovar", "text": "Manasarovar\n\nManasarovar ( [\"Mapham Yutso\"], ) je jezero na Tibetské náhorní plošině v jihozápadní Číně (oblast Ngari). Má rozlohu 520 km² a dosahuje hloubky až 82 m. Leží v nadmořské výšce 4557 m v horské dolině mezi Velkým Himálajem a hřbetem Kailas. Jedná se o jedno z nejvýše položených sladkovodních jezer na světě.\n\nV letech s velkým množstvím vody odtok krátkým (10 km) průtokem do jezera Rakas (povodí řeky Satledž).\n\nV blízkosti jezera jsou horké prameny a místa náboženského významu. Také jezero samotné je posvátným místem pro tibetský bönismus, buddhismus, hinduismus i džinismus. Díky tomu patří k jednomu z nejznámějších jezer Asie. Poutníci přicházejí k jezeru, aby se poklonili nebo podstoupili koupel, která má očišťovat nejen tělo, ale i ducha.\n\n\n"}
{"id": "80582", "url": "https://cs.wikipedia.org/wiki?curid=80582", "title": "Namco (jezero)", "text": "Namco (jezero)\n\nNamco nebo Tengri nur ( , Wylie: gnam mtsho, , - nebeské jezero) je bezodtoké slané jezero uprostřed Tibetské AO v Číně v nadmořské výšce 4 718 m. Má rozlohu přibližně 1920 km² a je protáhlé ze západu na východ v délce 80 km. Je to druhé největší jezero na Tibetské náhorní plošině po jezeru Kukunor na severu.\n\nJezero leží na Tibetské náhorní plošině na východě oblasti Čhangthang, asi 170 km severně od Lhasy. Na jih od jezera leží pohoří Ňänčhen Tanglha, které je součástí Transhimálaje.\n\nNa jezeře je pět neobydlených ostrovů. Z toho ostrov Langdo měří na délku 2 km, má rozlohu 1,2 km. V jihovýchodní části ostrova je poloostrov Taši, na kterém se nachází stejnojmenný klášter. Dnes se stali poloostrov i klášter turistickou atrakcí.\n\nObvod jezera je 318 km. V okolí jezera se nachází dalších více než 1000 malých jezer. Namco zamrzá od listopadu do května, led dosahuje tloušťky 2 m. Období dešťů trvá od června do října, průměrné roční srážky činí 410 mm. Od prosince do května trvá období sucha, kdy fouká velmi silný vítr.\n\nJezero je bohaté na ryby. V okolí jezera jsou úrodné pastviny, po staletí zde v letních měsících žijí nomádi se stády jaků, ovcí a dalšího dobytka. Žijí zde i divocí zajíci, lišky, jak divoký, kormoráni, druhy hus a dalších ptáků.\n\nPro Tibeťany je jezero posvátné. Po staletí se k jezeru přichází modlit poutníci. Donedávna někteří poutníci odešli během zimy na ostrovy, kde po dobu léta meditovali. Díky tání ledu v jarních měsících nemohli do podzima ostrov opustit. Tato forma poutě byla čínskými úřady zakázána.\n\nTibeťané věří, že \"nebeská jezera\" ochraňují stáda ovcí, proto každých 12 let, vždy v roce Ovce (2003, 2015) podle tibetského kalendáře, přichází k jezeru více tibetských poutníků, než v jiných letech.\n\nJezero leží pouze 170 km od Lhasy a proto se v posledních letech stal častým cílem turistů. Z hlavního města Tibetu sem jezdí pravidelné linky, většina turistů přijíždí soukromými autobusy. Turistická sezóna trvá od konce června do začátku září. Na poloostrově Taši byla postavena vyhlídka, parkoviště, ubytovna a přístav. Dnes na jezeře funguje i vodní doprava, množství lodí slouží převážně jako vyhlídkové pro turisty.\n"}
{"id": "80583", "url": "https://cs.wikipedia.org/wiki?curid=80583", "title": "Ngoring", "text": "Ngoring\n\nNgoring (tibetsky: མཚོ་སྔོ་རེངས། \"mCcho Ngoreng\", čínsky: 鄂陵湖 , pinyin: èlíng hú, česká transkripce: \"E-ling chu\") je jezero na severovýchodě Tibetské náhorní plošiny v provincii Čching-chaj v ČLR. Je 40 km dlouhé a 30 km široké. Leží v nadmořské výšce 4237 m.\n\nPřes jezero protéká Žlutá řeka na svém horním toku. V těsné blízkosti jezera Ngoring leží jezero Gyaring.\n\nJe bohaté na ryby.\n\nPoprvé bylo prozkoumáno ruským cestovatelem N.M.Prževalským v roce 1894.\n"}
{"id": "80585", "url": "https://cs.wikipedia.org/wiki?curid=80585", "title": "Pcho-jang-chu", "text": "Pcho-jang-chu\n\nPcho-jang-chu () je jezero v Číně (Ťiang-si) v dolině řeky Jang-c’-ťiang, se kterou je spojené nevelkým průtokem. Má rozlohu okolo 2700 km².\n\nObvykle voda odtéká z jezera do \"Jang-c’-ťiangu\". V době letních povodní (při vysokých stavech hladiny \"Jang-c’-ťiangu\") je tomu naopak. V důsledku toho se rozměry jezera zvětšují prudkým sezónním kolísáním hladiny. V létě dosahuje hloubka až 20 m.\n\nNa jezeře je rozvinuté rybářství a vodní doprava.\n\nJezero je známé jako čínský bermudský trojúhelník. Případy potopení lodí jsou velmi časté, například 3. srpna 1985 zmizelo 13 lodí s výtlakem vyšším než 2000 tun za jediný den. Tento jev nemá žádné vědecké vysvětlení, navíc na dně jezera nebyly nalezeny vraky lodí.\n"}
{"id": "80587", "url": "https://cs.wikipedia.org/wiki?curid=80587", "title": "Wakaya", "text": "Wakaya\n\nWakaya je ostrov fidžijského souostroví Lomaiviti. Nachází se na 17,65° jižní šířky a 179,02° východní délky. Ostrov leží 18 kilometrů od Ovalau, hlavního ostrova Lomaiviti. Má rozlohu 8 km².\n\nOstrov roku 1973 zakoupil zlatokop David Harrison Gilmour. Na ostrově postavil 22 kilometrů silnic, zásobník pitné vody, přístav, přístavní hráze, vesnici, kostel, školu a Wakaya Club, exkluzivní letovisko.\n"}
{"id": "80589", "url": "https://cs.wikipedia.org/wiki?curid=80589", "title": "Tchaj-chu", "text": "Tchaj-chu\n\nTchaj-chu () je jezero v Čínské lidové republice, v provinciích Ťiang-su a Če-ťiang). Je asi 60 km dlouhé a 45 km široké. Má rozlohu 2425 km².\n\nVoda v jezeře je sladká a silně znečištěná.\n\nV období letních dešťů je jezero plné, v zimě se stává mělkým. Leží jižně od řeky Jang-c’-ťiang a západně od Velkého kanálu, se kterým je spojené systémem nevelkých řek. Z Tchaj-chu odtéká přes Su-čou řeka Su-čou, které se v Šanghaji vlévá do Chuang-pchu-ťiangu.\n\nNa jezeře je rozvinutá vodní doprava, využívá se pro zavlažování rýžových polí. Je bohaté na ryby.\n\nTchaj-chu patřilo k vyhledávaným turistickým místům, žily v něm desítky živočichů. Kvůli nečinnosti úřadů a hlavně existenci mnoha chemických závodů v okolí jezera je jezero ve velmi špatném ekologickém stavu.\n\nOkolo jezera a v přilehlém stejnojmenném okolí se nalézá více než 20 000 chemických podniků, které vypouštějí nevyčištěnou vodu s jedovatými látkami přímo do jezera, jež slouží jako třetí největší zásobárna pitné vody v Číně. Kontaminace způsobena mnohými kancerogenními látkami (rtuti, benzenu, arzenu, ...) dosáhla takového stupně, že musely být přerušeny dodávky pitné vody pro dva miliony obyvatel.\n\nV červnu 2007 se čínská vláda rozhodla jezero zachránit. Bylo potrestáno několik odpovědných pracovníků, továrny musely do června 2008 splnit nová ekologická opatření. Všechna města v okolí jezera do něho musela vypouštět pouze vyčištěnou vodu, mnohá proto musela vybudovat nové čističky odpadních vod. Továrnám bylo nařízeno, aby instalovaly moderní čisticí systémy, pokud stanovené podmínky nesplní, budou dočasně uzavřeny.\n\nParadoxně má ale nyní začít proces s ochráncem životního prostředí, který dlouhodobě bojoval za čistotu jezera. Wu Li-chung usiluje o nápravu katastrofálního stavu jezera Tchaj-chu ležícího na východě země už léta. Za to, že obviňoval úřady z nečinnosti, čelí soudnímu procesu. Jeho slova přitom nyní potvrdil čínský premiér Wen Ťia-pao, který přikázal vyšetřit, kdo je za znečištění jezera odpovědný.\n"}
{"id": "80591", "url": "https://cs.wikipedia.org/wiki?curid=80591", "title": "Ulungur", "text": "Ulungur\n\nUlungur nebo Kyzylbaš () je bezodtoké jezero na severu Džungarské roviny v autonomní oblasti Sin-ťiang v Čínské lidové republice. Má rozlohu 1035 km². Leží v nadmořské výšce 468 m.\n\nPobřeží je pusté, místy jsou na něm slaniska a porosty rákosu.\n\nS jezerem Ulungur je spojené průtokem menší jezero Jili, které leží ve vzdálenosti 5 km jihovýchodně o dva metry výše. Někdy bývá pod názvem Ulungur uváděna soustava obou jezer, s tím, že v minulosti tvořila dohromady jedinou vodní plochu. Hlavním přítokem je řeka Urungu (též uváděná jako řeka Ulungur). \n\nV letech 1960 až 1987 se hladina jezera snížila o 4,2 m, což je dáno rostoucím využíváním říční vody pro zavlažování a další potřeby. Aby se tento problém odstranil, byl v roce 1987 vybudován přivaděč od řeky Irtyš, protékající za úzkým předělem 2 km severně od jezera. Přivaděč odklání část vody z Irtyše nejprve do malého jezírka severně od jezera Ulungur, poté se větví ve tvaru písmene Y a tyto dvě větve ústí do jezera Ulungur.\n\nVoda je mírně slaná. V zimě jezero zamrzá.\n\nJe bohaté na ryby (jelci, líni, karasi, okouni, hrouzci, potočníci). Jezero je důležitou ptačí oblastí.\n\n"}
{"id": "80594", "url": "https://cs.wikipedia.org/wiki?curid=80594", "title": "Yanuca Levu", "text": "Yanuca Levu\n\nYanuca Levu (IPA: []) je ostrov fidžijského souostroví Lomaiviti. Ostrov je spojen náspem s největším fidžijským ostrovem Viti Levu.\n\nOstrov je v soukromém vlastnictví. Je na něm letovisko Lost Island Resort, vlastněné Levi Giou. Na ostrově je jediná železnice používaná na Fidži pro přepravu osob. Dříve byla využívána pro přepravu cukrové třtiny z místních plantáží do továrny ve městě Lautoka\n"}
{"id": "80600", "url": "https://cs.wikipedia.org/wiki?curid=80600", "title": "Národní a univerzitní knihovna Bosny a Hercegoviny", "text": "Národní a univerzitní knihovna Bosny a Hercegoviny\n\nNárodní a univerzitní knihovna Bosny a Hercegoviny (\"Nacionalna i univerzitetska biblioteka Bosne i Hercegovine\", \"NUBBiH\", původně budova místní \"radnice\", ) je historická budova sarajevského zastupitelstva, zemského sněmu a nakonec národní knihovny v centru Sarajeva, hlavního města Bosny a Hercegoviny.\n\nBudova se nachází se přímo v centru města u řeky Miljacky. Postavena byla v pseudomaurském slohu za rakousko-uherské vlády. Vznikla na místě původního náměstí Mustaj-pašin mejdan. Myšlenka výstavby moderní radnice byla schválena už v roce 1880, ale realizace stavby byla odsouhlasena až o deset let později.\n\nNa výstavbě, probíhající mezi lety 1892 a 1896, se podílelo několik architektů a projektantů –  Čech Karel Pařík, chorvatský Čech Alexander Wittek a Chorvat Ćiril Metod Iveković – inspirací jim byla Kaibeyova mešita v Káhiře, podle níž byla především realizována barevná podoba fasády i dekorativních oken v průčelí v prvním patře. První ideové řešení stavby představil v roce 1880 Pařík, narazil však na odpor ministra Benjámina Kállaye. Kállay chtěl, aby byl projekt změněn, Pařík však toto nepřipustil. Další architekti původní projekt přepracovali, zůstala však podoba budovy s trojúhelníkovitým půdorysem a šestiúhelníkovým prostorem uvnitř. Budova byla také navýšena o druhé patro. Projekt nakonec dokončil chorvat Iveković, neboť Alexander Wittek v roce 1894, kdy ještě probíhaly práce na stavbě, zemřel. \n\nStavba se stala významnou dominantou města a je dobře vidět i z okolních kopců. Nedaleko Radnice, konkrétně u Latinského mostu, došlo roku 1914 k atentátu na Františka Ferdinanda d’Este. Ještě před dokončením stavby byly již některé hotové prostory využívány sarajevskou radnicí a obvodním soudem.\n\nV letech 1910–1915 v Radnici rovněž zasedal zemský sněm (\"Sabor\"). Roku 1949 byla budova přeměněna na Národní a univerzitní knihovnu Bosny a Hercegoviny (\"Nacionalna i univerzitetska biblioteka Bosne i Hercegovine\"). Knihovna zde sídlila až do roku 1992.\n\nMezi lety 1992 a 1995, během obléhání Sarajeva, Radnice vyhořela (příčinou byla palba z granátometů ze strany Jugoslávské lidové armády). Došlo ke zničení tisíců někdy i velmi starých knih. Dnes tento akt připomíná před knihovnou pamětní cedule umístěná bosňáckým obyvatelstvem města, označující Srby za zločince.\n\nPo uklidnění situace a uzavření míru se začalo s obnovou, ta však postupovala velmi pomalu. Na obnově se finančně podílelo Maďarsko a Rakousko, původně se počítalo s dokončením rekonstrukce do roku 2010. Nakonec byla Radnice slavnostně otevřena až 9. května 2014.\n"}
{"id": "80626", "url": "https://cs.wikipedia.org/wiki?curid=80626", "title": "Jamato (1940)", "text": "Jamato (1940)\n\nJamato (: 大和) byla bitevní loď japonského císařského námořnictva, pojmenovaná po staré japonské provincii Jamato. Byla první lodí své třídy. Spolu se svou sesterskou lodí \"Musaši\" to byly největší a nejlépe vyzbrojené bitevní lodě, které kdy byly postaveny. Lodě nesly 9 děl typ 94 ráže 460 mm (18,1 palců), tedy největší děla, která kdy byla na loď použita.\n\nTřída \"Jamato\" byla stavěna po japonském odmítnutí Washingtonské deklarace na druhé londýnské konferenci v roce 1936. Washingtonská smlouva měla omezit námořní zbrojení. Původní Londýnská smlouva z roku 1930, kterou Japonsko ještě podepsalo, zakazovala stavbu bitevních lodí do roku 1937.\n\nProjekční práce na třídě \"Jamato\" začaly v roce 1934. Projekt plavidel o výtlaku 68 000 tun byl po úpravách v roce 1937 přijat. Stavba lodi probíhala v loděnici v Kure, ve speciálně upraveném doku, aby bylo dodrženo přísné utajení. Na vodu byla Jamato spuštěna 8. srpna 1940 a do služby vstoupila 16. prosince 1941. Původně bylo plánováno postavit celkem pět lodí této třídy. Třetí lodí byla \"Šinano\", která byla po bitvě u Midway dokončena jako letadlová loď. Nepojmenovaný trup čtvrté jednotky byl sešrotován v roce 1943, v době, kdy byl ze 30 % hotov. Pátý kus třídy \"Jamato\", jehož stavba měla začít v roce 1942, nakonec nebyl nikdy objednán. Podobně jako v Německu s nástupci třídy \"Bismarck\", se i v Japonsku uvažovalo o ještě grandióznější konstrukci s děly ráže 510 mm, jejichž příprava ale byla v roce 1942 zastavena.\n\nTřída byla navrhována tak, aby měla převahu nad jakoukoliv americkou bitevní lodí té doby. Při volbě ráže 460 mm pro hlavní děla hrál určitou roli i fakt, že kdyby se Američané rozhodli postavit podobně vyzbrojené lodi, jejich očekávaná velikost by jim bez velkých kompromisů nedovolila proplutí Panamským průplavem. Navíc pro zmatení zahraničních rozvědek, byly kanóny \"Jamato\" pojmenovány jako \"40,6cm\" a pravá ráže děl byla před veřejností utajována. Vše fungovalo tak dobře, že ještě v roce 1945 Američané věřili, že Jamato má kanóny ráže 406 mm a výtlak okolo 45 000 tun, tedy podobné parametry jako třída \"Iowa\".\n\nPřed stavbou lodi musel být suchý dok v Kure prohlouben a nosnost jeho jeřábů zvýšena na 100 tun. Dok byl částečně zastřešen, aby byla loď lépe skryta. Většina pracovníků doku nevěděla o skutečných parametrech stavěné lodi a také když byla Jamato spuštěna na vodu, stalo se tak bez slavností.\n\n\"Jamato\" byla vlajkovou lodí admirála Isoroku Jamamota od 12. února 1942, kdy v této funkci nahradila bitevní loď \"Nagato\". V červnu 1942 byla \"Jamato\" součástí hlavního svazu admirála Jamamota při útoku na Midway. Svaz složený z bitevních lodí \"Jamato\", \"Nagato\", \"Mucu\", letadlové lodě \"Hóšó\", lehkého křižníku \"Sendai\", 9 torpédoborců a 4 podpůrných lodí se však nakonec do bitvy u Midway nezapojil. \"Jamato\" poté zůstala vlajkovou lodí ještě 364 dní, než jí v této roli 11. února 1943 vystřídala její sesterská loď Musaši. Celou dobu mezi 29. srpnem 1942 až 8. květnem 1943 kotvila \"Jamato\" na atolu Truk. V květnu 1943 se vrátila do Kure, kde bylo posíleno protiletadlové dělostřelectvo a instalován radar typu 22. Kvůli instalaci dalších 25mm kanónů byly odstraněny dvě dělové věže s kanóny 155 mm. To si vynutil rostoucí význam letectva při bojích v Pacifiku.\n\n25. prosince 1943 se \"Jamato\" vydala na cestu zpět k atolu Truk, ale cestou byla poškozena torpédem americké ponorky USS \"Skate\". Oprava poškození trvala až do dubna 1944. Při těchto opravách byla ještě více posílena protiletecká obrana.\n\nV červnu 1944 se Jamato zúčastnila bitvy ve Filipínském moři. V říjnu 1944 se zúčastnila bitvy v zálivu Leyte, během níž poprvé vystřelila ze svých hlavních děl proti nepříteli. Během leteckých útoků zde \"Jamato\" lehce poškodily dva zásahy pumami, zatímco její sesterská loď \"Musaši\" byla hlavním cílem a byla zde potopena.\n\nPo návratu domů v listopadu 1944 byla opět posílena protiletadlová výzbroj a novým velitelem \"Jamato\" se stal Kósaku Ariga. 18. března 1945 provedl americký úderný svaz TF 58 letecké útoky na Kure. \"Jamato\" byla napadena ve Vnitřním moři a lehce poškozena.\n\n1. dubna 1945 se s americkým vyloděním na Okinawě přiblížil i zánik \"Jamato\". Z přístavu Tokujama vyplula \"Jamato\" 6. dubna, jako hlavní loď svazu admirála Seiiči Itóa, aby se na sebevražedné misi (operace \"Ten-gó\") probila k Okinawě, napadla zde americké invazní svazy a po najetí na pláž fungovala do svého zničení jako nepotopitelná baterie. Zbytek svazu tvořil lehký křižník \"Jahagi\" a 8 torpédoborců. Svaz neměl žádné letecké krytí. Mnoho japonských důstojníků se stále domnívalo, že loď je nepotopitelná.\n\nKrátce po vyplouvání z Vnitřního moře byl japonský svaz zpozorován ponorkami USS \"Threadfin\" a USS \"Hackleback\". Druhý den po vyplutí, 7. dubna, bylo proti \"Jamato\" a jejímu doprovodu vysláno 386 letadel, která ji ve 12:30 napadla. Piloti torpédových bombardérů dostali instrukce, aby útočili na příď a záď, kde byla slabší pancéřová ochrana a jen z jedné strany, aby se loď převrátila. Jamato zasáhlo přibližně 8 pum a 12 torpéd Bliss-Leavitt Mark 13. Ve 14:23 se převrhla a její muniční sklady explodovaly. Hřib, který při explozi vznikl, byl viditelný dokonce i z nejjižnějšího japonského ostrova Kjúšú. Když se \"Jamato\" potopila, zbývalo jí k Okinawě stále ještě 200 km. Při potopení lodě zahynulo 2 475 členů posádky, zatímco 269 zachránily japonské torpédoborce.\n\nVrak lodi dnes leží 300 metrů hluboko na mořském dně. Byl prozkoumán v letech 1985 a 1999. Průzkum ukázal, že loď se rozpadla na dva kusy, se zlomem v místě věže B. Příď na dně leží vzpřímeně, zatímco zadní část je kýlem vzhůru. Věže hlavního dělostřelectva leží opodál.\n\nDělostřelectvo jiných lodí nehrálo při potopení \"Jamato\" žádnou roli. Potopení největší postavené bitevní lodi leteckými útoky potvrdilo důležitou změnu v námořní válce, k níž za druhé světové války došlo. Ve funkci „královny moří“ a nejdůležitější lodi každé floty byla bitevní loď nahrazena lodí letadlovou. To se projevilo už dříve při britském útoku na Taranto, potopení britského bitevního křižníku HMS \"Repulse\" a bitevní lodě HMS \"Prince of Wales\" japonským letectvem i při potopení dalšího bitevního obra — \"Musaši\".\n\nK dalším bitevním lodím a bitevním křižníkům, které v akci zničil výbuch jejich muničního skladiště, patří HMS \"Queen Mary\", HMS \"Invincible\" a HMS \"Indefatigable\" (potopené v bitvě u Jutska), HMS \"Hood\" (potopen \"Bismarckem\"), USS \"Arizona\" (potopená při útoku na Pearl Harbor) a HMS \"Barham\" (vybuchl po zásahu torpédem).\n\n\n"}
{"id": "80628", "url": "https://cs.wikipedia.org/wiki?curid=80628", "title": "Aktual", "text": "Aktual\n\nAktual je česká undergroundová hudební a umělecká skupina, jejíž vedoucí osobou je Milan Knížák.\n\nUmělecká skupina založená v roce 1963 (Manifest aktuálního umění z roku 1964), sdružující mladé umělce kolem Milana Knížáka. Zaměřena na nové formy, zejména na akční umění. Její teoretickou základnou se stal stejnojmenný, nepravidelně vycházející samizdatový časopis. V roce 1966 byl ustaven klub a záhy hnutí Aktual. Pořádal pouliční akce, výstavy a happeningy. Jejími členy byli: Milan Knížák, Jan Maria Mach, Vít Mach, Soňa Švecová a Jan Trtílek. Akce se konaly v prostředí Nového Světa v Praze.\n\nVše začalo v roce 1967 v Mariánských Lázních, kdy kytaristé Pavel Tichý a Ivan Čori nabídli Milanu Knížákovi, aby usedl za bicí v jejich budoucí kapele. Když Knížák zjistil, že jim chybí repertoár a zpěvák, přizval bubeníka Jana Macha, sám se postavil k mikrofonu, skupinu nazval Aktual a rozhodl, že pro ni složí veškerý repertoár. Jelikož nikdo z nich neuměl příliš hrát a i Knížák byl víceméně hudební nedouk, založil své písně na textech a jednoduchých melodiích, doprovázených divokými zvuky nástrojů (obohacených o řev nastartované motorky, sbíječky apod.). \n\nNejsilnější stránkou repertoáru Aktualu jsou dodnes texty. I když se dotýkají doby a kritizují, nikdy nepůsobí jako antiagitka a mají především humor. Aktual je \"veselá muzika\". Přestože „prehistorická“ sestava odehrála všeho všudy pět vystoupení, songy \"Miluju tebe a Lenina\", \"Děti bolševismu\" a zejména \"Atentát na kulturu\" (nesprávně připisovaný Plastic People of the Universe, pro něž byla Knížákova tvorba inspirací, stejně jako pro DG 307) se staly legendárními a fanoušci si je s kapelou dodnes zpívají. \n\nKaždopádně se říká, že byl Aktual první punkovou skupinou na světě. \n\nNaposledy účinkovala původní kapela v roce 1972, pak se na dlouhá léta odmlčela.\n\nKdyž textař a producent Zdeněk Rytíř uslyšel v roce 1991 ve Viole recitovat Milana Knížáka jeho básně a zpívat jeho písně, nabídl, že mu natočí desku. Za spolupracovníka, aranžéra a hudebního režiséra si vybral skladatele a zpěváka Vaška Vašáka. Vzniklo dvojalbum \"Obřad hořící mysli\", na němž si kromě nich zahráli kytarista Ota Petřina, baskytarista Ladislav Chvalkovský, bubeník Martin Rychta, cimbálovka, dechovka, smyčcový kvartet, dudák a další. Vokální složku podpořilo trio Ladislav Chvalkovský, Tomáš Trapl, Jan Bas Soukup a tehdy ještě nepříliš známá Lucie Bílá. K dvojalbu je přiložen Knížákův „vynález“ - deska \"destruované hudby\". Vydavatelem byla Rytířova firma Condor.\n\nNásledující cédéčko \"Navrhuju krysy\" už aranžoval Knížák a na syntezátory ho celé nahrál ve studiu Alana Vitouše Vašák. Ten si na něm také sólově zazpíval (stejně jako Knížákova oblíbenkyně Věra Špinarová).\n\nV roce 2003 se Milan Knížák rozhodl Aktual oživit i na jevišti (v rockovém klubu Vagon). Na nápad ho přivedli jeho obdivovatelé z undergroundu kytarista Otakar „Alfréd“ Michl, baskytarista Pavel Porkert, kytarista Vokatý \"Londýn“, „hráč na barely“ Prokeš a další, kteří ho tehdy ve Vagonu doprovodili. Přizváni byli také Vašák s Rytířem. Z původní sestavy účinkoval jen bubeník Mach.\n\nO dva roky později vzniklo ve studiu Zdeňka Rytíře (pro label Guerilla Records) album \"Děti bolševismu\", kde se objevily nově nahrané „aktuální“ hity (v původní podobě ze 60. let byly zaznamenány na albu Aktual: \"Atentát na kulturu\"). Kromě osvědčeného dua Rytíř – Vašák na něm účinkovali už i noví členové Michl s Porkertem a bubeník Jaroslav „Erno“ Šedivý, který se vrátil po třiceti letech z emigrace v USA. Ve Vagonu tehdy desku pokřtil prezident Václav Klaus, který si s Aktualem dokonce zazpíval dvě písně. \n\nZhruba v roce 2008 byl nucen Zdeněk Rytíř pro své onemocnění skupinu opustit, ale až do smrti s ní byl v kontaktu.\n\nV listopadu 2011 si zahrál Aktual na festivalu \"Pocta českému undergroundu\", pořádaném vydavatelstvím Guerilla Records v divadle Archa. Na festivalu vystoupil mimo jiné i Ivan Martin Jirous, který necelý týden nato zemřel. \n\nV roce 2012 měla kapela první samostatný koncert v Lucerna music baru. \n\nNa přelomu jara a léta 2013 natočil Aktual ve studiu Zdeňka Rytíře Chevaliere album \"Chovám v kleci bolševika\" (na němž je bonusem veřejnosti neznámý klip z roku 2005 a video ze zmíněného - kritiky i fanoušky ceněného - koncertu v Lucerna music baru), které pokřtili v Paláci Akropolis Helena Rytířová a undergroundový guru František „Čuňas“ Stárek. Na desce se už neobjevuje Otakar „Alfréd“ Michl, naopak sbory si zazpíval zvukař desky a nový člen souboru Václav Neckář junior). Album vydal Smiraprint, distribuuje ho Indies scope a Guerilla Records. \n\nV roce 2014 účinkoval Aktual na letnímLitoměřickém kořenu (s bubeníkem Štěpánem Smetáčkem, mj. hráčem skupiny Wanastowi vjecy), na nejprestižnějším slovenském festivalu Bažant Pohoda (kde s ním bubnoval Roman Haase - skupina Aleše Brichty) a 21. srpna 2014 na Václavském náměstí (se třemi bubeníky: Františkem Hönigem, Štěpánem Smetáčkem a Romanem Haasem) na festivalu proti totalitám Aby nám sny nezešedly. \n\nPo společném vystoupení Aktualu s Lacem Déczim a jeho skupinou Celula New York na Kokoříně (21. 6. 2015) opustil kapelu po čtyřiadvaceti letech její kapelník Vašek Vašák. \n\nV poslední době se sestava Aktualu ustálila na těchto členech: Milan Knížák - zpěv, Jan Priester - kytara, Pavel Cigánek - housle a vrtačka, Jan Pech - violoncello, Pavel Porkert - baskytara, bubeníci František Hönig (dříve Nová Růže, Pražský výběr ad.) a do své smrti (2014) i Jiří Kysela (Jazz Q, Blues Band Luboše Andršta, Framus Five atd.), drum pady a zpěv Václav Neckář junior. Jiří Sýkora (klávesy) pod jevištěm na některých koncertech túruje harleye Antonín Lačňák. \n\n"}
{"id": "80636", "url": "https://cs.wikipedia.org/wiki?curid=80636", "title": "Hieronymus Bosch", "text": "Hieronymus Bosch\n\nHieronymus Bosch (výslovnost [bos]), vlastním jménem Jheronimus Anthonissoen van Aken (kolem 1450 – cca 9. srpna 1516), byl přední nizozemský malíř 15. a 16. století. Tvořil v rané nizozemské renesanci. Většina jeho prací znázorňuje hříchy a morální úpadek lidstva. Bosch na svých obrazech zobrazoval člověka z vnitřní stránky racionálně pojaté jako démony, části lidského těla, zvířat a strojů. Jeho díla jsou komplexně pojatá, originální, vyznačují se vysokou mírou fantazie a hluboce promyšlenou symbolikou postav a ikonografie. Některá z nich byla v tehdejší době dokonce označována za kacířská.\n\nV polovině 20. století přišel německý historik Wilhelm Fraenger s teorií, že Bosch patřil mezi členy heretické skupiny Bratři volného ducha, rozšířené v Evropě od 14. století. Moderní dějepis umění však tuto tezi nepřijal. Boschovo dílo je mimo jiné také považováno za jeden z hlavních inspiračních zdrojů pro surrealismus ve 20. století.\n\nHieronymus Bosch se narodil jako Jheronimus (nebo Jeroen) van Aken, což vypovídá o tom, že jeho rodina pocházela z německých Cách (nizozemsky \"Aken\"). Velký počet svých obrazů ovšem podepisoval jako \"Jheronimus Bosch\", tedy jménem, které odvozoval od místa svého narození ’s-Hertogenbosch (také nazýváno Den Bosch).\n\nO Boschově životě a vzdělání je známo velmi málo. Jediné písemné doklady se nacházejí v městském archivu v městě ’s-Hertogenbosch, zejména v účetních knihách Bratrstva Notre-Dame, jehož byl členem. Žádné informace proto neexistují ani o charakteru jeho osobnosti. Datum jeho narození nelze určit. Existuje kresba tužkou a hlinkou, která je považována za jeho autoportrét. Nejedná se však o originál, nýbrž o kopii. Pokud originál kresby vznikl těsně před Boschovou smrtí roku 1516, narodil se malíř kolem roku 1450. Portrét totiž ukazuje umělce v pokročilém věku, pravděpodobně v pozdních šedesáti letech.\n\nBosch se narodil a celý svůj život strávil poblíž ’s-Hertogenbosche, hlavního města nizozemské provincie Brabantsko. Jeho dědeček Jan van Aken (zemřel roku 1454) byl malíř (první záznam o něm pochází z roku 1430). Víme, že měl pět synů, z nichž nejméně čtyři se stali také malíři. Je tak velice pravděpodobné, že Boschův otec nebo některý z jeho strýců ho vyučil malbě, ačkoliv jejich práce se nezachovaly. Boschův otec, Anthonius van Aken (zemřel kolem roku 1478), byl pravděpodobně uměleckým poradcem Bratrstva Notre-Dame. Hieronymus Bosch se poprvé objevuje v městských záznamech roku 1474, kde je jmenován vedle svých dvou bratrů a sestry. Jeden z bratrů jménem Goossen byl také malířem.\n\nV 15. století byl ’s-Hertogenbosch prosperujícím centrem Brabantska (na jihu dnešního Nizozemska). V roce 1463 ovšem bylo v městě ohromným požárem zničeno přibližně 4000 domů, čehož byl (pravděpodobně) tehdy třináctiletý Bosch svědkem. Slavným malířem se stal již během svého života a často přijímal také návštěvy ze zahraničí.\n\n15. června mezi lety 1480–1481 si Bosch vzal za manželku Aleyt Goyaerts van den Meerven (narozena v roce 1453). Dvojice se přestěhovala do nedalekého městečka Oirschot, kde jeho žena zdědila dům a pozemky po své zámožné rodině. Poprvé se Boschovo jméno objevuje v registrech členů Bratrstva Matky Boží v roce 1486 nebo 1487. Je ale možné, že do něho byl přijat už dříve. Bratrstvo, založené v ’s-Hertogenboschi před rokem 1318, bylo rozšířené po celém severním Nizozemí. Jeho členy byli muži i ženy, řádoví kněží i světské osoby. V jednotlivých městech měla bratrstva svůj vlastní majetek a hrála důležitou úlohu v náboženském a kulturním životě komunity. Příslušníci rodiny van Akenů byli většinou členy bratrstva a vykonávali pro ně umělecké zakázky. V roce 1488 předsedal Bosch výročnímu, tzv. labutímu banketu. Roku 1504 uspořádal pro členy bratrstva výroční hostinu. V témže roce si u něj burgundský vévoda Filip Sličný objednal obraz Posledního soudu, na němž mělo být vyobrazeno peklo i ráj.\n\nV písemnostech bratrstva se Bosch objevuje poprvé v roce 1480 nebo 1481, kdy ještě nebyl jeho členem. Časem dostával od bratrstva různé zakázky, jako např. roku 1493 návrh vitráže do nové kaple v kostele sv. Jana, o kterou bratrstvo pečovalo. Roku 1511 navrhoval kříž, o rok později svícen. Vzhledem k mizivým odměnám, které za tyto práce obdržel, je zřejmé, že se jednalo o jeho dary bratrstvu.\nV zápisech Bratrstva Notre-Dame je zaznamenáno Boschovo úmrtí v roce 1516. Zádušní mše se uskutečnila v kostele svatého Jana v ’s-Hertogenboschi 9. srpna toho roku.\n\nBosch se svým dílem řadí k rané tvorbě nizozemské renesance a jako takový je ovlivněn tvorbou iluminace. Někdy je řazen k pokračovatelům doznívající gotiky, respektive středověké knižní malby – jak patrno z detailů maleb, jež někdy miniatury připomínají. Dílo se vyznačuje narativností a moralizujícími tématy, které zobrazují zápas dobra se zlem. K tomuto účelu Bosch vyobrazuje s velkou fantazií zvířata, části lidských těl, stroje a démony. Jeho díla jsou komplexně pojatá, originální, vyznačují se vysokou mírou fantazie a hluboce promyšlenou symbolikou postav a ikonografie.\n\nBosch vytvořil několik triptychů. Mezi jeho nejznámější díla patří například \"Zahrada pozemských rozkoší\", tato malba zobrazuje ráj s Adamem a Evou a mnoho podivuhodnými zvířaty v levé části, pozemské rozkoše s řadou nahých postav, s ovocem a děsivými ptáky ve střední části a fantazijním zobrazením hudebního pekla trestajícího hříchy na pravém panelu triptychu. Při zavření postranních panelů může pozorovatel vidět Boha tvořícího zemi.\n\nPo malířově smrti se stal jeho obdivovatelem Filip II. Španělský, který získal řadu děl, která jsou dnes k vidění v Pradu. Mezi nimi nechybí ani \"Zahrada pozemských rozkoší\".\n\nV předchozích stoletích se často věřilo, že Boschova díla byla inspirována středověkou herezí a tajemnými okultními praktikami. Jiní soudí, že jeho práce byla vytvořena jenom jako provokace a zábava, podobně jako groteska v italské renesanci. V prvních známých záznamech Boschových děl z roku 1560, Felipe de Guevara napsal, že Bosch byl pokládán skoro za „vynálezce nestvůr a přízraků“. Zatímco díla starých mistrů byla založena v duševním světě každodenního života, Bosch s nimi konfrontoval svůj pohled.\n\nVe 20. století badatelé začali vidět Boschovy vize jako méně fantastické a akceptovali, že jeho díla reflektují ortodoxní víru tehdejší doby. Jeho zobrazení hříšného lidstva odráží pojetí nebe a pekla z tehdejší výkladové literatury a kázání. Důležitou roli v interpretaci díla sehráli na počátku 20. století také surrealisté, především potom Joan Miró, Max Ernst a Salvador Dalí. Ti v Boschovi také nalezli velmi důležité východisko pro své dílo.\n\nPřesné číslo vytvořených děl je předmětem mnoha debat. Bosch podepsal pouze sedm svých děl a není jisté, že všechna díla jemu někdy připisovaná byla vytvořena jeho rukou. Je známo, že na počátku 16. století vznikla řada kopií a variací na jeho díla. Svou tvorbou ovlivnil bezpočet svých následovníků.\n\nPo léta mu badatelé připisovali další a další díla, o kterých si mysleli, že je vytvořil, s definitivní jistotou to však lze říci pouze o 25 dílech.\n\n\n\n\n\n"}
{"id": "80638", "url": "https://cs.wikipedia.org/wiki?curid=80638", "title": "Akce K", "text": "Akce K\n\nAkce K je název pro nezákonnou násilnou likvidaci klášterů a mužských katolických řeholních řádů, která proběhla v komunistickém Československu v dubnu 1950. Akci předcházel proces Machalka a spol. s představiteli řádů, který měl celou akci ideologicky odůvodnit před veřejností. \n\nBěhem akce bylo v Československu zlikvidováno 219 řeholních domů a internováno 2376 řeholníků, fakticky byl zabaven movitý i nemovitý majetek řeholí (u nemovitého majetku k tomu formálně došlo až později). Důsledkem celé akce byly mimo jiné obrovské škody na kulturním dědictví národa – mnohé klášterní stavby, které představovaly unikátní architektonické památky, byly vydány na pospas chátrání či dokonce cíleně ničeny, zmizela řada vzácných tisků a byl rozkraden cenný movitý majetek, jako starobylý nábytek a podobně.\n\nKrátce po ní následovala podobně koncipovaná, ale mnohem pozvolnější Akce Ř, která byla namířena proti ženským řádům. Akce B, která měla vést k formální likvidaci všech řádů, se už z větší části neuskutečnila. Pro první noc, během které byly přepadeny a zlikvidovány kláštery, se vžilo též pojmenování Bartolomějská noc (řeholníků).\n\nPrvní konkrétní úvahy o zabrání klášterů a potlačení řádů se objevily na nejvyšší úrovni v dubnu 1949, kdy s nimi přišli církevní pracovníci Akčních výborů Národní fronty. ÚV KSČ schválil hrubé obrysy akce na svém zasedání 22. srpna téhož roku a 20. ledna 1950 byla schválena konkrétní podoba akce. Dále se už jen pracovalo s jejím časovým plánem, původní mnohaetapový harmonogram se nakonec změnil na dvouetapový, aby řeholníci neměli čas na útěk nebo ukrytí klášterního majetku a aby veřejnost nedostala příležitost k protestu.\n\nAby byla brutální akce nějak odůvodněna, bylo rozhodnuto, že řády a jejich představení musejí být v očích veřejnosti zdiskreditováni a obviněni z činů proti republice a dalších ničemností. V rámci diskreditační kampaně bylo rozhodnuto, že bude uspořádán monstrproces s významnými představiteli řádů. Předseda Státního úřadu pro věci církevní Alexej Čepička osobně vybral sedm čelných představitelů řeholí (plus několik náhradníků, kdyby to u některých náhodou nevyšlo). Během února a března 1950 byli pozatýkáni elitní představitelé řádů:\nK nim byli přidáni dříve zatčení v lednu 1949 Vít Tajovský (premonstrát, opat Želivského kláštera) a v září 1949 Jan Anastáz Opasek (benediktin, opat Břevnovského kláštera).\n\nZatčení byli za pomoci mučení, drog a vydírání přinuceni sepsat doznání k protistátní činnosti a počátkem dubna byli v operetním vystoupení před soudem odsouzeni k těžkým trestům. Kromě několika málo podvržených důkazů (zbraně, které StB umístila do Želivského kláštera, kde je poté slavně nalezla) vycházel rozsudek pouze z přiznání dotyčných a často dokonce i z jejich zjevných dezinterpretací. Soud se odmítl zabývat námitkami obžalovaných, že byli k přiznání donuceni za pomoci nezákonných prostředků, a jejich státem přidělení obhájci se (s výjimkou Dr. Turečkové) omezili na žádosti o mírné tresty. Ty se pohybovaly od doživotí po 9 let těžkého žaláře (pouze Stanislav Barták, který byl do procesu zařazen spíše jako svědek než obžalovaný, dostal dva roky, mj. za povolnost, s níž „svědčil“ proti ostatním).\n\nAkci předcházela pečlivá příprava, jejíž součástí bylo nucené dosazení státních zmocněnců do klášterů. Ti měli dohlížet na dění v klášteře a získat informace, které by ji usnadnily a zajistily její hladký průběh. V tomto ohledu byla velká pozornost věnována hlavně salesiánským a jezuitským internátům. \n\nPrvní etapa akce K (K1) byla uskutečněna 8 dní po ukončení výše zmíněných monstrprocesů, tj. v noci z 13. na 14. dubna. Během akce ozbrojení příslušníci StB, SNB a lidových milic obsadili okolo půlnoci kláštery a řeholní zařízení 7 nejpočetnějších řeholí v Československu, přinutili mnichy vstát a vzít si něco málo osobních věcí a odvezli je do speciálních koncentračních táborů pro mnichy (obvykle se jednalo o tzv. internační, koncentrační či soustřeďovací kláštery). Druhá etapa (K2) byla provedena v noci z 27. na 28. téhož měsíce a zlikvidovala prakticky vše, co zbývalo. Výsledkem akce byla likvidace drtivé většiny klášterů a klášterních zařízení, výjimku představovala salesiánská zařízení formálně vedená pod Charitou (patrně z důvodu administrativního přehlédnutí) a zdravotní zařízení milosrdných bratří, která byla ušetřena jednak z propagandistických důvodů (řád byl násilně rozpuštěn nacisty krátce po vzniku Protektorátu), jednak proto, že stát neměl dostatek odborného personálu, který by je nahradil. I všechna tato zařízení byla později v průběhu 50. let zrušena. Celkem bylo v celém Československu během akce K internováno 2376 řeholníků a zlikvidováno 219 řeholních domů, v Českých zemích šlo o 1240 řeholníků a 144 domů. Uniklo jen několik málo jednotlivců, kteří se nějaký čas skrývali a pak byli buďto dopadeni nebo prchli za hranice.\n\nSamotná přepadení klášterů proběhla většinou hladce. V některých případech sice došlo ke střetu s místními obyvateli, kteří se pokusili příslušníkům v odvedení mnichů zabránit, nakonec se však podařilo buďto obyvatele zastrašit, nebo věc vyřešil odkladem akce na některou z pozdějších hodin nebo příštích nocí. Pokud se potíže objevily, dělo se tak převážně na Slovensku, kde došlo také k jediným skutečně vážným střetům. Šlo především o přepadení kláštera v obci Spišský Štvrtok, kde byl k rozehnání srocujících se obyvatel použit slzný plyn, a zejména nepokoje v okolí soustřeďovacího tábora Podolinec, kde StB použila nejprve výstražné výstřely a posléze i bajonety a ostrou střelbu proti davu, který se pokusil osvobodit vězněné řeholníky.\n\nZabrané kláštery byly dány do péče státu a jejich movitý majetek rozdán různým institucím (např. Národní knihovna a další státní archivy a knihovny, které tak získaly přes 1 a čtvrt miliónů knih, včetně velmi vzácných svazků), muzea a další instituce podobného zaměření získaly přes 2000 obrazů a uměleckých předmětů. Během akce však byla též řada vzácných knih, rukopisů a uměleckých děl zničena nebo rozkradena osobami starajícími se o převzetí, zajištění a převoz majetku klášterů. Řadu klášterních budov patřících ke skvostům stavební architektury nechal poté komunistický stát zchátrat nebo přizpůsobil k „užitečným“ účelům (z některých se staly dokonce kravíny či armádní ubytovny). Zabavením veškerých úspor a hotovosti řádů získal stát také nemalé finanční prostředky.\n\nŘeholníci byli nezákonně vězněni v internačních táborech, kde vykonávali nucené práce a podrobovali se výchovným politickým školením. Někteří byli postupně přesouvání buďto do vězení, nebo k PTP. Část jejich řádů byla státem formálně rozpuštěna, což však jejich členové většinou odmítli akceptovat. Nijak zvlášť úspěšná nebyla ani nucená politická školení, která měla obrátit řeholníky k marxismu-leninismu a dobrovolnému vzdání se řeholního života, byť někteří (převážně mladí) řeholníci se do civilního života vrátili. \n\nNa akce K a R měla navazovat Akce B, která měla i formálně definitivně zlikvidovat veškeré řeholní řády na území Československa, ovšem smrt Stalina a Gottwalda vedla nejprve k jejímu odložení a posléze zrušení, neboť byla shledána příliš nápadnou a propagandisticky těžko obhajitelnou.\n\nI tak lze říci, že v rámci Československa byla činnost řady řádů v podstatě zastavena, nebo alespoň silně ochromena. Pro církev byla těžkou ranou, protože úder zasáhl a paralyzoval její duchovní elitu a zásadně jí zkomplikoval pastorační, publikační a vzdělávací činnost.\n\nAkce K byla naprosto nezákonným aktem násilí. Neexistovala vůbec žádná právní norma, která by takový postup státních orgánů umožňovala, ať už celkově nebo v jednotlivých případech. „Majetkové převody“ zpětně „pololegalizovala“ vyhláška č. 351/1950 Ú.l. Státního úřadu pro věci církevní z 31. května 1950, převádějící správu řeholního majetku „nesloužícího řeholním účelům“ na státem řízený náboženský fond. Je pochopitelné, že kláštery násilně zbavené svých řeholníků spadaly přesně do této kategorie.\n\nJako centralizační a internační střediska byly vybrány zejména kláštery ve vylidněném pohraničí a řídce obydlených oblastech. K protestům místního obyvatelstva i z tohoto důvodu nedocházelo.\n\n\nNa rozdíl od českých zemí se zde ukázalo věznění mnichů a řeholníků jako problematické. V blízkosti internačních klášterů bydlelo více lidí, kteří zpočátku projevovali silný zájem o osud mnichů a řeholníků a rozhořčení nad postupem státních orgánů. Došlo k několika demonstracím a střetům mezi obyvatelstvem a ostrahou internačních zařízení, tábor Pezinok dokonce byl po opakovaných rozsáhlých nepokojích přemístěn.\n\n\n\n\n"}
{"id": "80655", "url": "https://cs.wikipedia.org/wiki?curid=80655", "title": "Karel Soukup", "text": "Karel Soukup\n\nKarel „Charlie“ Soukup (* 22. ledna 1951 v Praze) je český undergroundový písničkář.\n\nJeho otec Blahoslav Soukup byl konstruktér, matka Marie Soukupová-Filsáková byla učitelkou v MŠ. Vyučil se nástrojařem, střední školu nedokončil, studoval dva roky konzervatoř. Vyučoval hru na kytaru a pak pracoval jako lesní, stavební dělník, zahradník. Vystupoval se svými sarkastickými písněmi, reagující na politickou a společenskou situaci v zemi, zpíval sám jen za doprovodu kytary.\n\nV květnu 1973 se oženil s Marií Štefkovou, tehdy inženýrkou chemie a v prosinci 1973 se jim narodil syn David. Za texty svých písní byl v roce 1976 šest měsíců ve vazbě, kdy se mu narodila dcera Sára. O rok později se jim narodila dcera Markéta a oba manželé podepsali Chartu 77. V roce 1980 se stal členem kolektivu mluvčích Charty 77, ale krátce na to byl za svoje texty odsouzen na 10 měsíců do vězení.\n\nV roce 1982 po fyzickém i psychickém nátlaku StB odešel s rodinou do emigrace a usadil se v Alsasku ve Francii na venkovské usedlosti, kde uspořádal čtyři koncerty československých emigrantů \"Setkání u Čárlího\".\nSe svou ženou se rozvedl a v roce 1988 a vzal si za manželku Alenu Kastlovou, žijící v Austrálii, a odstěhoval se za ní do australského Sydney. Rozvedli se v roce 1992 a Charlie se odstěhoval na venkov do blízkosti města Nimbin, kde žije v podstatě jako poustevník.\n\n\n\n"}
{"id": "80671", "url": "https://cs.wikipedia.org/wiki?curid=80671", "title": "Kemerovská oblast", "text": "Kemerovská oblast\n\nKemerovská oblast ( Ке́меровская о́бласть) je federálním subjektem a jednou z oblastí v Rusku. Nachází se v jižní části asijské poloviny země v oblasti známé jako Kuzbas.\n\nOblast hraničí s Tomskou oblastí na severu, s Krasnojarským krajem a Chakasií na východě, s Altajskou republikou na jihu a s Altajským krajem a Novosibirskou oblastí na západě. Oficiálně vznikla oblast 26. ledna 1943.\n\nJejí území vyplňují hlavně planiny, přecházející pozvolně do hor v jižní části oblasti. Nejstarším městem je Novokuzněck, založený roku 1618. Zároveň je také největším; předčí i hlavní město Kemerovo. Region patří k nejurbanizovanějším v Rusku, téměř 70 % jeho obyvatel žije ve velkých městech. Většinu všech obyvatel zaměstnává průmysl, hlavními odvětvími jsou těžba uhlí a metalurgie; Kemerovská oblast má v celém ruském průmyslu svůj význam právě díky těžbě uhlí. Zatímco průmysl je koncentrovaný na jihu oblasti, zemědělský je spíše sever. Na severní a jižní polovinu pak oblast dělí Transsibiřská magistrála.\n\n"}
{"id": "80672", "url": "https://cs.wikipedia.org/wiki?curid=80672", "title": "Záviš z Falkenštejna", "text": "Záviš z Falkenštejna\n\nZáviš z Falkenštejna (1250 – 24. srpna 1290, Hluboká nad Vltavou) byl český šlechtic z jihočeského rozrodu Vítkovců – pánů z Krumlova, prvorozený nebo druhorozený syn Budivoje I. z Krumlova a jeho choti Perchty, dcery Kalhocha II. z Falkenštejna.\n\nPocházel z krumlovské větve vítkovského rodu a jeho přídomek je pravděpodobně odvozen od hradu Falkenstein na řece Ranna v Horních Rakousích. Někteří historikové (Palacký, Čechura) uvádějí, že se jedná o jiný hrad téhož jména v Bavorsku a Hans Waltenberger zmiňuje dolnorakouský Falkenstein.\n\nZáviš z Falkenštejna patřil k rodu jihočeských Vítkovců. V erbu měl zelenou růži pánů z Krumlova, z nichž pocházel jeho otec, a sokola na památku hradu Falkenštejn, který vlastnili příbuzní jeho matky. Záviš byl pravděpodobně dědicem hradu, ač někteří historikové (základ tomuto tvrzení položil Josef Šusta podle Vítka z Prčice, jenž byl prý úředníkem rodu Schonringu a Plankenbergů) se domnívají, že byl na tomto hradě pouze purkrabím (opírají se o listinu RBM II. č. 917, v níž však nalézáme chyby). S největší pravděpodobností proto jde o omyl a Záviš byl skutečným držitelem hradu.\n\nZáviš se poprvé písemně připomíná, již jako dospělý, v listině z roku 1269. V době, kdy po Budivojově smrti (1272) převzal Záviš vedení krumlovské linie rodu, byl již nejspíše ženat. Jméno jeho manželky není známo a patrně brzy ovdověl, měl však z tohoto manželství dceru, rovněž neznámého jména, později provdanou za Hynka Krušinu z Lichtenburka. V 70. letech 13. století narůstalo napětí mezi Vítkovci a králem Přemyslem Otakarem II. Přispěla k němu králova zakladatelská činnost v jižních Čechách: roku 1263 založil klášter Sancta spinea Corona (Svatá trnová koruna), později přejmenovaný na Zlatou korunu, a roku 1265 královské město České Budějovice. Přemysl se tak snažil zpevnit spojnici z Čech do Rakouska a zabezpečit hranice proti Bavorsku, s jehož vévodou byl často ve válečném stavu. Město České Budějovice navíc zapadalo do sítě sídelních měst od Prahy přes Písek až po Kremži. Vítkovci to však považovali za zásah do území své svrchovanosti a při shromážděních celého rodu (jako například 19. března 1274 na Rožmberku) připravovali společný postup.\n\nVzájemná nevraživost vyvrcholila v listopadu 1276 ve společné vzpouře Vítkovců s rakouskou a štýrskou šlechtou, z české strany se jí zúčastnili také páni z Rýzmburka. Oba tyto české rody byly kulturně a společensky spjaty, zejména vlivem sňatků, se Svatou říší římskou. Vítkovci začali plenit Budějovice a Zlatou korunu, Boreš z Rýzmburka obsazovat královské hrady. Přestože Přemysl Otakar II. šlechtě promyšleně rušil práva a výsady, jednalo se z její strany o porušení principu poslušnosti. Přemysl Otakar II. byl v listopadu 1276 donucen uzavřít nevýhodný Vídeňský mír s římským králem Rudolfem Habsburským a vzdát se alpských zemí. V následujícím roce se v Čechách tvrdě vypořádal s domácím odbojem. Nejhůře dopadl Boreš z Rýzmburka. Podle některých pramenů byl za zradu popraven, podle jiných zemřel na útrapy věznění. Někteří Vítkovci (Záviš a jeho bratři, Ojíř z Lomnice) uprchli na své statky, které se nacházely na území ovládaném Rudolfem Habsburským, jehož dvůr patrně rovněž navštívili. Zatímco byl Záviš v Čechách v nepřítomnosti odsouzen ke ztrátě hrdla, pobýval v bezpečí svého hradu Falkensteinu a očekával další vývoj. Jiní Vítkovci, jako např. Jindřich I. z Rožmberka byli omilostněni, stál za nimi říšský rod Schaunbergů, z něhož pocházela Jindřichova matka.\n\nV tragické bitvě na Moravském poli 26. srpna 1278 proti českému králi Vítkovci otevřeně nebojovali a Jindřich I. z Rožmberka se bitvy dokonce zúčastnil po Přemyslově boku. Záviš do událostí léta 1278 významně nezasáhl. Jeho nabídka pomoci českému králi noc před bitvou je s největší pravděpodobností pouhou smyšlenkou Dalimilovy kroniky.\n\nPo bitvě na Moravském poli se Záviš z Falkenštejna vrátil do Čech, záhy se však dostal do konfliktu s braniborskou správou a účastnil se odboje proti Otovi V. Je jisté, že roku 1279 vypálil královské město Budějovice, jež leželo uprostřed vítkovských držav a bylo tomuto rodu trnem v oku. V roce 1280 opustil Čechy a jako odpůrce Oty Braniborského se vydal ke dvoru královny Kunhuty, která od roku 1279 sídlila v Hradci nad Moravicí. Jejich pragmatické partnerství však brzy přerostlo v milostný poměr pětatřicetileté vdovy a jejího o několik let mladšího rytířského dvořana. Počátkem roku 1281 královna ustanovila Záviše v Hradci purkrabím. V létě 1281 byl z uherského zajetí propuštěný Mikuláš Opavský a již během prvních týdnů začal postupně obnovovat svou moc nad jednotlivými hrady a městy Opavska. Záviš s Kunhutou proto museli Opavsko opustit a patrně ve druhé polovině roku 1281 odešli na Moravu, kde našli útočiště na některém z vítkovských sídel. Zhruba v té době se jim narodil syn Jan, zvaný Ješek (není jisté, zda přišel na svět v Hradci nad Moravicí, nebo na jiném místě jejich společného pobytu).\n\nNěkolik týdnů po návratu dvanáctiletého Václava II. z braniborského zajetí v květnu 1283 se královna Kunhuta k svému synovi z Moravy vrátila a vymohla si královu přízeň i pro svého milence Záviše a jejich syna Ješka. V souvislosti s královniným návratem došlo na dvoře i k pokojnému převratu, kdy významné úřady obsadili Závišovi příbuzní a přátelé Vítek z Krumlova, Ojíř z Lomnice, Hroznata z Úžic, ale i Hynek z Dubé, Lichtenburkové, Šternberkové a další. Opoziční šlechtická skupina se sice na jaře pokusila dobýt zpět ztracené pozice, ale bez úspěchu. Až tehdy se Záviš stal předním mezi Vítkovci, do té doby se mezi nimi téměř neprosadil. Pravděpodobně někdy v této době se Záviš z Falkenštejna oženil s královnou vdovou. Usiloval o získání Opavska na úkor Mikuláše Opavského a svou nezávislou mocí znepokojil římskoněmeckého krále Rudolfa, svého dřívějšího spojence. V lednu 1285 při slavném završení Václavova sňatku s Gutou v Chebu došlo také ke sblížení mezi Habsburky a Mikulášem Opavským, kterého Rudolf zjevně chápal jako protiváhu Záviše z Falkenštejna. Ještě v únoru toto sblížení stvrdil i sňatek Mikuláše s Rudolfovou vzdálenou příbuznou Adelheidou.\n\nNaneštěstí pro Záviše královna v září 1285, brzy po jejich svatbě, zemřela pravděpodobně na tuberkulózu. Jejím skonem zpočátku nedošlo ve vztahu mezi Václavem a Závišem k žádné změně, otčímovo privilegované postavení nebylo nijak narušeno. Naopak v říjnu 1285 obdaroval král Záviše a jeho syna Ješka rozsáhlým územím ve východních Čechách. Brzy poté společně zahájili tažení na Moravu, kde se snažili obnovit královskou autoritu. Při této příležitosti bylo pobito několik stovek lapků sužujících různé části Moravy.\n\nZměna situace nastala v roce 1287, kdy na přelomu června a července konečně dorazila do Čech Václavova manželka Guta Habsburská. S příchodem královny začal Záviš z Falkenštejna pomalu ztrácet svůj vliv u dvora. Aby situaci změnil, rozhodl se posílit se souhlasem krále svou pozici novým sňatkem se sestrou uherského krále Alžbětou. Na klesající Závišův vliv ukazuje přepadení jeho svatební výpravy do Uher Jindřichem z Lichtenburka koncem roku 1287. Záviš se musel zachránit útěkem do Opatovic. S královou pomocí připravil novou výpravu a strávil v Uhrách čtyři měsíce, během kterých se nejen oženil s Alžbětou, ale navázal i blízký vztah s uherským králem Ladislavem. Šlechtická opozice soustředěná kolem královny Guty a biskupa Tobiáše z Bechyně, využila Závišovy několikaměsíční nepřítomnosti ke své aktivizaci. Královna se již od svého příchodu do Prahy úspěšně snažila vzbudit nedůvěru mezi králem a Závišem. Závišovi příbuzní a příznivci nedokázali novou situaci zvrátit a královým rádcům se podařilo Vítkovce pozvolna odstavit. Záviš byl o nastalé změně zřejmě informován, neboť se s novou manželkou usadil na svém hradě Svojanově.\n\nV lednu 1289 pozval Záviš krále Václava na křtiny svého novorozeného syna. Václav na oko souhlasil a požádal Záviše, aby jej přijel na křtiny pozvat osobně. Záviš byl při této příležitosti zajat a obviněn ze zrady a přípravy Václavovy vraždy. Roli při jeho obvinění zřejmě hrál i králův zájem o Falkenštejnův majetek, který mu ovšem po smrti Kunhuty sám daroval.\n\nMezitím probíhala občanská válka s Vítkovci, kteří dokonce nabídli českou korunu vratislavskému knížeti Jindřichu IV. Probovi. O Velikonocích roku 1290 Václav spolu se svou manželkou navštívil v Erfurtu římského krále Rudolfa, který vyhověl Václavově prosbě o pomoc a poslal s ním zpátky do Čech nejen svého syna Rudolfa a bamberského biskupa Arnolda, ale i početné vojsko, které mělo pomoci při pacifikaci povstalých Vítkovců. Brzy po příchodu do Prahy sice Rudolf nečekaně zemřel, ale jeho bojovníci v Čechách zůstali. Potlačení povstání napomohly i okolnosti – v krátkém sledu zahynuli jak vratislavský vévoda Jindřich Probus, tak i uherský král Ladislav. Vítkovská vzpoura tak ztratila oporu v zahraničí.\n\nZáviš zůstal v zajetí do léta 1290, kdy byl postaven před soud a odsouzen. Na radu římského krále jej Václav využil k získání jihočeských hradů pod kontrolou Vítkovců. Mikuláš Opavský, který vojsko vyslané proti vzbouřeným Vítkovcům vedl, vždy pod pohrůžkou Závišovy popravy donutil hejtmany jednotlivých tvrzí, aby mu každou z nich vydali. Situace se vyhrotila ve chvíli, kdy Mikulášovo vojsko stanulo před hradem Hluboká hájeným Závišovým starším bratrem Vítkem z Krumlova. Vítek nehodlal ustoupit, mimo jiné i díky tomu, že držel jako rukojmí Čeňka z Kamenice, bratra biskupa Tobiáše. Královská strana ovšem taktéž nebyla ochotná k vyjednávání – pravděpodobně 4. července byl Záviš na louce na pravém břehu Vltavy pod hradem Hluboká popraven stětím. Záhy nato jej následoval i Čeněk z Kamenice, jehož život ukončil Vítek v odvetě za smrt svého bratra.\n\nPověst, že Záviš z Falkenštejna byl popraven prknem (jako první se o tom zmiňuje ve své kronice Přibík Pulkava z Radenína), vychází pravděpodobně ze slova „plkno“, což je popravčí sekyra (flanderská sekera) se širokým ostřím. Postupně se díky lidovému podání „plkno“ změnilo na prkno a odtud tedy pověst o popravě prknem.\n\nZávišovo tělo bylo s královým svolením pohřbeno v rožmberském rodovém klášteře ve Vyšším Brodě. Podle Kroniky Rožmberské Záviš obdaroval klášter krátce před svou smrtí vzácným klenotem zvaným Závišův kříž, který získal po Kunhutě. Proto cisterciáci zajistili Závišův pohřeb a pochovali jej v kapitulní síni, kde byli pochováváni preláti. V roce 1290 věnovali Vítek a Vok z Krumlova vyšebrodskému klášteru „ku spasení duše Záviše z Falkenštejna tři vesnice“. Roku 1306 Závišova dcera z prvního manželství bez úspěchu uplatňovala nároky na pozůstalost svého otce.\n\nZávišův pád ukázal na meze šlechtické ctižádosti.\n\nMezi díla inspirovaná osobností Záviše z Falkenštejna patří:\n\n\n\n"}
{"id": "80680", "url": "https://cs.wikipedia.org/wiki?curid=80680", "title": "Curling", "text": "Curling\n\nCurling je týmový sport, ve kterém se hráči snaží dopravit po ledu své kameny co nejpřesněji do vyznačeného prostoru.\n\nPoprvé je curling zmiňován v 16. století v oblastech dnešního Skotska, kde byla tato hra hrána na zdejších zamrzlých jezerech. Ve zdejším městě Perth byla údajně v roce 1716 sepsána první pravidla. Hraní curlingu je možno rozpoznat na obraze \"Lovci ve sněhu\" Pietera Bruegela staršího z roku 1565. Počátky organizování curlingu jsou dány vznikem „Grand Caledonian Curling Club“, k němuž došlo v roce 1838 ve Skotsku. Po pěti letech byl spolek přejmenován na „Royal Caledonian Curling Club“. V průběhu 19. století se curling rozšiřoval dále do Evropy a pronikl i do Severní Ameriky či na Nový Zéland.\n\nV roce 1966 byla založena Mezinárodní curlingová federace ( , WCF). Sídlo má ve skotském Perthu a zastřešuje 46 národních asociací. Evropská asociace ( , ECF) byla založena roku 1975 a sídlo má v Eggenfeldenu v Německu. Sdružuje 35 národních svazů. Český svaz curlingu (ČSC) byl založen roku 1990 a sídlo má v Praze.\n\nNa zimních olympijských hrách se curling objevil poprvé v roce 1924. Tehdy ovšem jako tzv. ukázkový sport, avšak v roce 2006 byl curlingový turnaj na hrách v roce 1924 prohlášen za plnohodnotný. Na hrách v letech 1932, 1988 a 1992 byl curling jako ukázkový sport. Od her v Naganu v roce 1998 se v programu her opět objevuje plnohodnotně (a to jak turnajem pro muže, tak pro ženy). Na hrách 2018 bude poprvé olympijskou disciplínou také soutěž smíšených dvojic (mixed doubles). Mistrovství světa se každoročně koná pro muže od roku 1959 (ačkoliv mezinárodní federace vznikla až o sedm let později) a pro ženy od roku 1979. Roku 1975 se konal první ročník mistrovství Evropy mužů i žen a od té doby se uskutečňuje pravidelně každým rokem. V roce 2005 navíc přibyl evropský šampionát smíšených družstev.\n\nMezi nejlepší světové celky patří výběry Kanady, Spojených států amerických, Spojeného království a týmy ze skandinávských či alpských států.\n\nCurling se v současnosti hraje v krytých halách. To proto, aby byly zajištěny podmínky na kvalitu ledové hrací plochy, která musí být bez nerovností. Při tvorbě ledu se musí dbát na složení vody, teplotu ledu i vzduchu a také se prověřuje jeho vlhkost a proudění. Při přípravě ledu se led řeže, následně kropí (tzv. pebblování) a opět mírně seřízne (tzv. nipperování). Kropením (pebblováním) vznikají na povrchu drobné kapky ledu, které snižují následnou třecí plochu mezi ledem a kamenem. Seříznutí (nipperování)\n\nPlocha, na níž se curling hraje, je dráha o rozměrech 42,5 m na délku a minimálně 4,27 m na šířku (obvykle však 4,75 m). Jednotlivé prvky jsou na dráze vyznačeny tak, aby umožňovaly hru z obou kratších konců. Na koncích dráhy jsou tak vyznačeny soustředné cílové kruhy (vzdálenost středů těchto kruhů je 34,75 m). Vnitřní kruh bílé barvy – označovaný také jako „tee“ – má průměr 30,48 cm. Tento kruh obepíná kruh červené barvy mající vnější průměr 122 cm. Dále následuje kruh bílé barvy (vnější průměr 244 cm) a posledním je kruh barvy modré mající vnější průměr 366 cm. Středy soustředných kružnic na obou koncích dráhy je proložena úsečka, která je vzájemně spojuje (a vytváří tak osu hřiště) a vnější kružnici dále přesahuje o vzdálenost 1,83 m směrem k okraji hřiště. V tomto místě (na konci úsečky) jsou umístěny gumové odrazové bloky. Na úsečku spojující středy kružnic jsou vedeny kolmice: jedna ve vzdálenosti 1,83 m od odrazových bloků (je tedy tečnou vnější soustředné kružnice a označuje se „back line“), další je vedena středem soustředných kružnic (té se říká „tee line“) a další je ve vzdálenosti 6,4 m od středu kružnic směrem ke středu hřiště (tato čára je označována „hog line“). Tytéž tři čáry jsou ve stejných vzdálenostech i na druhé straně hřiště. Hog line jsou (v závislosti ze které strany hřiště se hraje) buď čárou odhodu nebo začátkem hracího pole. Hrací pole je tedy u cílového kruhu vymezeno prostorem mezi hog line a back line.\n\nKámen je vyroben ze žuly. Má podobu kruhového kotouče, jehož spodní i horní plocha zaobleně přechází do boku. Stupně zaoblení nemusí být na obou stranách (nahoře a dole) totožné. Této případné diference je možné využít při obrácení kamene ke hře na rychlém či pomalém ledě.\n\nKámen je vyvážen, vyleštěn a jeho středem je naskrz provrtán otvor, jenž umožňuje ukotvení plastové hlavice s držadlem. Kámen má obvod maximálně 91,44 cm a výšku (bez plastové hlavice s držadlem) nejméně 11,43 cm. Hmotnost kamene (včetně držadla) nesmí překročit 19,96 kg a zároveň nesmí být nižší než 17,24 kg. Kameny jsou většinou majetkem jednotlivých curlingových hal. Na světové turnaje (OH, MS) se přiváží speciální kameny, které vlastní Světová curlingová federace.\n\nVětšina curlingových kamenů (dle odhadů až 70 %) byla vyrobena ze žuly z ostrova Ailsa Craig, nacházejícího se na jihozápadě Skotska. Na něm se však od roku 2013 netěží a kameny (nejvyšší kvality) se vyrábějí ze zbylých zásob. Ty mají vydržet přibližně do roku 2020.\n\nSoutěžící používají během hry speciální obuv. Ta má na jedné z bot klouzavou podrážku (nejčastěji z teflonu); hráč vypouštějící kameny pravou rukou má klouzavou podrážku na levé noze, levák naopak. Na druhé noze je podrážka protiskluzová.\n\nKoštětem hráči podle potřeby před jedoucím kamenem zametají led. Metením se led čistí a zahřívá, čímž dochází k mírnějšímu zpomalování kamene a prodlužuje se tak (až o několik metrů) délka jeho skluzu a jeho rotace.\n\nCurling proti sobě hrají dvě čtyřčlenná družstva. Jejich hráči se označují podle pořadí, v němž v rámci družstva vypouštějí své kameny,„lead“ (ten vypouští jako první), dále „second“, „third“ a posledním je „fourth“. Nejčastěji se stává, že třetí hráč v pořadí je zároveň \"viceskip\" a čtvrtý je \"skip\". Skip stojí v cílových kruzích a určuje taktiku zápasu. Viceskip je jeho zástupcem v okamžiku, kdy skip odhazuje své kameny. Pořadí hráčů a určení pozic skip a viceskip se musí určit před zápasem a už se během zápasu nesmí změnit. Není povinná mezi pozicí čtvrtého hráče a funkcí skipa (příkladem týmu, který to má jinak je švýcarský tým Petera de Cruze, ve kterém skip odhazuje druhé kameny a viceskip čtvrté)\n\nUtkání se hraje na osm či deset kol (nazývané také pojmem „end“). V každém endu je snahou hráčů umístit a udržet co možná nejvyšší počet kamenů svého družstva co nejblíže ke středu cílových kruhů a současně v tomtéž zabránit soupeřící straně (vhodným umístěním svých odhozených kamenů nebo metením). Ty z kamenů, které jsou mimo hrací pole, tedy nedostaly se za hog line, přejely za back line nebo se dotkly postranní čáry, jsou z kola vyřazovány. S výjimkou prvních hráčů smí soutěžící vypuštěným kamenem také narážet do již umístěných kamenů soupeře.\nKdyž jsou vypuštěny všechny kameny daného endu, dochází ke sčítání dosažených bodů. Za každý kámen, jenž se nachází v cílových kruzích (nebo se jich alespoň svou částí dotýká) a je blíže jejich středu než nejbližší kámen soupeře, získává družstvo bod. V případě nejasnosti o vzdálenosti kamenů od středu cílových kruhů se tato vzdálenost určuje pomocí měřidla; v ostatních případech prostým pohledem oka. Družstvo tak může získat 1 až 8 bodů, soupeř vždy žádný. Nezůstane-li ovšem na konci endu v kruzích žádný kámen, končí obě družstva dané kolo bez bodového zisku. Následující kolo se hraje vždy z opačného konce dráhy, než kolo předchozí.\nVítězem zápasu je to družstvo, které má na jeho konci více bodů. V případě rovnosti bodů se hraje ještě jedno kolo navíc (extra end). Jedno utkání tak trvá cca dvě až dvě a půl hodiny.\n\nOdhazující hráč uchopí svůj kámen za držadlo, nohou se odrazí od startovního bloku a v hlubokém dřepu klouže po noze, na níž má obuv s klouzavou podrážkou. Druhou nohu přitom táhne za sebou. Kámen sune po ledě a před hog line jej vypouští směrem k cíli.\n\nKaždý hráč má na každý end dva kameny. Týmy se ve vypouštění kamenů postupně střídají, přičemž o družstvu, které vypouštění kamenů začne, rozhoduje los. Hru obvykle zahajuje ten tým, který los prohrál. Nejprve tedy vypustí svůj kámen postupně oba první hráči svých týmů, následují druzí hráči, pak třetí a nakonec skipové. Ve stejném pořadí provedou všichni hráči odhody svých druhých kamenů. Členové stejného týmu, z něhož je odhazující hráč, mohou košťaty podle pokynů skipa upravovat jízdu vypuštěného kamene. Toto metení smí provádět nejdále po tee line, tedy po čáru kolmou na osu hřiště půlící cílové kruhy. Po překročení této čáry mohou naopak zametat členové soupeřícího družstva opět podle pokynů svého skipa.\n\nPo odhodu všech 16 kamenů (po osmi z každé strany) se provede součet bodů a družstva zahájí další kolo zápasu. Začíná to družstvo, které předchozí kolo vyhrálo.\n\nV České republice jsou tři haly specializované na curling. Jedná se o halu v Praze na Roztylech, halu na Zbraslavi a v hala v Brně v areálu bývalé Zbrojovky Brno. V jiných městech (Jičín, Plzeň, Opočno, Trutnov) se curleři střídají s jinými sporty - většinou s hokejem.\n\nDlouhodobá soutěž čtyřčlenných týmů je rozdělena na tři úrovně (extraliga, 1. liga, divize) a hraje se v obou halách v Praze. Od sezóny 2017/2018 se hraje i dlouhodobá soutěž smíšených dvojic (mixed doubles).\n\n"}
{"id": "80682", "url": "https://cs.wikipedia.org/wiki?curid=80682", "title": "Musaši (1940)", "text": "Musaši (1940)\n\nMusaši (: 武蔵) byla bitevní loď japonského císařského námořnictva. Byla pojmenována podle japonské provincie Musaši. Byla druhou a poslední lodí třídy \"Jamato\", která byla dostavěna jako bitevní loď, zatímco třetí jednotka této třídy pojmenovaná \"Šinano\", byla dokončena jako loď letadlová. Lodě třídy \"Jamato\" byly největšími a nejlépe pancéřovanými bitevními loděmi v historii.\n\nV červnu 1937 bylo loděnici Micubiši v Nagasaki zadáno začít s přípravou na stavbu jedné z nových velkých bitevních lodí. Asi hlavním důvodem byl dostatečně velký dok pro stavbu tak velké lodě. Ke zvedání těžkých konstrukčních celků byly postaveny plovoucí jeřáby o nosnosti 150 až 350 tun. Stavba lodi probíhala za nejpřísnějšího utajení a konstrukce byla pečlivě maskována před zraky úředníků amerického konzulátu, který stál na opačné straně přístavní zátoky. Na vodu byla \"Musaši\" spuštěna 1. listopadu 1940. Dokončení lodi se o něco protáhlo díky dodatečným požadavkům císařského námořnictva, jako bylo zesílení pancéřování věží hlavního dělostřelectva. Celkem trvalo dalších 18 měsíců.\n\nPo svém zařazení do služby dne 5. srpna 1942, odplula \"Musaši\" na atol Truk, kde si ji admirál Isoroku Jamamoto zvolil za svou vlajkovou loď. Poté, co admirál Jamamoto zahynul 18. dubna 1943 při sestřelení bombardéru Betty, který ho převážel při inspekční cestě na Šalomounových ostrovech (šlo o tajnou operaci amerického armádního letectva - USAAF), dopravila \"Musaši\" jeho ostatky do Japonska.\n\nNa Truk se vrátila 5. srpna 1943 a zůstala zde až do 10. února 1944. Její jedinou činností v této době byl japonský výpad proti Marshallovým ostrovům, který ale proběhl bez kontaktu s americkým námořnictvem. 29. března 1944 byla \"Musaši\" zasažena torpédem z americké ponorky USS \"Tunny\" (\"třída Gato\") a musela odplout do Japonska, aby byla opravena. Přitom byla posílena protiletadlová výzbroj.\n\nPo americkém vylodění na Filipínách byla spolu s \"Jamato\" součástí centrálního svazu sil viceadmirála Takeo Kurity v bitvě v zálivu Leyte. Během této bitvy byla dne 24. října 1944 v Sibuyanském moři napadena letouny amerických letadlových lodí. První vlna zaútočila v 10:27 a tvořilo ji 9 střemhlavých bombardérů Curtiss SB2C Helldiver z letadlové lodi \"Intrepid\". Několik dalších vln strojů z letadlových lodí Intrepid, \"Essex\" a \"Lexington\" zasáhlo \"Musaši\" přibližně 17 pumami, až 19 torpédy Bliss-Leavitt Mark 13 a dalších 18 pum jen těsně minulo. V 19:25 téhož dne se \"Musaši\" převrhla a potopila. Zemřelo při tom více jak 1000 členů posádky. Celkem 1376 lidí vylovily z vody torpédoborce \"Kijošimo\" a \"Šimakaze\". Tato bitva byla jedinou akcí, ve které \"Musaši\" střílela speciálními protiletadlovými granáty „san-šiki“, vyvinutými pro děla hlavní ráže 460 mm.\n\nVrak lodi byl objeven Paulem Allenem 2. března 2015 na dně Sibuyanského moře u Filipín v hloubce jednoho kilometru. \n\n"}
{"id": "80686", "url": "https://cs.wikipedia.org/wiki?curid=80686", "title": "Aliasing", "text": "Aliasing\n\nAliasing je jev, ke kterému může docházet v situacích, kdy se spojitý signál převádí na diskrétní (nespojitý).\n\nTakový převod se nazývá vzorkování, a aby nedocházelo k aliasingu, musí být vzorkovací frekvence větší než dvojnásobek nejvyšší frekvence harmonických složek obsažených ve vzorkovaném signálu – tzv. Shannonův teorém (někdy také nazývaný Nyquistův nebo Shannon-Nyquistův teorém, v zemích bývalého východního bloku také Shannon-Kotělnikovův teorém).\nPokud tuto podmínku nesplňuje, dochází k překrytí frekvenčních spekter vzorkovaného signálu a tedy ke ztrátě informace.\n\nSlovo aliasing znamenající v češtině falšování přesně vystihuje jev, ke kterému dojde při nedodržení podmínky Shannonova teorému. Původní frekvence spojité informace je totiž vzorkováním zcela zfalšována.\nZnámou ukázkou aliasingu jsou filmové záběry jedoucích dostavníků, jejichž loukoťová kola se zdánlivě točí nesprávným směrem nebo nesprávnou rychlostí.\n\nKdyž ve filmu vidíte točící se vrtuli nebo kola rychle jedoucího auta, můžete si všimnout toho, že otáčení není zachyceno správně. Obvykle se na filmu vrtule točí nepřirozeně pomalu a někdy dokonce i opačným směrem oproti skutečnosti. Správně by pohyb mohl být zachycen pouze tehdy pokud by frekvence snímání kamery byla minimálně dvojnásobná oproti frekvenci otáčení. To znamená, že kamera by za jednu otáčku vrtule musela sejmout minimálně dvě filmová políčka.\n\nJeště lépe si můžeme tento jev ukázat na příkladu s hodinami. Představme si, že někdo chce nafilmovat zrychlený záběr hodin. Rozhodne se snímat hodiny jednou za 10 minut. Na obrázku najdete jednotlivé záběry hodin a pod nimi výsledný film.\n\nV tomto případě je vše v pořádku, protože kamera sejme na jednu otáčku velké ručičky 6 snímků a na jednu otáčku malé ručičky dokonce 72 snímků, tedy v obou případech více než požaduje Shannonův teorém.\n\nNa dalším obrázku a výsledné animaci je vidět tentýž pokus, ovšem se snímáním hodin po padesáti minutách. Malá ručička je zachycena normálně, protože v průběhu jedné její otáčky sejme kamera 15 snímků. Ovšem během jedné otáčky velké ručičky sejme kamera pouze jediný snímek, což odporuje Shannonovu teorému. Proto dochází k aliasingu jejího pohybu a na výsledném filmu se nám zdá, že se velká ručička otáčí opačným směrem.\n\nDalším místem, kde bojuje s aliasingem je digitální fotografie (a televizní technika). Zde musí počet bodů kamerového snímače na délkovou jednotku být minimálně dvojnásobkem maximálního počtu čar, které budou na tutéž délkovou jednotku promítnuty optikou kamery. Pokud toto není dodrženo, dochází k aliasingu, který se projevuje takzvaným barevným moaré (nepravidelné barevné obrazce na postižené části obrazu). Tento jev je často patrný v TV pořadech, kde kamera snímá někoho v oblečení s jemnými výraznými proužky (frekvence proužků promítnutých na snímač kamery v takovém případě nesplňuje Shannonův teorém).\n\nNa levé části obrázku je proužkovaná košile vyfotografovaná z velké vzdálenosti tak, aby hustota proužků promítnutých na CCD snímač byla větší než polovina hustoty buněk snímače (porušení Shannonova teorému). Díky aliasingu tak na obrázku vznikne výrazné moaré, které dává vzniknout nepravidelným barevným pruhům s výrazně menší hustotou než mají proužky ve skutečnosti (typický aliasing).\n\nNa pravé části obrázku je tatáž košile vyfotografovaná tímtéž aparátem zblízka tak, aby hustota proužků promítnutých objektivem na CCD byla výrazně nižší než hustota jeho buněk. (Ve skutečnosti je i na pravé části obrázku ve výstřihu košile při pozorném pohledu patrné jemné moaré, které tentokrát vzniklo interferencí osnovy samotné tkaniny s buňkami CCD.)\n\nV současné technice se s aliasingem nejčastěji setkáváme při převodu analogového signálu na digitální pomocí A/D převodníků (například analogový záznam hudby je pro uložení na CD vzorkován frekvencí 44,1kHz, aby CD mohlo přenést kmitočty do 22kHz bez aliasingu).\n\nAliasingu je nutné předcházet, protože pokud k němu dojde, jeho následky se odstraňují jen velmi těžce. Proto se před převodník spojitého signálu na diskrétní ve většině případů zařazuje tzv. antialiasingový filtr, který má za úkol odfiltrovat frekvence vyšší než odpovídají Shannonovu teorému.\n\nJe to dolní propust realizovaná v případě běžných A/D převodníků jako analogový frekvenční filtr.\n\nV případě digitální fotografie a TV techniky se v roli antialiasingového filtru umisťuje před CCD snímač sklo, které je mírně zmatněné a působí tím lehké rozostření detailů obrazu jemnějších než polovina hustoty buněk snímače, takže tyto na CCD nemohou dopadnout. Levné digitální fotoaparáty namísto vloženého antialiasingového filtru využívají toho, že jejich levná nekvalitní optika vůbec není schopna na snímač promítnout obraz v ostrosti nutné ke vzniku aliasingu.\n\n"}
{"id": "80689", "url": "https://cs.wikipedia.org/wiki?curid=80689", "title": "Veslování", "text": "Veslování\n\nVeslování je pohon lodí lidskou silou pomocí vesel. Veslování se používá či používalo zejména u malých lodí, není-li vhodné nebo dosažitelné použití motoru nebo plachet, například na přívozech nebo rybářských pramicích. Od starověku až do počátku 19. století se používalo i na větších lodích, tzv. galérách, podle byzantského slova \"galaia\" nazývaných též galeje. Práce veslaře (galejníka), zpočátku prestižní povolání, byla později považována za otrockou nebo ukládána jako trest. Veslaři musí mít velmi dobrou fyzickou kondici. Důležitá je ale i psychika.\n\nVeslování se vyvinulo též v silově vytrvalostní vodní sport, ve kterém se posádka speciální lehké lodi (tzv. veslice) snaží překonat co nejrychleji stanovenou vzdálenost.\n\nPři veslování se veslař pohybuje zády ve směru jízdy. Veslo (na rozdíl od pádla) je zapřeno o trup lodi. Veslař se pohybuje také odrazem nohou po slajdu, v dřívějších dobách se místo něj používaly kožené kalhoty namazané tukem, které klouzaly po hladké ploše v lodi.\n\n\nVeslařská loď je velmi křehká, pokud je zatěžována na souši, hrozí její poškození.\n\nVeslaři se v lodi počítají odzadu (přídi lodi). První veslař (projíždí 1. cílem) se nazývá \"háček\", další před ním se nazývá \"dvojka\", následuje \"trojka\" atd. Poslední veslař se nazývá \"štrok\" (česky \"veslovod\") a určuje tempo, kterým se pohybuje celá posádka. Veslaři, kteří následují za ním se také nazývají \"motor lodi\"; jde o silově nejzdatnější jedince, ale také nejtěžší, aby nadlehčovali příď lodi.\n\nPodle štroka (veslovoda) a háčka se dělí typ vesla na nepárových lodích, buď jde o \"štrokovské veslo\" - na pravé straně lodi (z pohledu veslaře sedícího v lodi) nebo jde o \"háčkovské veslo\" - na levé straně.\n\nZávody veslic mají dlouhou tradici, pořádali je již Féničané. Novodobá historie veslování začíná v 18. století v Anglii. Velkou oblibu si veslování začalo získávat po závodě mezi studenty Oxfordu a Cambridge, který se uskutečnil v roce 1829. Na programu olympijských her se objevuje od roku 1896.\n\nPoměrně mladou disciplínou ve veslování se stává veslování na ergometru, který slouží pro udržení nebo zlepšení fyzické kondice během nepřízně počasí nebo mimo hlavní sezónu. Mimo hlavní sezonu se také pořádají soutěže na těchto ergometrech (veslařských trenažérech). Závodí se obvykle na trati dlouhé 2000 metrů, dříve to bývalo 2500 metrů. Jezdí se také na delší vzdálenosti - 6000 metrů, přičemž tato vzdálenost se využívá především k identifikaci veslařů. Dalo by se říci, že čím lepší čas, tím lepší vytrvalec ten dotyčný je.\n\nVeslování se dělí na discipliny určené pro muže a pro ženy, ty pak na lehké/těžké váhy, dále podle věku žáci/žačky, dorostenci/dorostenky, junioři/juniorky, senioři/seniorky, veteráni/veteránky. Veteráni (od 27 let) smí startovat v kategorii muži, ale muži ne v kategorii veteráni.\n\nVáha kormidelníka by měla činit maximálně 55 kg, pokud je váha kormidelníka nižší musí si sebou vzít závaží (dovažek), ten však nesmí být vyšší než 5 kg, tedy nejlehčí kormidelník smí mít 50 kg, váha vyšší než 55 kg je větší přítěží pro posádku.\nToto jsou váhové limity pro závodníky \"lehkých vah\":\n\nU mužského dvojskifu lehkých vah tak např. může být celková váha posádky 140 kg, kde jeden veslař může vážit 72,5 kg, ale druhý veslař musí vážit do 67,5 kg.\n\nVeslování má několik různých disciplín, které se liší podle počtu aktivních veslařů, jestli mají kormidelníka či nikoliv nebo podle množství vesel, kterými veslař pohání loď. Párová=každý veslař má 2 vesla, nepárová=jedno veslo (na každé straně lodi stejný počet vesel).\n"}
{"id": "80691", "url": "https://cs.wikipedia.org/wiki?curid=80691", "title": "Řezná kapalina", "text": "Řezná kapalina\n\nŘezná kapalina (také „obráběcí kapalina“) přesněji označovaná jako procesní kapalina je chladicí a mazací prostředek pro obrábění zejména kovů. Odvádí teplo z řezu, snižuje tření, odplavuje třísky a slouží ke zvýšení trvanlivosti nástrojů a ke zlepšení jakosti obráběného povrchu. Řezná kapalina musí být nekorozivní a zdravotně nezávadná.\n\nDusitan sodný nebo kyselina fosforečná mají pouze chladicí účinek.\n\nZákladem chladicích kapalin (emulze) je voda, do níž se přidávají látky zvětšující smáčivost a zabraňují korozi. Většinou se používá emulzních kapalin, tj. emulzí olejů ve vodě, které mají mimo chladicí i určitý účinek mazací (pro broušení 1-3% koncentrace, pro soustružení, vrtání, frézování asi 5%), výjimečně i vodných roztoků (při broušení) alkalických elektrolytů (soda, trietanolamin, borax aj.) nebo hydrofilních mýdel.\n\nŘezné oleje jsou minerální oleje o viskozitě do 35 cSt, ponejvíce zušlechtěné přísadami zvětšujícími maznost. Jejich účinek je především mazací a používá se jich při požadavku velké trvanlivosti ostří nástroje, malé drsnosti obráběného povrchu a v případě, že řezná kapalina vniká do mazacího okruhu stroje (u revolverových automatů, strojů na ozubení, protahovaček apod.)\n\nNa bázi polyglykolu, jejich výhodou je dlouhá životnost, nedochází k bakteriálnímu rozkladu.\n\n\"Kolektiv autorů. Malá technická encyklopedie. SNTL 1966\"\n\"(Aktualizováno dle nových dat TUL.)\"\n"}
{"id": "80693", "url": "https://cs.wikipedia.org/wiki?curid=80693", "title": "Viti Levu", "text": "Viti Levu\n\nViti Levu (IPA: [ßi ti le ßu]) je největším ostrovem Fidži. Nachází se na 17,80° jižní šířky a 178,00° východní délky. Je 146 kilometrů dlouhý a 106 kilometrů široký a prostírá se na rozloze 10,388 km². V celé Oceánii, vyjma Tasmánie a severního a jižního ostrova Nového Zélandu, Viti Levu předčí svou rozlohou pouze Havaj a Nová Kaledonie.\n\nPodle geologů se Viti Levu během věků několikrát ponořilo pod hladinu oceánu a bylo pokryto lávou a jinými vulkanickými materiály. Zemětřesení a vulkanické erupce mají na svědomí jeho poněkud zvrásněný povrch. Ostrov je zhruba rozdělen na dvě části severojižním pohořím. Jeho východní část má díky tomu časté srážky, přinesené převládajícími východními větry, zatímco západní část ostrova je mnohem více suchá. Podle toho na západě prosperuje produkce cukrové třtiny a na východě produkce mléka. V Yaqara, na půli cesty mezi Tavua a Rakiraki je největší fidžijský ranč s hovězím dobytkem, se 7 000 kusy na 70 km².\n\nStřed ostrova je zalesněn. Nejvyšší vrchol je Tomanivi (Mount Victoria) s 1 324 m.\n\nNa jihovýchodě Viti Levu leží fidžijské hlavní město Suva. Další významná města, všechna ležící na pobřeží, jsou Ba, Lautoka, Nadi, Nausori, Rakiraki, a Sigatoka. Hlavní silnice obepíná ostrov po celém obvodu. Jižní část silnice se jmenuje King's Road, severní Queen's Road. Další významné lokality jsou pláž Natadola Beach a Pacific Harbour, prvotřídní turistické letovisko 50 kilometrů západně od Suvy.\n\nOsm ze čtrnácti fidžijských provincií je na Viti Levu. Ba, Nadroga-Navosa a Ra, zahrnují západní oblast, zatímco Naitasiri, Namosi, Rewa, Serua a Tailevu tvoří centrální oblast. Z části kvůli vysokému zastoupení indo-fidžijců, jejichž předci přišli na Fidži jako dělníci z Indie v letech 1879 až 1916, veřejná hybná síla západního Viti Levu, je poněkud odlišná od té na východě, kde jsou, vedle mnohonárodních městských oblastí, mnohem více zastoupeni původní fidžijští obyvatelé.\n\nVěří se, že Viti Levu je obydleno déle nežli severní ostrov Vanua Levu. Podle tradování první melanéští osadníci přistáli na Vuda Point a založili Viseisei, nejstarší fidžijskou osadu.\n"}
{"id": "80694", "url": "https://cs.wikipedia.org/wiki?curid=80694", "title": "Trolejbusová doprava v Praze", "text": "Trolejbusová doprava v Praze\n\nTrolejbusová doprava v Praze byla provozována mezi lety 1936 a 1972. Od října 2017 do června 2018 ve zkušebním provozu s cestujícími a od července 2018 ve formálně pravidelném provozu je trolejbusová trať Palmovka – Letňany určená pro parciální trolejbusy, trakčním vedením je však opatřen pouze kilometrový úsek mezi Libní a Prosekem a dobíjecí stanoviště na Palmovce. Z právních důvodů (trolejbus je v Česku drážním vozidlem, kterém se nepřidělují registrační značky silničního vozidla) je však trolejbusovou tratí i úsek bez trolejového vedení a zastávky v celé trase linky jsou označeny jako sdružené pro autobus a trolejbus. \n\nNejstarší zmínka o možnosti provozu trolejbusů v Praze se objevila již v listopadu 1901, kdy vídeňská firma \"Ganz\" nabídla Elektrickým podnikům hl. m. Prahy zavedení trolejbusů. Elektrické podniky však nabídku zamítly, protože se v té době zaměřily na provoz a vznik nových tratí pražských tramvají.\n\nDalší úvahy o zavedení trolejbusů se objevily mezi lety 1927 a 1928. Hotovy již byly i studie a firmy už se nabízely, že prodají Praze vozy. Byly to anglické firmy \"Ransomes, Sims & Jefferies\" a \"Garret & Sons\", německá firma \"AEG\" a česká firma \"ASAP\". Ale z důvodu koncepční nepřipravenosti byl projekt odložen.\n\nV roce 1934 vznikl návrh tratě Hanspaulka–Ořechovka. Vedení tratě bylo později upřesněno na úsek Sv. Matěj–Vozovna Střešovice. Brzy poté byl vypracován projekt a ten byl v roce 1935 schválen městem i ministerstvem železnic. \n\nPřed zprovozněním prvního úseku mezi vozovnou Střešovice a kostelem svatého Matěje na Hanspaulce však probíhal neobvykle dlouho zkušební provoz o délce téměř tři měsíců v létě 1936. Slavnostní otevření dráhy se konalo 28. srpna a pravidelný provoz byl zahájen 29. srpna 1936. První trať měla délku 3,5 km a trolejbusu trvalo její projetí z jedné konečné na druhou 13 minut. Tento provoz se velmi osvědčil, a tak se přistoupilo k zavedení další linky, která měla spojovat Anděl s Walterovou továrnou v Jinonicích přes Santošku a Malvazinky.\n\nBrzy po osvobození se vedle autobusového podařilo obnovit v potřebných mezích i trolejbusový provoz. V rámci koncepce s názvem \"Generální návrh trolejbusové sítě\", podle níž mělo být odlehčeno tramvajové dopravě, byla linka končící u Anděla prodloužena do centra města. Změnilo se i označení linek; z písmen (\"K\" a \"W\") se přešlo na číselnou řadu 50 – 60. Nové dopravní spojení Smíchova s Václavským náměstím se ukázalo jako velmi využívané; trolejbusy byly brzy přeplněné. K původním tak musely být přidány další posilové linky ve stejném směru. Od roku 1948 byl zprovozněn i úsek na Strahovský stadion, kam vzhledem k prudkému stoupání kolejová doprava zavedena být nemohla. \n\nMezi lety 1949 a 1954 vznikla naprostá většina tehdejší trolejbusové sítě. Stavělo se na Vinohradech, Žižkově či v Bubenči, dodáváno bylo mnoho nových vozů, hlavně pak z tehdejšího podniku Vagónka Tatra Smíchov (později ČKD – vozy typu Tatra 400). Na plán odlehčení tramvajové dopravy navázal další, \"Výhledový plán Dopravního podniku hl. m. Prahy do roku 1960\", (tedy pro první dvě pětiletky). Podle něj mělo dojít k obsluze i obcí mimo Velkou Prahu trolejbusovými linkami. Vznikla tak například trolejbusová trať Libeň (U Kříže)–Prosek–Letňany–Čakovice (továrna Avia) nebo trať Smíchov (Na Újezdě)–Velká Chuchle. Plán zmiňoval i např. linku na Petříně. U posledně jmenované tratě se uvažovalo o prodloužení do Zbraslavi, od konečné v Chuchli tímto směrem také směřoval krátký úsek kusé trolejové tratě. Rychlý rozvoj však také rychle skončil. Kolem roku 1954 se stavby dalších nových úseků začaly dostávat do skluzů, později došlo přímo i k zastavením. Viníky byly jednak nepřipravenost silničních komunikací, jednak nedostatečné energetické zabezpečení provozu.\n\nMaximálního rozsahu, celkové délky 56,876 km, dosáhla pražská trolejbusová síť v březnu roku 1959. \n\nV témže roce však už došlo ke zrušení nejstarší trati a jejím nahrazení autobusy. Tento osud potkalo také mnoho v této době rozestavěných trolejbusových tratí, podíl na celkové dopravě tak pro trolejbusy klesal a naopak pro autobusy rostl. Na počátku 60. let probíhaly navíc rozsáhlé rekonstrukce silniční sítě, kvůli čemuž mnoho trolejbusových tratí muselo být dočasně nebo i trvale uzavřeno. I toto se mohlo stát také argumentem pro postupnou likvidaci celé sítě. Tratě i vozidla zastarávaly, což se ukázalo dalším důvodem. Levná sovětská ropa a rozvoj autobusové dopravy dříve nevídanou rychlostí zasadil pražským trolejbusům poslední ránu. Nová koncepce, kde měla být páteří síť metra doplňovaná autobusy, již nepočítala s trolejbusy. Trolejbusový provoz v Praze skončil v noci z 15. na 16. října 1972, kdy se nedlouho po půlnoci vrátil do vozovny poslední trolejbus.\n\nPři příležitosti 50. výročí ukončení provozu první trolejbusové trati v Praze (Svatý Matěj – Vozovna Střešovice) byl v červenci 2009 v Dejvicích v Šárecké ulici poblíž domu č. o. 38 instalován památník pražským trolejbusům. Je tvořen dvěma původními renovovanými sloupy a nově zavěšeným převěsem s krátkou částí trolejového vedení.\n\nDne 8. října 2010 byl odhalen pomník na místě bývalé trolejbusové smyčky Orionka, odkud do 15. října 1972 jezdila poslední pražská trolejbusová linka č. 51. V parčíku u křižovatky ulic Korunní a Benešovské byly na místě zachované původní konečné (dosud vydlážděné kočičími hlavami) nainstalovány čtyři zrenovované historické sloupy (tři z roku 1939 z Peroutkovy ulice z trolejbusové trati do Jinonic a jeden poválečný tramvajový, který však trolejbusy také využívaly), dvě pole trolejového vedení (přibližně 20 m), označník zastávky a pamětní deska. Pomník byl vybudován díky iniciativě městské části Prahy 10, která pro tento účel přispěla částkou 200 000 Kč, většinu však financovala developerská firma Sekyra Group, která staví přilehlý bytový komplex. Při slavnostním odhalení pomníku účinkoval pražský historický trolejbus Škoda 8Tr z Muzea městské hromadné dopravy.\n\nPrvní úvahy o znovuzavedení trolejbusové dopravy v hlavním městě se objevily již v roce 1979, další studie byly vypracovány v letech 1981 (tratě na sídliště Barrandov), 1982 (trolejbusové tratě jako napaječe linek metra C a A) a v polovině 80. let (mj. trať Praha – Kladno). Největšího rozpracování se dočkaly a tedy nejblíže realizaci byly projekty z přelomu 80. a 90. let.\n\nNejstarším projektem z tohoto období se stala trolejbusová síť v Severním městě, jejíž studii vypracoval Metroprojekt v květnu 1989. V roce 1990 bylo počítáno s výstavbou celé sítě najednou, nakonec bylo rozhodnuto rozdělit stavbu na dvě etapy. V té první měly být zprovozněny tratě na východě Severního města v úsecích \"Českomoravská\" – \"Lovosická\" a \"Palmovka\" – Letňany – Čakovice, Avia. Realizace těchto tratí měla proběhnout v letech 1993 až 1995. Stavba druhé etapy (tratě ze Střížkova přes Kobylisy do Bohnic a Čimic) měla proběhnout později. Na tratích první etapy výstavby mělo být v provozu pět (později šest) linek, ve stavu mělo být 16 sólo a 38 článkových trolejbusů. Vozovna byla plánována severně od autobusových garáží Klíčov. O povolení ke stavbě bylo zažádáno 1. října 1991. Náklady na první etapu byly vyčísleny na 793 milionů Kčs. Během roku 1992 ale byly veškeré přípravy ke stavbě zastaveny.\n\nNa konci roku 1990 byly zahájeny první kroky k realizaci tratí v oblasti Prahy 5 – Smíchova, Košíř, Jinonic a také Strahova spojeného tratí s Karlovým náměstím. První návrhy počítaly se zprovozněním již v následující zimě. Jako první měla být postavena trať \"Anděl\" – Malvazinky – Jinonice. Výstavba dalších tratí měla proběhnout do roku 1995. Po dokončení měly v tomto prostoru jezdit čtyři trolejbusové linky obsluhované 39 sólo a 51 článkovými trolejbusy. Celkové investice byly vyčísleny na 289,3 milionu Kčs. Vozovna měla být postavena poblíž jinonického Motorletu, do jejího dokončení měla být provizorně využívána bývalá tramvajová a trolejbusová vozovna v Košířích. 10. října 1991 nabylo právní moci územní rozhodnutí městské části Praha 5 o výstavbě první tratě, měnírny a vozovny. Jenže již 18. listopadu téhož roku rozhodl tehdejší generální ředitel Dopravního podniku Hašek o pozastavení veškerých přípravných prací.\n\nNa konci roku 1990 se objevily také plány na trolejbusovou trať \"Skalka\" – Horní Měcholupy – Petrovice, na které měla od roku 1992 jezdit jedna linka. 21 článkových trolejbusů, které ji měly obsluhovat, mělo být deponováno v Ústředních dílnách DP. Během první poloviny roku 1992 ale byly přípravy i pro tuto trať zrušeny.\n\nV roce 1991 byl v DP vytvořen odštěpný závod „Opravny MHD a Trolejbusy“, který se zabýval projekty navržených tratí. K 31. prosinci 1991 ale byly veškeré jednotky týkající se trolejbusů zrušeny a odštěpný závod přejmenován na „Opravny MHD“.\n\nV podniku ČKD na začátku 90. let vznikl projekt trolejbusu Tatra Tr831, který využíval karoserii trolejbusu Škoda 17Tr. Tento pokusný vůz byl „vyroben“ (respektive byla do něj nainstalována elektrická výzbroj ČKD) v dílnách dopravního podniku v Hostivaři. Jedním z impulsů vzniku tohoto vozu bylo uvažování o opětovném zavedení trolejbusové dopravy v Praze.\n\nDne 15. října 2017 byl přesně po 45 letech od ukončení provozu trolejbusů na území hlavního města Prahy slavnostně zahájen zkušební provoz jeden kilometr dlouhé trolejbusové tratě v ulici Prosecká. Na rozdíl od původního konceptu trolejbusové dopravy se v tomto případě obsluhující linka nespoléhá v celé délce na trolejovou síť, ale většinu trasy zdolává na baterie. Trolejové vedení je tak pouze jakousi pomůckou v prudkém stoupání a slouží zde jednak k samotnému pohonu trolejbusu, dále k dobíjení baterií pro další jízdu a v zimním období také pro ohřev zásobníku s vodou, jež slouží pro vytápění vnitřního salonu vozidla. Vozidla tak fungují v rámci režimu dynamicky nabíjeného elektrobusu.\nZpočátku zde jezdil výrobcem zapůjčený parciální trolejbus SOR TNB 12 ve zkušebním provozu bez cestujících. Provoz trati v testovacím režimu byl povolen Drážním úřadem do konce října 2018. Vyhodnocení provozu trolejbusu mělo proběhnout na jaře 2018 a v případě úspěchu chtěl Dopravní podnik hl. m. Prahy v plánu plně pokrýt linku 140. Podnik zároveň uvedl, že poté bude možné uvažovat o dalších podobných úsecích na území Prahy.\n\nTrolejbusová trať je napájena kontejnerovou měnírnou v dolní části trolejbusové trati.\n\nPři příležitosti zahájení zkušebního provozu uspořádal Dopravní podnik hl. m. Prahy (DPP) dne 15. října 2017 veřejnou akci, na které projekt prezentoval. Kromě vozu SOR TNB 12 se akce zúčastnil i nový elektrobus SOR ENS 12 a také historický trolejbus Muzea městské hromadné dopravy Tatra 400 č. 431, který při své mimořádné jízdě pro Kroužek přátel MHD v noci z 15. na 16. října 1972 ukončil provoz pražských trolejbusů. Přítomen zde byl také řidič Ota Drozd, jenž při této poslední jízdě vůz řídil.\n\nVe dnech 21.–23. listopadu 2017 uspořádal DPP na lince 58 Palmovka – Letňany bezplatné prezentační jízdy s cestujícími, které byly zopakovány také v prosinci 2017 a poté průběžně v roce 2018. V dubnu 2018 byl dodán druhý zkušební trolejbus Škoda 30Tr SOR, zapůjčený výrobcem Škoda Electric, který získal číslo 9506. Od poloviny května probíhal zkušební provoz denně do odvolání. Ve druhé polovině května 2018 byl odstaven první trolejbus SOR TNB 12, jenž byl vrácen výrobci.\n\nZkušební provoz byl ukončen koncem června 2018 a od 1. července 2018 byla zprovozněna řádná trolejbusová linka č. 58 z Palmovky do Letňan, která je nadále obsluhovaná jediným vozem typu 30Tr. Ze strany dopravního podniku se sice jedná o provoz elektrobusu s dynamickým dobíjením, podle výrobce ale jde o parciální trolejbus a licenčně se také jedná o trolejbusovou linku.\n\nPro budoucnost se dle oficiálního stanoviska DPP počítá s rozšířením úseků pod trolejovým vedením. První má tvořit téměř ucelený jednosměrný blokový objezd od Kundratky přes Čuprovu, Palmovku a po ulici Na Žertvách zpět. Stávající trolej, ukončená u zastávky Kelerka, by měla pokračovat prudkým stoupáním až po zastávku Prosecká. Samostatný pak bude úsek z terminálu Letňany po Tupolevově na kruhový objezd s Kosteleckou, na němž bude umožněn provoz historických vozidel (trolejové vedení bude průběžné ukončené oboustranně smyčkami). Pro napájení nových úseků se má rozšířit stávající měnírna Prosecká a také obnovit původní trolejbusová měnírna Letňany. Po realizaci celého záměru a koupi adekvátních kloubových trolejbusů (asi 15 vozů) se počítá s elektrifikací autobusové linky 140 Palmovka – Čakovice – Miškovice a její plné pokrytí provozem parciálních trolejbusů.\n\nOd 27. března 2019 byl na linku 58 zkušebně nasazen kloubový parciální trolejbus Škoda 27Tr Solaris zapůjčený z Plzně. V Praze byl testován tři týdny. Šlo o vůbec první kloubový trolejbus v Praze. Poprvé také byly na linku 58 nasazeny dva vozy.\n\nOd 25. září 2019 je na linku 58 zkušebně nasazován trolejbus Ekova Electron 12T, zapůjčený od výrobce – ostravské společnosti Ekova Electric. Původně byla zápůjčka plánována na jeden měsíc, později byla ale prodloužena až do 5. prosince 2019.\n\nPo celou dobu provozu trolejbusů v Praze zde jezdily pouze vozy československých značek. Byly to trolejbusy vyrobené společnostmi Škoda, Tatra a Praga.\n\n\n\nOd zahájení provozu trolejbusů v Praze byl tarif trolejbusů úzce svázán s tarifem tramvají, ale až do 31. prosince 1951, kdy byl tarif sjednocen, vykazoval řadu specifik. Na prvních dvou linkách bylo jízdné pouze pro jízdu jednou trolejbusovou linkou nebo kombinované jízdné s tramvají.\n\nJízdenky tohoto typu byly prodávány pouze ve vozech trolejbusů a neumožňovaly přestup na tramvaje. Jízdné bylo pásmové, například linka W byla rozdělena na 4 pásma. Možnost přestupu mezi trolejbusy na tyto jízdenky byla umožněna až od 1. října 1948.\n\nTento tarif byl platný pouze na místech, kde byla zrušena tramvajová trať a byla nahrazena trolejbusy.\n\nJízdenky trolejbusů byly od začátku shodné s jízdenkami tramvajovými. Později byly trolejbusové jízdenky označené šikmým barevným pruhem a byly označeny písmenem T (tramvaje měly označení D).\n\n\n\n"}
{"id": "80698", "url": "https://cs.wikipedia.org/wiki?curid=80698", "title": "Gaussova věta", "text": "Gaussova věta\n\nGaussova věta, nebo též Gaussova-Ostrogradského věta či Věta o divergenci je věta matematické analýzy, která uvádí v souvislost tok vektorového pole A(r) uzavřenou jednoduše souvislou hladkou plochou \"Σ\" s integrálem přes objem \"V\" touto plochou uzavřený z divergence daného vektorového pole.\nkde formula_2 je divergence vektorového pole A(r), ∇ je operátor nabla a plocha Σ = ∂\"V\" je hranice kompaktní množiny \"V\", která je orientována vektorem vnější normály, tzn. formula_3 a n je vektor vnější normály plochy, a je regulární a otevřená.\n\nZ fyzikálního hlediska vyjadřuje Gaussova věta skutečnost, že tok vektoru A uzavřenou plochou je roven objemovému integrálu z divergence vektoru A.\n\nPro skalární veličinu \"f\" lze zavést její tok uzavřenou plochou \"S\" vztahem\nPro tenzorovou veličinu formula_5 využijeme toho, že po kontrakci je formula_6 tenzorem prvního řádu. Gaussovu větu pro tenzorovou veličinu pak můžeme vyjádřit jako\n\nKromě uvedených vztahů platí pro vektor A také vztah\n\nkde formula_10 je vnější normála na povrch S prostoru formula_11 o objemu V.\n\nTok přes hranici A prostoru formula_11 je roven součtu zřídel a propadů v tomto prostoru.\n"}
{"id": "80703", "url": "https://cs.wikipedia.org/wiki?curid=80703", "title": "Bowling", "text": "Bowling\n\nBowling [bouling] je halový sport, ve kterém se hráč snaží hozenou koulí srazit co možná nejvyšší počet kuželek na konci dráhy. Hra v současné podobě vznikla v polovině 19. století, avšak jejího předchůdce lze nalézt již ve 4. tisíciletí před naším letopočtem. Ačkoliv je hra podobná kuželkám, jsou mezi oběma sporty odlišnosti. Pro hraní bowlingu je třeba mít bowlingovou dráhu s deseti kuželkami, specifickou bowlingovou kouli a vhodné jsou i speciální boty. V kuželkách je na dráze jen devět kuželek a liší se i koule.\n\nBěhem bowlingové hry hází hráč v deseti kolech na kuželky a snaží se je všechny porazit. Pokud se mu to nepovede prvním hodem daného kola, má k dispozici ještě hod druhý. V případě, že v posledním – desátém – kole shodí nejpozději druhým hodem kuželky všechny, hází v tomto kole ještě potřetí. Za celou hru lze získat maximálně 300 bodů, přičemž se počítají poražené kuželky a navíc, v případě poražení všech kuželek, existují bodové bonifikace. V bowlingu se pořádají turnaje, a to jak v celosvětovém měřítku, tak v měřítku kontinentálním či národním. V České republice se hráči bowlingu sdružují v České bowlingové asociaci.\n\nVýhodou bowlingu je skutečnost, že neklade výrazné fyzické omezení na hráče, takže se v něm mohou vzájemně poměřovat jak mladší, tak i starší hráči. Díky rychlému střídání hráčů na dráze má hra napětí a spád, neboť hráči mohou vzájemně porovnávat své průběžné výsledky a aktuální bodové zisky. Jedná se o sport pohodlný a bezpečný a díky skutečnosti, že se jeho zápasy konají v krytých prostorech, i nezávislý na případné nepřízni počasí.\n\nPředměty připomínající kouli a kuželky, tedy propriety potřebné ke kuželkám, předchůdci bowlingu, byly roku 1930 nalezeny během vykopávek v Egyptě britským antropologem Sirem Flindersem Petriem v dětském hrobě. Pocházely přibližně z období 3200  let před naším letopočtem. Německý dějepisec William Pehle ovšem tvrdí, že bowling pochází z území dnešního Německa z období okolo roku 300 našeho letopočtu. Hra tehdy byla součástí náboženského obřadu a o těch, kterým se podařilo kuželky srazit, se říkalo, že mají dobrou povahu. Ti, jimž se to nepovedlo, museli učinit pokání. Ve středověku se hra rozšířila v Anglii do té míry, že král Eduard III. roku 1366 kuželky údajně zakázal, aby muže neodpoutávaly od tréninku lukostřelby, populární byla i za panování Jindřicha VIII. (1509–1547). Kuželky se rozšířily i do dalších zemí Evropy (hrál je například také německý teolog Martin Luther). V každé ze zemí se však používala mírně odlišná pravidla.\n\nDíky zámořským objevům a kolonizaci Ameriky se kuželky dostaly i za oceán. Zde je hráli osadníci pocházející z Anglie, Německa či Nizozemí. První zmínka o hře ve vážné americké literatuře se objevila v povídce \"Rip Van Winkle\" Washingtona Irvinga, ve které titulního hrdinu probudil zvuk padajících kuželek. Prvním dlouhodobějším hřištěm na území Spojených států bylo pravděpodobně travnaté hřiště v prostorách „New York's Battery area“ (vojenské baterie) v dnešním centru New Yorku. To místo je dnes nazýváno „Bowlingový trávník“.\n\nV roce 1841 byl v Connecticutu vydán zákon, který kuželky zařadil mezi zakázané hazardní hry. Protože zákon hovořil o hře s devíti kuželkami, hráči ho obešli přidáním jedné kuželky navíc, dále se upravil jejich rozměr a rozestavení, pozměnily se též průměr a hmotnost koule, na dráhu se položily parkety a hra se přejmenovala na „bowling“. Protože se jako časté výmluvy prohrávajících objevovaly stížnosti na špatnou údržbu venkovních bowlingových drah, začali vlivní průmysloví magnáti instalovat bowlingové dráhy do krytých budov. Nejprve tyto herny sloužily pro potěšení svých majitelů, avšak postupně se otevřely veřejnosti, čímž se zvýšila popularita celé hry. V některých amerických státech (například New York, Ohio nebo Illinois) se na přelomu 18. a 19. století stal bowling převládajícím sportem. Mezi jednotlivými americkými státy ovšem nebyly rozměry bowlingových koulí či kuželek totožné. Proto se restauratér Joe Thum rozhodl pro jejich standardizaci a zároveň vytvořil i americkou reprezentaci, jejíž hráči se rekrutovali z různých bowlingových klubů. V září 1895 vznikl v newyorské Beethoven Hall „Americký bowlingový kongres“ (v originále \"American Bowling Congress\"), který téhož roku vydal první pravidla bowlingu. Ženy začaly bowling hrát později (až ve druhé polovině 19. století) a v roce 1917 (dle některých zdrojů již 1916) v St. Louis založily ženský mezinárodní kongres, protože v té době již existující „Americký bowlingový kongres“ totiž sdružoval pouze muže. Předseda ženského kongresu Dennis Sweeney vyzval nejlepší hráčky ženské ligy k uspořádání bowlingového turnaje a následnému založení „Ženského národního bowlingového kongresu“ (v originále ).\n\nRozvoji bowlingu napomohl rozvoj technologie herních potřeb. Koule (či spíše míče) se do té doby vyráběly z velmi tvrdého dřeva, které v roce 1905 vystřídala první bowlingová koule „Evertrue“, na níž v roce 1914 navázala koule vyvinutá firmou „Brunswick Corporation“ z velmi kvalitní pryže. Jiné materiály se začaly používat i na povrchy drah. Průlom znamenal též vynález automatického zvedače a stavěče kuželek od Gottfrieda Schmidta, který tento svůj patent předal firmě \"American Machine & Foundry Company\" (AMF). Ta provedla jeho první instalaci v roce 1951 v Michiganu a o rok později byla produkce modelů zahájena. Roku 1950 začala rozhlasová stanice NBC jako první vysílat rozhlasové reportáže z „Championship Bowling“. Zpravodajství se objevovalo v pořadech „Make That Spare“, „Celebrity Bowling“ a „Bowling For Dollars“. Po vzniku a rozšíření televize přišla stanice ABC s prvním přenosem bowlingového zápasu „Pro Bowlers Association“ (1961). Rozšíření bowlingu do médií mělo vliv na zvýšení náklonnosti a zájmu Američanů o tento sport.\n\nZe Spojených států amerických se bowling začal postupně rozšiřovat do dalších zemí světa. Pomohly tomu i bowlingové soutěže. První mistrovství světa amatérů v bowlingu se konalo v roce 1923 a od té doby probíhá každé čtyři roky. Dříve se šampionáty žen i mužů konaly společně, avšak kvůli velkému rozmachu bowlingu a omezené kapacitě heren (byť se soutěže hrály v hernách se 30, 40 i více drahami) bylo nutné tyto soutěže rozdělit. Každý sudý rok mají svou soutěž muži, každý lichý rok ženy. Mezinárodní soutěže mají též junioři a hráči mladších věkových kategorií. Navíc vznikly i profesionální ligy, a to jak v Americe, tak v Evropě („Evropská tour“). Byť má bowling ve světě daleko více příznivců a hráčů než třeba curling nebo moderní pětiboj (hraje ho téměř 100 milionů lidí ve více než 90 zemích světa), součástí olympijských her zatím není.\n\nČeská republika dříve patřila v kuželkách ke světovým velmocem. Přesto však je zde bowling, tedy hra kuželkám podobná, poměrně mladým sportem, neboť první bowlingová centra se začala objevovat až po Sametové revoluci v první polovině 90. let 20. století. Jejich síť se ale rychle rozšiřuje a také hráčů přibývá. Začaly se pořádat první komerční turnaje a v roce 1997 se uskutečnilo první mistrovství republiky, které se od té doby pořádá každým rokem.\n\nByť je bowling velmi podobný klasickým kuželkám, neboť v obou hrách je snahou hráče shodit hodem co možná nejvíce kuželek, existuje mezi oběma hrami několik rozdílů. V bowlingu je na dráze postaveno 10 kuželek do obrazce tvaru trojúhelníku, který směřuje jedním hrotem k hráči. V kuželkách se hraje pouze s devíti kuželkami, jež jsou sestaveny do obrazce kosočtverce a kuželky jsou oproti bowlingovým větší. Bowlingové koule jsou větší než koule kuželkové, mají tři otvory a jsou polyuretanové nebo reaktivní polyuretanové s excentrickým jádrem, které zajistí, že vypuštěná koule nepoběží po dráze přímo, ale během svého pohybu se z přímého směru vychýlí a snáze porazí vyšší počet kuželek (je ovšem obtížnější kouli při hodu vypustit tak, aby dosáhla optimálního vychýlení). Všechny koule mají sice striktně daný totožný průměr, ale vzájemně se liší svojí hmotností. Kuželková koule má průměr 160 ± 0,5 mm, je hladká, nemá otvory a váží vždy v rozmezí 2,818 až 2,871 kg. S ohledem na větší velikost koulí i kuželek je v bowlingu mnohem snazší shodit všechny kuželky jednou ranou.\n\nTím, že je bowlingová dráha pevná, umožňuje házet koule až několik metrů za koncovou čáru odhozu. U kuželek jsou dráhy ze saduritu, a proto jsou sice tvrdé, ale zároveň také křehké, takže kouli není možné na dráhu házet, nýbrž je nutné ji pokládat, aby se ve chvíli vstupu z rozběhového prostoru na dráhu (tedy před čárou odhozu) již valila. To činí kuželky fyzicky náročnější a jejich hru namáhavější. Při bowlingu je navíc u hráčů obvykle vyžadována speciální obuv. Tato podmínka u kuželek neplatí a lze je tedy hrát v jakékoliv sportovní obuvi.\n\nKuželky se od bowlingu liší též systémem hry. V kuželkách hraje na dráze jen jeden hráč a to tak dlouho, dokud nenahází stanovený počet hodů (25, 50, ale někdy i více). Naproti tomu v bowlingu se hráči střídají po jednom nebo dvou hodech, čímž má hra daleko větší spád a napětí, protože si hráči mohou okamžitě porovnávat své výsledky s ostatními soupeři. Liší se také počítání shozených kuželek. Zatímco v kuželkách se započítávají jen ty kuželky, které skutečně spadnou, v bowlingu je možné získat navíc bonusové body za shození všech kuželek.\n\nBowling se hraje v halách na dráze, na které stojí deset kuželek postavených do tvaru rovnostranného trojúhelníka, jehož jeden vrchol směřuje k hráči. Kuželky se hráč snaží srazit hozením koule. Hru je obvykle nutné (na oficiálních turnajích či ve většině bowlingových heren) hrát ve speciální obuvi a je možné využívat i další vybavení a doplňky.\n\nDráha je obdélníkového tvaru o délce 62 stop 10 3/16 palců (tj. 19 156 mm) (měřeno od čáry přešlapu ke konci dráhy), přičemž mezi čárou přešlapu a středem první kuželky (kuželky číslo 1) musí být vzdálenost 60 stop ±½ palce (18 288 ±13 mm). Šířka dráhy je 41 ½ palců ±½ palce (1 054 ±12,7 mm). Vyrovnaná musí být na 0,040 palce (1 mm). Je vyrobená ze dřeva nebo umělé hmoty a skládá se z 39 až 42 tenkých podélně položených pásů, které jsou navíc pro lepší rozpoznání střídavě světle a tmavě zbarveny. Na jedné kratší straně dráha plynule navazuje na prostor rozběžiště, který má délku nejméně 4,57 m a od kterého je oddělena čárou přešlapu (anglicky \"Foulline\"). Na opačném konci jsou sestaveny kuželky do předepsaného tvaru. Po delších stranách jsou žlábky ( ) o šířce 9,25 palce ±¼ palce (tj. přibližně 23,5 cm) a hloubce 1,875 palce (tedy asi 4,8 cm), do kterých koule spadne, jestliže se neudrží na dráze. Žlábkem je koule – aniž by některé kuželky srazila – dopravena do prostoru za kuželkami, odkud ji stroj vrátí zpět do podavače koulí, aby byla k dispozici pro další hod. Navíc je možné podél dráhy (těsně na její hranici se žlábky) nechat zvednout takzvané bumpery podobající se malým mantinelům, čímž se kouli zabrání v pádu do žlábku. Této možnosti se využívá zejména, hrají-li i malé děti, které s udržením koule na dráze mívají velké problémy. Bumpery ovšem není možné využít při oficiálních soutěžních utkáních.\n\nPovrch dráhy je z lakovaného dřeva, přičemž prvních 15 stop (cca 4,57 m) je vyrobeno z javorového dřeva (kvůli jeho schopnosti odolat nárazu nejtěžší, 16 librové koule) a zbytek je z borovice. Dráha je obvykle ošetřena olejem. Pro snazší míření jsou na dráze orientační body. Na začátku dráhy je obvykle osm teček (anglicky \"dots\") a ve vzdálenosti 12 stop od čáry přešlapu je sedm šipek (anglicky \"arrows\"). Další čtyři řady teček jsou umístěny i v prostoru rozběžiště. Jak tečky, tak šipky jsou umístěny symetricky podle podélné osy dráhy.\nOšetřování dráhy se provádí nanášením vrstvy minerálního oleje sloužící jako ochrana proti jejímu poškození, aby se dráha ochránila před vysokou teplotou, která vzniká při dopadu koule. Nanášení provádí pracovník bowlingové herny pomocí speciálního mazacího stroje, který nejprve setře olej stávající a pak nanese vrstvu novou. Přemazávání se na významných turnajích provádí buď po odehrání 24 her nebo po 3 hodinách hry. Vrstva se nenanáší po celé dráze rovnoměrně. To, jak je olej na dráze rozprostřen, určuje tzv. „mazací model“. Průměrná délka namazané plochy je 39 stop. Délka do 35 stop se považuje za krátké mazání a do 45 stop je mazání označováno za dlouhé. Každá herna má též svůj vlastní mazací model označovaný jako „house“, tedy domácí.\n\nMazání dráhy nemá na rovinné hraní bowlingu vliv. Avšak v případě reaktivního hraní, kdy hozená koule těsně před porážením kuželek vytočí oblouk, již způsob mazání vliv má. V takovém případě se totiž projevuje nejen délka namazaného úseku, nýbrž i tloušťka vrstvy namazaného oleje. Pokud je na dráze oleje příliš, je dráha moc rychlá (anglicky \"Fast Lane\"). V opačném případě, kdy je naneseno oleje málo, je dráha suchá (anglicky \"Dry lane\"). Rozdíl je i ve způsobu hraní, kdy na krátkém mazání se hraje spíš u žlábku, naopak u dlouhého mazání se hraje především středem, což zajistí, že koule skoro nezahýbá a do kuželek se stočí až těsně před nimi. Je to proto, že koule roztočená na oleji klouže, avšak na suché dráze zabírá, přilne k jejímu povrchu a následkem toho začne zahýbat. V hernách, kde je chladněji, drží olej na dráze více. Naopak tam, kde je tepleji, se olej vytahává dozadu a postupně se vydírá z dráhy, což vede k situaci, že koule klouže po dráze déle. Na vydřené dráze naopak koule začíná zahýbat dřív. Z důvodu měnění vlastností dráhy v průběhu delších zápasů jsou proto při významných soutěžích dráhy pravidelně čištěny a olejovány nejpozději po odehrání 24 her nebo po třech hodinách od předchozího mazání.\n\nSetření stávající vrstvy oleje či nanesení vrstvy nové trvá přibližně dvě minuty. Mazací stroj je na začátek dráhy (v místě čáry přešlapu) umístěn obsluhujícím pracovníkem, avšak dále po dráze se již pohybuje samočinně pomocí elektrických motorků. Způsob mazání (tedy mazací model) má stroj naprogramován a počítač jej pak na příslušná místa dráhy umístí automaticky.\n\nKe hře bowlingu je třeba deseti kuželek, které jsou před zahájením hry ustaveny na dráze do předepsaného trojúhelníkového obrazce. Jednotlivé pozice kuželek v bowlingu nemají – oproti hře kuželky – svá označení jmény. Identifikují se proto čísly od 1 do 10, přičemž kuželka číslo 1 stojí nejblíže k hráči a následně se v dalších řadách z pohledu hráče kuželky číslují zleva doprava, takže kuželka číslo 7 je v zadní řadě úplně vlevo a na druhém konci zadní řady je pozice číslo 10. Každá z kuželek je vysoká 15 palců ± 1/32 palce (380 až 382 mm). a v oblasti břicha, které je ve výšce 4,5 palce (114 mm) nad základnou, má průměr 4,755 až 4,797 palce (tedy od 121 do 122 mm). Vrchní část kuželky musí být jednotně zakulacena obloukem o poloměru 1,273 palce ± 1/32 palce (tedy 31,5 až 33 mm). Hmotnost kuželky se pohybuje v rozmezí od 3 liber a 6 uncí (tedy 1531 gramů) do 3 liber a 10 uncí (tedy 1645 gramů). Těžiště kuželky je v rozmezí 14,29 až 15,24 cm nad její základnou a musí umožnit její pád již při náklonu o 8 stupňů. Vyrobené jsou z tvrdého javoru nebo z plastu a na povrchu jsou potažené javorovým dřevem.\n\nKuželky se sráží hozením tvrdé plastové koule, přičemž existují různě těžké koule (nejvyšší povolená hmotnost je 16 liber (tj. 7,25 kg, nejnižší není stanovena). Obvod bowlingové koule se musí pohybovat v mezích od 26,704 palce (tedy 678,3 mm) do 27,002 palce (tj. 685,8 mm), takže průměry koulí se pohybují v mezích od 8,500 palce (což jest 215,9 mm) do 8,595 palců (tj. 218,3 mm). Pro snadnější uchopení mají koule tři mělké otvory na prsty.\n\nPůvodně se bowlingové koule vyráběly ze dřeva. Pak se používaly koule gumové. Ty se nejprve vyráběly z čisté gumy, když však ale Spojené státy na začátku čtyřicátých let vstoupily do druhé světové války, stala se čistá guma strategickou surovinou pro zbrojařský průmysl a pro bowlingové koule se začala používat guma syntetická. Mezi její největší výrobce tehdy patřily firmy Brunswick, Manhattan, Ace a Ebonite.\n\nNa konci padesátých let 20. století se započalo s výrobou polyesterových koulí. Jejich výhodou je dlouhé držení směru po odhozu i možnost jejich vyvedení v různých barevných kombinacích. Posléze polyesterové koule zcela vytlačily koule gumové. Na počátku 80. let byla firmou AMF představena koule polyuretanová. Ta se i přes svou poměrně vysokou cenu velmi rychle rozšířila mezi hráče bowlingu a vytlačila předchozí typy koulí. Během poslední dekády 20. století se užívaly koule z reaktivního polyuretanu. Takové koule mají větší tření a lépe zajedou na hráčem zamýšlené místo. Na přelomu 20. a 21. století přišla firma Brunswick s koulemi z proaktivního polyuretanu. Ty jsou vyrobeny z polyuretanové pryskyřice obsahující malé krupičky. Takové koule umožňují hráčům snáze dosahovat strike (porazit všechny kuželky jedním hodem). Protože však jsou koule pórovitější, absorbují více oleje, kterým se profesionální dráhy mažou, a dráhy je tedy nutné častěji mazat.\n\nUvnitř koule je jádro, které stanovuje její hmotnost, a svým umístěním také určuje, jak koule dokáže na dráze zatočit. Koule pro rovinné hraní, jež po dráze běží v přímém směru, má jádro obyčejné, kulaté. Naproti tomu v koulích pro reaktivní hraní jsou umístěny speciální bloky, které posunou těžiště koule mimo její střed. S ohledem na skutečnost, že umístění jádra v reaktivních koulích není jednotné, je nutné, aby měl každý hráč svoji vlastní, „na míru“ udělanou kouli.\n\nKoule pro rovinný bowling či dohazování, které jsou v hernách dostupné, jsou často různě zbarvené, a to tak, že každé hmotnosti (v hernách jsou obvykle k dispozici koule v hmotnostech 6 až 16 liber, přičemž hmotnost koule je výrazným číslem uvedena přímo na jejím povrchu) je přiřazena určitá barva. Tato barva však nemusí být v různých hernách stejná.\n\nPro výběr správné koule neexistuje jediné pravidlo. Platí jich více a je třeba je zkombinovat. Tělesná hmotnost hráče se převede na libry (jedna libra odpovídá 0,454 kg). Z této hodnoty se stanoví její jedna desetina a ta by měla určovat váhu vhodné koule v librách. U dětí platí, že jejich věk udává přímo librovou hmotnost koule. Pro určení vhodné hmotnosti koule lze také udělat test, kdy hráč natáhne před sebe ruku a do dlaně si položí kouli. Ta nesmí ruku stahovat dolů, ale zároveň nesmí být ani lehká.\n\nPři pořizování nové koule je možné si pořídit koule dvě, aby hráč nemusel po prvním hodu čekat, než se mu koule vrátí zpět. V takovém případě je důležité, aby obě koule měly stejnou hmotnost.\n\nBowlingová obuv je specifická tím, že její kožená podrážka je vpředu – v místě špičky – kluzká, oproti patě, která neklouže. Tato její vlastnost se využívá při poslední fázi odhodu bowlingové koule. Speciální boty jsou nutné také proto, aby při hře v běžných botách nedošlo k poškození povrchu v místech rozběhu. Pokud hráč vlastní bowlingové boty nemá, je obvykle možné si je v bowlingové herně zdarma nebo za poplatek půjčit. Jsou však i takové herny, kde speciální boty nejsou vyžadovány.\n\nPro hraní bowlingu není nutné specifické oblečení. Vhodnější jsou volnější oděvy, aby při hodech nedocházelo k jejich roztržení. Protože se bowling často hraje v halách, není potřeba se oděvem přizpůsobovat aktuálnímu počasí. Je možné si tak obléknout volné kalhoty (u žen i sukni či kalhotovou sukni) a tričko s krátkým či dlouhým rukávem či sportovní kalhoty s polokošilí. V letních měsících se tolerují i kraťasy. Naopak tepláky, i značkové, se nepovažují za vhodný bowlingový oděv. Při soutěžích je ovšem předpisovým oblečením tričko s límečkem a pro muže dlouhé kalhoty, resp. středně dlouhá sukně pro ženy.\n\nK dalšímu vybavení, které je možné u bowlingu využít, patří:\n\nHra se skládá z deseti kol, někdy nazývaných „frame“. Snahou hráče je v každém z deseti kol porazit hozenou koulí všechny kuželky, které jsou na dráze postaveny. Pokud se to hráči nepovede jedním hodem, následuje ihned po prvním hodu (a případném odklizení poražených kuželek) hod druhý. Takto se hráči střídají postupně za sebou, než odehrají celý bowlingový zápas na dané dráze. Pokud hráč v posledním kole porazí po prvním, případně po druhém, hodu všech 10 kuželek, hází ještě dvakrát, resp. jednou, takže v desátém kole hází celkem třikrát. Po odehrání všech hráčů na dané dráze zápas končí a vítězem se stává ten hráč, který dosáhne v součtu nejvíce bodů. Body se započítávají za poražené kuželky v daném kole a v případě, že se hráči podaří porazit kuželky všechny, následují bodové bonifikace. Nejvyšší možný bodový zisk za celou hru je 300. Hře, v níž je dosažen, se říká „“.\n\nNíže jsou popsány možné herní situace a u každé je uveden i příklad s vysvětlením počítání bodů. Příklad je uveden na ukázce tabulky se skóre (někdy nazývané „“), z níž je vždy zobrazen jen její začátek. Její struktura je:\n\nV případě, že hráč ani po druhém hodu nesrazí všech 10 kuželek, započítá se hráči bodový zisk odpovídající počtu poražených kuželek.\n\nV příkladu hráč v prvním kole porazil prvním hodem 1 kuželku a druhým hodem 6 kuželek, takže celkově se mu za dané kolo započítá 7 bodů (1 + 6).\n\nPokud koule neporazí žádné kuželky, protože buď spadla do žlábku, nebo je (při druhém hodu) minula, objeví se ve scoring listu symbol pomlčky.\n\nV příkladě v prvním kole skončila koule v obou dvou hodech ve žlábku a neporazila tak žádnou kuželku. Proto se za toto kolo započítalo 0 bodů (0 + 0). Ve druhém kole shodil hráč prvním hodem 5 kuželek, avšak při druhém hodu spadla koule do žlábku, aniž by kteroukoliv ze zbylých kuželek porazila, nebo byla špatně mířená a žádnou ze zbylých kuželek neporazila. Proto se do scoring listu započetly pouze sražené kuželky, tedy 5 (5 + 0). V celkovém součtu má hráč po druhém kole 5 bodů (0 + 5).\n\n představuje situaci, kdy hráč pomocí dvou hodů, které má v daném kole k dispozici, shodí všech 10 kuželek. Nezáleží přitom na konkrétním počtu kuželek shozených jednotlivými hody; podstatný je celkový počet kuželek shozený po druhém hodu. Za takové kolo se hráči počítá 10 bodů (za 10 sražených kuželek) a navíc se ještě připočítává počet sražených kuželek v následujícím hodu koulí. Ve scoring listu se místo počtu kuželek shozených druhým hodem zaznamená symbol lomítka.\n\nV příkladu hráč v prvním kole porazil prvním hodem 3 kuželky a druhým hodem 7 kuželek, které zbývaly. Dosáhl spare, a proto je místo 7 symbol zobrazen lomítka. V prvním hodu druhého kola porazil 2 kuželky a ve druhém hodu 5 kuželek. Celkový bodový součet se pro první kolo počítá coby počet bodů za první kolo plus počet kuželek poražených prvním hodem ve druhém kole, tedy 12 (10 + 2). Protože ve druhém kole hráč neshodil všechny kuželky, počítají se dosažené body sečtením poražených kuželek (2 + 5). Průběžný bodový součet po druhém kole je tudíž 19 (12 + 7).\n\n je označení situace, kdy prvním hodem v kole hráč shodil všech 10 kuželek. Druhý hod se v takovém případě již nehází. Za toto kolo se hráči počítá 10 bodů (za 10 sražených kuželek) a k tomu se ještě připočítávají body získané během dvou následujících vypuštění koule. Ve scoring listu se místo počtu shozených kuželek zobrazí symbol X.\n\nDosažení dvou za sebou se někdy označuje jako „“ (či jen „“) a dosažení tří za sebou jako „“ („“ nebo „“). V roce 2001 dokázal Američan James Hylton shodit všechny kuželky, tedy zahrát , ve 36 hodech za sebou, čímž ustavil světový rekord.\n\nV příkladu hráč v prvním kole porazil prvním hodem všech 10 kuželek, čímž zaznamenal . V prvním hodu druhého kola porazil 4 kuželky a ve druhém hodu 3 kuželky. Ve třetím kole postupně porazil 8 kuželek prvním hodem a 1 kuželku druhým hodem. Celkový bodový součet se pro první kolo počítá jako počet bodů za první kolo plus počet kuželek poražených během následujících dvou hodů. Za první kolo tedy hráč získává 17 bodů (10 + 4 + 3). Vzhledem k tomu, že ve druhém kole neshodil hráč všechny kuželky, započítají se mu body odpovídající počtu poražených kuželek, tedy 7 (4 + 3). Průběžný bodový součet po druhém frame je tudíž 24 (17 + 7). Ve třetím kole hráč opět neporazil všechny kuželky, a tudíž jsou body počítány jako součet poražených kuželek, tedy 9 (8 + 1). Celkový průběžný součet po třetím kole tak je 33 (17 + 7 + 9).\n\nFaul znamená přešlap. Nastane ve chvíli, kdy hráč překročí čáru na začátku bowlingové dráhy. Přešlap je dnes hlídán automaticky (elektronicky). Body, které mohl hráč tímto hodem získat, se nepočítají. Pokud se přešlapu dopustil v prvním hodu daného kola, může házet ještě hod druhý.\n\nV příkladu hráč v prvním kole zaznamenal v prvním hodu přešlap a počet shozených kuželek, byl-li nějaký, se mu tak neeviduje. Druhým hodem porazil 8 kuželek, a tak se mu za kolo počítá 8 bodů (0 + 8).\n\n – lidově často parohy – označuje situaci, kdy po prvním vypuštění koule v daném frame je poražena jednak první kuželka a dále jedna nebo více kuželek mezi dvěma v řadě nebo před sebou stojícími kuželkami. Poražení všech zbylých kuželek druhým hodem je obtížné, avšak nikoliv nemožné. Split je ve scoring listu zvýrazněn zakroužkováním, orámováním či odlišným barevným provedením čísla vyjadřující počet sražených kuželek v hodu, v němž ke splitu došlo. Bodově však tato situace nijak zvýhodněna není.\n\nV příkladu hráč v prvním kole porazil prvním hodem 7 kuželek a zároveň zaznamenal split. Druhým hodem tohoto kola porazil 2 kuželky, tudíž se mu celkově za daný frame započítá 9 bodů (7 + 2).\n\n je označení pro hru, v níž hráč dosáhne nejvyšší možný bodový zisk, tedy 300 bodů. To znamená, že v každém z kol musí zahrát strike. Prvním hráčem, kterému se to v soutěžním zápase na území České republiky povedlo, byl Silvester Gyertyák v březnu 2003. Všechny v České republice byly zahrány s excentrickými koulemi. V rovinném bowlingu nikdo perfect game ještě na oficiálních akcích nedosáhl. Počítání bodů v  dokumentuje tabulka níže:\n\n označuje hru, při níž v každém z kol dosáhne hráč striku nebo alespoň spare, tedy že na konci kteréhokoliv z kol nezůstanou nějaké neporažené kuželky. Takto lze v součtu dosáhnout minimálně 100 bodů, a to v případě, že by hráč v každém z kol prvním hodem neshodil žádnou kuželku a druhým hodem porazil kuželky všechny.\n\nPro amatérské či příležitostné hráče je možné si vybavení půjčit přímo v bowlingové herně. Před zahájením hry je nutné si od bowlera (pracovníka bowlingové herny) vyzvednout speciální boty – pokud nemá hráč vlastní – a současně je hráči určena dráha, na které bude své utkání hrát. Vhodnou bowlingovou kouli si hráč vybírá podle její hmotnosti. Pokud nejsou k dispozici v podavači koulí, nalezne hráč vhodnou kouli v držáku bowlingových koulí poblíž dráhy. Kouli drží praváci v pravé ruce a leváci v levé ruce. Uchopí se prsty tak, že do děr v povrchu koule se přirozeně zasune palec, prostředníček a prsteníček dané ruky, přičemž ukazováček a malíček spočívají na povrchu koule. Koule tedy musí dobře padnout do ruky.\n\nPřed hodem je důležité se ke kuželkám postavit čelem, srovnat tělo i ramena a narovnat se. Před vypuštěním koule je vhodný krátký rozběh, protože hraní z místa není tak přesné. Správným rozběhem získá koule dostatečnou energii a lze tak i snáze trefovat kuželky na konci dráhy. Důraz je kladen na plynulost a přesnost hodu. Není proto snahou hráče hodit koulí co nejrychleji.\nHráč se rozbíhá v přímce se zamýšleným směrem odhodu, čímž se napomáhá přesnějšímu zasažení zvoleného cíle. Přímému směru odhodu a lepšímu míření napomáhají i různobarevné parkety na bowlingové dráze. Při hodu, jehož popis je uveden z pohledu praváka, se pravou nohou vykročí vpřed a současně s ní se vychýlí pravá ruka s koulí směrem vpřed. Během druhého kroku se koule vychyluje dozadu a snaží se o velké kyvadlo. Rovnováha se případně udržuje upažením levé ruky. Při dalším kroku se koule nachází v horní úvrati a vrací se zpět, přičemž ruka, která kouli drží, je stále napřažená a neohýbá se. V posledním kroku se levá noha mírně sklouzne a ruka s koulí míjí tuto nohu. Koule se pak nechá samovolně oddělit od ruky, která ji držela, a sleduje tak dále zamýšlený směr pohybu. Aby koule nemohla být vlivem nárazu o pravou nohu vychýlena z uvažovaného směru, zanoží se tato noha za levou nohu. Vhodné je kouli odhazovat za palcem (kam jde palec, tam jde i koule, neboť nastavení palce obvykle určuje směr běhu koule), čímž se zajistí vyšší přesnost hraní.\n\nPokud hráč v prvním hodu framu nesrazí všechny kuželky, snaží se druhým hodem srazit zbývající. Druhý hod se často označuje jako „dohoz“. Úspěšné provedení dohozů je důležité, neboť bez nich není možné docílit vysokých hodnot v součtu bodů za hru. Rozeznávají se tři možné způsoby provedení dohozu:\nPoslední způsob je sice doporučován začátečníkům, avšak volba optimálního způsobu dohazování záleží na každém hráči a je možné jej i obměňovat v závislosti na konkrétním rozestavení dohazovaných kuželek.\n\nU některých bowlingových hráčů může docházet k nešvarům či nesportovnímu chování, kterým znepříjemňují hru ostatním hráčům:\n\nSvé bowlingové umění si mohou hráči vzájemně porovnávat v turnajích, které jsou pořádány buď samotnými hráči, jednotlivými hernami (pro jejich hráče) nebo – u regionálních, celostátních či světových soutěží – speciálními organizátory. Oficiální turnaje se pořádají pro jednotlivce, dvojice a tří či pětičlenné týmy. V některých (neoficiálních) soutěžích jsou ženám, pro srovnání výkonu s muži, započítávány určité bonusy, tzv. „handicapy“. V takovém případě jsou jim před zahájením hry připočítány body navíc, takže hru zahajují již s bodovým základem a nikoliv s nulou, jak je to běžné.\n\nV České republice jsou hráči sportovního bowlingu registrováni a licencováni u České bowlingové asociace. Ta je členem mezinárodních bowlingových uskupení Evropské bowlingové federace a Světové bowlingové asociace.\n\nPro nejlepší hráče světa je pořádáno mistrovství světa v bowlingu (označované „QubicaAMF World Cup“). Pořádá se od roku 1965 vždy na jednom místě. Nejprve v mistrovství soutěžili pouze muži, ale od roku 1972 se soutěže účastní i ženy. Z každé země se může turnaje účastnit pouze jeden reprezentant a jedna reprezentantka. Prvního turnaje se zúčastnilo 20 hráčů a jeho vítězem se stal Lauri Ajanto z Finska. První vítězkou byla Mexičanka Irma Urrea. Postupně počet účastníků narůstal a v roce 2011 byl již 81 mužů a 69 žen.\n\nOd roku 1962 se koná bowlingové mistrovství Evropy. V počátcích se konalo nepravidelně (po dvou až pěti letech), ale od poloviny první dekády 21. století se šampionát koná pravidelně, a to v lichých letech (počínaje rokem 2005) mužským turnajem a v sudých letech (od roku 2006) turnajem žen. Prvním vítězem byl Tauno Niemeinen z Finska a vítězkou Maire Rautakoski taktéž z Finska. Vedle tohoto turnaje byly či jsou s různou pravidelností i délkou trvání pořádána mistrovství týmů o dvou, třech, čtyřech, pěti, šesti či osmi hráčích.\n\nWeber Cup, soutěž pojmenovaná po Dicku Weberovi (jednom z nejlepších hráčů bowlingu v USA a členovi síně slávy), je klání podobné golfovému Ryder Cupu, protože se v něm utkává výběr Spojených státu amerických proti výběru Evropy. Reprezentace čítaly pět hráčů (od roku 2010 však byl počet snížen na čtyři) a utkávají se v zápasech jednotlivců, dvojic i celých týmů. První ročník se hrál v roce 2000 v polské Varšavě a od té doby se koná pravidelně každým rokem v Anglii. Za vítězství se uděluje jeden bod a do roku 2006 bylo vždy sehráno 35 zápasů, přičemž vítězem byl ten tým, který dříve získal 18. bod. Od roku 2007 byl počet zápasů snížen na 33 a vítězí tým, jenž dříve dosáhne 17 bodů. Po dosažení této mety se již zbývající zápasy nedohrávají.\n\nV Česku se od roku 1997 hraje mistrovství republiky. Tehdy hráči soutěžili pouze v kategoriích jednotlivců mužů a žen. Vítězi byli Vladimír Trčka starší mezi muži a Irena Kolářová mezi ženami, oba členové týmu 1. BC Děčín. Postupně počet kategorií narůstal, až po juniory do devíti, dvanácti, patnácti a osmnácti let, dále kadety, jednotlivce, dvojice, družstva a seniory rozdělené do kategorií podle jejich věku. To vše ještě zvlášť pro každé pohlaví a u dvojic navíc ještě v mixu.\n\nVedle mistrovství republiky se v České republice hraje ještě Bowlingová liga, která je určena družstvům. Na celostátní úrovni se hraje extraliga mužů a žen, tedy nejvyšší soutěž, dále I. liga a divize. Následně jsou v hierarchii 1. až 3. regionální bowlingová liga a případně též ještě místní bowlingová liga. Počet regionálních a místních lig závisí na počtu celků z dané oblasti, které se soutěží chtějí účastnit. Mezi ligami je možný postup do soutěže vyšší i sestup směrem opačným. Junioři hrají 1. nebo 2. ligu.\n\nPro rekreační hráče bowlingu je určena Amatérská bowlingová liga. Soutěž je rozdělena na několik výkonnostních stupňů (1. liga, 2. liga, 3. liga, přebory a divize) a hraje se vždy jedno pololetí. Po jarním kole je soutěž uzavřena a následujícího půl roku se hraje podzimní kolo, které je opět samostatnou soutěží. Družstva hrají své zápasy pouze v regionu, z něhož pocházejí. Na závěr sezóny se pak nejlepší utkávají v mistrovství jednotlivců a družstev.\n\n\n\n"}
{"id": "80704", "url": "https://cs.wikipedia.org/wiki?curid=80704", "title": "Čas (mluvnice)", "text": "Čas (mluvnice)\n\nČas (tempus) v lingvistice znamená určitý tvar slovesa vyjadřující časové období, ve kterém daný děj probíhal/probíhá/bude probíhat. Většina časů je ohraničena současností. Řadí se mezi gramatické slovesné kategorie spolu s osobou, číslem, způsobem, rodem, videm, třídou a vzorem.\n\nV různých jazycích se mohou časy rozlišovat na aktuální (minulý, přítomný, budoucí) a relativní (např. předminulý, předpřítomný, předbudoucí), které slouží k vyjádření předčasnosti či následnosti dějů.\n\nMohou se též rozlišovat časy z hlediska probíhání nebo opakování děje, stavu a podobně.\n\nV češtině se používají pouze aktuální časy:\n\n\n\n\nRelativnost (předčasnost a následnost dějů) se v češtině vyjadřuje pomocí přechodníků, nadále zejména pomocí větných vazeb a slovesného vidu.\n\nV některých případech dochází k posunům v čase (temporálním transpozicím). Jsou to zejména tyto případy:\n\nV ostatních slovanských jazycích se používá stejný systém časů jako v češtině.\n\nV ruštině chybějí přítomné tvary pomocného slovesa \"být\", nepoužívají se tedy ani při tvoření minulého času, minulý čas se tvoří pomocí samotného příčestí minulého (př. \"я был\", [ja byl] - byl jsem). V ruštině je závazné použití osobních zájmen v podmětu.\n\nV jihoslovanských jazycích je v minulém čase zachován tvar pomocného slovesa \"být\" i ve 3. osobě.\n\nV bulharštině se zachoval původní praslovanský systém čtyř minulých časů. Dva z nich jsou jednoduché a tvoří se koncovkami: \"aorist\" (minulý čas skončený) a \"imperfektum\" (minulý čas neskončený). Dále se používají dva časy relativní, které se tvoří pomocí slovesa být (perfektum - přítomný čas, plusquamperfektum - minulý čas slovesa být) a příčestím minulým, které se podobá českému minulému času: \"perfektum\" (minulý čas neurčitý neboli předpřítomný čas) a \"plusquamperfektum\" (předminulý čas). Budoucí čas se tvoří pomocí částice \"ще\" [šte] a přítomného tvaru slovesa, a to jak u dokonavých, tak i nedokonavých sloves (př. \"ще чакам\" [šte čakam] – budu čekat, \"ще почакам\" [šte počakam] – počkám). Dále bulharština používá předbudoucí čas, který tvoří částice \"ще\" [šte], přítomný čas slovesa být a příčestí minulé významového slovesa (od kterého se tvoří i čas předpřítomný a předminulý). Pro vyjádření budoucnosti v minulosti bulharština používá částici \"щях\" [štjach] (která se na rozdíl od \"ще\" časuje) a za ní následuje sloveso v přítomném čase. Bulharština ještě rozlišuje předbudoucnost v minulosti, kterou tvoří se \"щях\", částicí \"да\" [da], slovesem být v přítomném čase a příčestím minulým významového slovesa. Bulharšina tedy využívá devět časů. \"V prapůvodní gramatice byl budoucí čas rozdělen na skončený a neskončený. Tento gramatický jev se ale nepoužíval, a tak bylo schváleno časů pouze devět.\"\n\nV polštině se zkrácené tvary pomocného slovesa \"být\" připojují ke slovesu nebo jinému slovu (např. \"byłem - byl jsem, \"byłeś - byl jsi, byls).\n\nAngličtina používá dva základní (aktuální) časy — minulý (preteritum) a přítomný (prezens) — a tři relativní časy — předminulý (plusquamperfektum), předpřítomný (perfektum) a předbudoucí — které slouží k vyjádření předčasnosti či následnosti dějů a vyjádření ukončenosti dějů. Podobný systém časů je i v ostatních germánských jazycích.\n\nKromě toho se ve všech časových rovinách rozlišuje průběhovost a neprůběhovost děje.\n\nAngličtina má celkem šest slovesných časů: přítomný, budoucí, předbudoucí, předpřítomný, minulý a předminulý. Sloveso se v nich vyskytuje v prosté nebo průběhové formě. U prosté formy je v příslušném čase dané sloveso, u průběhové formy je v příslušném čase pomocné sloveso „be“.\n\n1. Přítomný čas (present tense): He speaks English. = Mluví anglicky. (obvykle, umí to). He is speaking English. = Mluví anglicky. (teď)\nV záporu a otázce se užívá pomocné sloveso \"do\": He does not understand. = Nerozumí. Do girls wear sweatshirts? = Nosí dívky mikiny?\n\n2. Budoucí čas (future tense): They will wait. = Budou čekat. They will be waiting for an hour. = Budou čekat hodinu.\n\nPoznámka: Konstrukce typu \"They are going to wait there. = Budou tam čekat\" rovněž vyjadřuje budoucnost, nejedná se však o gramatický budoucí čas.\n\n3. Předbudoucí čas (future perfect): We will have finished the work by Christmas. = Tu práci skončíme do Vánoc. Tomorow, I will have been working here for 10 years. = Zítra tomu bude 10 let, co zde pracuji.\n\n4. Předpřítomný čas (present perfect): She has called him. = Zavolala mu. Tom has been learning Hungarian since September. = Tom se od září učí maďarštinu.\n\n5. Minulý čas (simple past tense): They arrived yesterday. = Přijeli včera. It was raining all day. = Pršelo celý den.\n\nV otázce a v záporu se užívá pomocné sloveso „do“ v minulém čase: You \"did\" not see me last time. = Posledně jsi mě neviděl. \"Did\" anybody ask about the weather? Ptal se někdo na počasí?\n\nPoznámka: Konstrukce typu „We used to travel a lot. = Hodně jsme cestovali“ a „She would get up at 8 at weekends. = O víkendech vstávala v 8.“ vyjadřují minulé zvyklosti, nejedná se však o gramatický minulý čas.\n\n6. Předminulý čas (past perfect): I had eaten such meal before. = Už jsem předtím takové jídlo jedl. They had been driving for several hours before they decided for this hotel. = Jezdili několik hodin, než se rozhodli pro tento hotel.\n\nNěmčina má celkem šest slovesných časů: přítomný, budoucí čas I., budoucí čas II., perfektum, préteritum a plusquamperfektum.\n\n1. Přítommý čas: Er wohnt hier. = Bydlí zde.\n\n2. Budoucí čas I: (werden + infinitiv): Wir werden dort warten. = Budeme tam čekat.\n\n3. Budoucí čas II: (werden + minulý infinitiv): Sie werden das Ticket verloren haben. = Vy jste tu jízdenku asi ztratil.\n\n4. Perfektum: (haben/sein + příčestí minulé): Wir haben dich gesucht. = Hledali jsme tě. Was ist passiert? = Co se stalo?\n\n5. Imperfektum, préteritum: Er sprach vier Sprachen. = Mluvil čtyřmi jazyky.\n\n6. Plusquamperfektum: Niemand wusste, wann das alles geendet hatte. = Nikdo nevěděl, kdy to všechno skončilo. Nachdem ich gekommen war, fing die Feier an. = Poté, co jsem přišel, oslava začala.\n\n\n"}
{"id": "80707", "url": "https://cs.wikipedia.org/wiki?curid=80707", "title": "Hloubka ostrosti", "text": "Hloubka ostrosti\n\nHloubka ostrosti označuje ve fotografii rozsah vzdáleností, kde se snímaný předmět musí nacházet, aby se na výsledném snímku jevil ostře lidskému oku. \n\nTento rozsah (rozdíl nejbližší a nejdelší vzdálenosti) se zvětšuje se zaostřenou vzdáleností, \nzacloněním (klesající světelností) objektivu a zmenšující se plochou exponovaného filmu či snímače. V praxi je hloubka ostrosti důležitá pro pořízení správně zaostřeného snímku a jako prostředek odlišení fotografovaného objektu od neostrého pozadí.\n\nKaždá čočka má tzv. ohniskovou vzdálenost. To je vzdálenost od optického středu čočky takového bodu, do kterého čočka promítne obraz z nekonečna. (Podobně tomu je i u různých soustav čoček jakými jsou například fotografické objektivy.)\n\nPokud promítaný předmět leží od čočky v menší než nekonečné vzdálenosti, posouvá se (u spojné čočky) ostrý průmět do větší vzdálenosti od čočky. V určité vzdálenosti za čočkou jsou tedy ostré pouze obrazy předmětů, které leží v určité vzdálenosti před čočkou. Předměty, které leží blíže respektive dále se jeví jako neostré, rozmazané, protože jejich rovina zaostření je dále respektive blíže k čočce.\n\nChápání hloubky ostrosti vychází z definice ostrého a neostrého obrazu. Lidské oko má omezenou rozlišovací schopnost. Rozpozná dva body, jenom pokud jejich úhlová vzdálenost je vyšší než zhruba 1 úhlová minuta. Pokud jsou dva body blíže, začnou zdánlivě splývat do jediného bodu. Nakreslíme-li si okolo libovolného bodu kružnici s úhlovým poloměrem 1 minuta, pak všechny body ležící uvnitř této kružnice budou splývat s původním bodem a všechny body vně této kružnice budou vidět jako samostatné body.\n\nTéto kružnici se v angličtině říká Circle Of ConFusion (kružnice splývání) a má zkratku COF.\n\nV praxi jedna úhlová minuta znamená, že budeme-li za ideálních světelných podmínek sledovat předmět z běžné čtecí vzdálenosti, budou nám splývat všechny body bližší než cca 1/6mm, tedy 0,166667 mm.\n\nFotografický průmysl považuje za normální rozměr fotografie pozorované z běžné čtecí vzdálenosti 13×18 cm. Taková fotografie vznikne jako pětinásobná zvětšenina políčka kinofilmu, tedy poloměr COF přeneseného na kinofilm je cca 0,166667/5 = 0,033333 mm.\n\nKdykoliv tedy objektivem promítneme na políčko kinofilmu bod s takovou ostrostí, že jeho obraz je menší než 0,033333 mm, jeví se obraz jako ostrý. Je-li průmět bodu kolečko o poloměru větším než COF, jeví se lidskému oku takový obraz jako rozmazaný.\n\nHloubka ostrosti DOF (Depth Of Field) je tedy rozmezí vzdáleností předmětů, jejichž body se promítnou na film jako kružnice o poloměru menším než je COF.\n\nJak je z předchozího vidět, poloměr COF závisí na velikosti zvětšeniny, formátu filmu, na který byl obraz snímán a vzdálenosti, ze které fotografii pozorujeme.\n\nProto se například billboard jeví z velké vzdálenosti jako perfektně ostrý, ačkoliv při pozorování z blízka na něm zřetelně uvidíme skvrny odpovídající jednotlivým barevným bodům.\n\nVe fotografické praxi ovlivňuje hloubku ostrosti několik faktorů:\n\nBěžné digitální kamery mají velmi velkou hloubku ostrosti i při cloně otevřené na plno. Zde se dá využít takzvaného DOF adaptéru.\n\nNejčastěji se různých hloubek ostrosti cíleně využívá při kreativním fotografování. Změnou velikosti clonového otvoru lze docílit zploštění scény, či naopak zvýraznění zaostřených předmětů vůči neostrému pozadí. Pořízením sady snímků stejné scény s různou hloubkou ostrosti a jejich následnou počítačovou analýzou se dá vytvořit trojrozměrný model scény.\n\n\n"}
{"id": "80708", "url": "https://cs.wikipedia.org/wiki?curid=80708", "title": "Atika", "text": "Atika\n\nAtika může znamenat:\n\n"}
{"id": "80709", "url": "https://cs.wikipedia.org/wiki?curid=80709", "title": "Divergence", "text": "Divergence\n\nVe vektorovém počtu je divergence diferenciální operátor udávající zřídlovost vektorového pole. Je-li např. zkoumaným polem gradient teploty (vektory nechť udávají např. rychlost vedení tepla), potom kladná divergence v daném bodě znamená, že v daném bodě vzniká teplo, záporná naopak, že v daném místě teplo zaniká.\n\nDivergence využívá Gaussova věta, která převádí výpočet toku vektorového pole uzavřenou plochou na výpočet integrálu divergence daného vektorového pole přes objem plochou uzavřený. \n\nJsou-li \"x, y, z\" kartézské souřadnice v 3-rozměrném Eukleidovském prostoru, a e, e, e je odpovídající báze jednotkových vektorů, a \nje spojitě diferencovatelné vektorové pole, potom jeho divergenci definujeme jako skalární veličinu\nPřestože je divergence definována v kartézských souřadnicích, jde o invariantní veličinu, která nabývá stejných hodnot ve všech souřadných soustavách.\n\nV \"n\"-rozměrném prostoru lze operátor divergence vyjádřit prostřednictvím skalárního součinu operátoru nabla na vektoru v, tzn.\nkde bylo použito Einsteinova sumačního pravidla.\n\nOperátor divergence bývá také zapisován jako\n\nDerivací tenzoru T \"n\"-tého řádu dostaneme tenzor řádu \"n\"+1 se složkami formula_5. Kontrakcí indexu \"t\" proti indexu \"s\" získáme \"divergenci tenzoru\" T, což je tenzor řádu \"n\"-1.\nDivergence tedy snižuje řád tenzoru o 1, např. divergencí vektoru získáme skalár.\n\nOznačíme-li F, G vektorová pole, \"f\" skalární pole, \"a\",\"b\" reálná čísla, potom operátor divergence splňuje následující identity:\nJe lineární vůči reálným číslům\naplikována na součin funkce a vektorového pole splňuje identitu\n\nPro divergenci vektorového součinu platí\nkde ∇ × F je rotace F.\n\nDále divergence rotace je rovna nule:\n\nNásledující vztahy udávají vyjádření divergence v nejrůznějších souřadných soustavách v trojrozměrném prostoru. Je-li \"F\" vektorové pole v daných souřadnicích, pak platí\n\nVe válcových souřadnicích:\n\nVe sférických souřadnicích:\n\nPoužíváme-li obecně ortogonální souřadnice \"x\",\"x\",\"x\", jejíž Laméovy koeficienty jsou po řadě \"h\",\"h\",\"h\"\n\nVe zcela obecných souřadnicích (viz také Souřadnicový zápis vektorů) pro složky vektoru divergence platí\n\nÚmluva: Zatímco v předchozím textu jsme za bázi brali ortonormální bázi v daných souřadnicích, ve vzorci v obecných souřadnicích používáme bázi vektorů nebo diferenciálních forem a explicitně vypisujeme jakou. Stejně tak v předchozím textu nerozlišujeme polohu indexů a všechny indexy (ortonormální báze i souřadnic) píšeme dole, zatímco v obecných souřadnicích polohu indexů důsledně rozlišujeme.\n\n"}
{"id": "80710", "url": "https://cs.wikipedia.org/wiki?curid=80710", "title": "Blue Effect", "text": "Blue Effect\n\nBlue Effect byla česká rocková skupina založená v roce 1968. V průběhu své existence používala různé varianty svého názvu: The Special Blue Effect, The Blue Effect, Modrý efekt, M Efekt či M. Efekt. Jejím hlavním a jediným stálým členem od založení až do své smrti v roce 2016 byl kytarista Radim Hladík.\n\nKapelu založili koncem roku 1968 baskytarista Jiří Kozel (původně skupiny P-67, Colour Images), zpěvák Vladimír Mišík (Uragan, Komety, The Matadors, skupina Karla Duby, New Force) a bubeník Vlado Čech (New Force), ke kterým se vzápětí připojili kytaristé Radim Hladík (Komety, The Matadors) a kytarista Miloš Svoboda (ex-Donald, Rogers Band). Skupina zvolila z popudu Mišíka název The Special Blue Effect, který odkazoval na modrou knížku, potvrzení o zproštění povinné vojenské služby u valné části členů kapely, a který byl nedlouho poté zkrácen na The Blue Effect. Na 2. československém beatovém festivalu, který se uskutečnil v prosinci 1968 v Lucerně, byla skupina vyhlášena objevem roku, kapelou sezóny, Radim Hladík hudebníkem sezóny a píseň „Sunny Grave“ skladbou sezóny. Jejich první deska, singl „Slunečný hrob“/„I've Got My Mojo Working“, obsahující počeštěnou verzi zmiňované vlastní skladby a na druhé straně bluesový standard, zaznamenala mimořádný posluchačský ohlas a prodala se ve více než padesátitisícovém nákladu. Ve shodnou dobu natočené EP \"The Blue Effect\" bylo přivítáno s podobným úspěchem. Vzápětí opustil skupinu Svoboda a jediným kytaristou tak na dlouhou dobu zůstal Hladík.\n\nS nástupem normalizace přicházely první represe proti rockové hudbě a první dlouhohrající desku s názvem \"Meditace\" (1970) již provázely problémy ohledně textů. Název tohoto alba vznikl původně podle setkávání kapely s písničkářem Jaroslavem Hutkou, který opatřil svými texty první stranu desky. Tyto texty však nebyly obzvláště kvůli Hutkově nonkonformnímu životnímu stylu povoleny a tyto písně musely být přetextovány Zdeňkem Rytířem. Druhá strana desky obsahovala skladby v angličtině, která byla stále ještě na rockových albech povolena. \n\nV polovině roku 1970 byl donucen opustit sestavu Vladimír Mišík. Na jedné straně mu byly vyčítány hvězdné manýry a dle názorů zbylých členů kapely i menší úspěch alba \"Meditace\"; Mišík vysvětloval svůj odchod intrikami, jakož i vlastní preferencí anglických textů v repertoáru. Vedoucím kapely se po něm stal Hladík, který jím zůstal až do jejího zániku. Již v tuto dobu začala skupina inklinovat ke skladbám s delší stopáží a přikláněla se k instrumentálnějšímu jazzrocku. Důvody změny stylu byly mnohé: vzrůstající popularita tohoto žánru, větší tolerance přitrvrzujícího normalizačního režimu k „hudbě utlačované americké menšiny“, tj. jazzu, a také až absurdní přísnost oficiálních schvalovacích komisí k textu písní rockových kapel. Paralelně Blue Effect v sestavě bez Mišíka natočil spolu se skupinou Jazz Q Jiřího Stivína album \"Coniunctio\" (1970). Jednalo se o experimentální a na svou dobu novátorskou fúzi mezi free jazzem a rockem, značně inspirovanou albem Ornette Colemana Free Jazz. Tituly skladeb musely být z důvodů politické neutrálnosti banální (např. „Návštěva u tety Markéty, vypití šálku čaje“ či „Asi půjdem se psem ven“).\n\nV roce 1970, ještě za účinkování Mišíka, se ke skupině přidal klávesista Lešek Semelka (původně skupiny The Cardinals a Rebels), který se stal posléze i jejím zpěvákem. V roce 1971 kapela musela, jako řada dalších skupin, přejít na český název – Modrý efekt, který však její členové pro jeho těžkopádnost zkracovali na M. Efekt. Skupina pokračovala v jazzrockovém zaměření a spojila se s Jazzovým orchestrem Československého rozhlasu pod vedením Kamila Hály, se kterým natočila alba \"Nová syntéza\" (1971) a \"Nová syntéza 2\" (1974), a vystoupila i na Mezinárodním jazzovém festivalu v roce 1971. Jazzrockový vliv ještě nese s notnými problémy vydané převážně instrumentální album \"Modrý efekt & Radim Hladík\" (1975), které obsahuje populární skladbu „Čajovna“ a které čekalo na své české vydání dva roky. Na posledních dvou deskách již s kapelou neúčinkoval baskytarista Kozel (emigroval do Švýcarska v roce 1972), kterého nahradil Josef Kůstka, bývalý Semelkův spoluhráč z Cardinals. \n\nRoli zrušených československých beatových festivalů částečně nahradily, z iniciativy Jazzové sekce, Pražské jazzové dny. Zde mohly vystupovat i rockové kapely, Modrý efekt však svoji účast v roce 1976 paradoxně odmítl s tím, že se za jazzové uskupení nepovažuje. Jakkoli měla skupina problémy s vystupováním i vydáváním své produkce v tuzemsku, koncertovala i nahrávala v zemích sousedních. Působila v Polsku a NDR, kde se dokonce se svou živou nahrávkou „Clara“ na tři měsíce ovládla celostátní hitparádu. \n\nNa počátku roku 1975 odešli Semelka a Kůstka do skupiny Bohemia. Po přibližně půlročním období v nestabilním složení angažoval Hladík brněnského zpěváka a klávesistu Oldřicha Veselého z formace Synkopy 61 a renomovaného bratislavského baskytaristu Fedora Freša, který předtím účinkoval ve skupinách Prúdy, The Soulmen či Collegium Musicum. V tomto složení se skupina začala přiklánět k artrocku. Frešova přítomnost ve skupině umožnila oficiálně působit ve slovenském prostředí, které rockové muzikanty omezovalo o něco méně. Přesto měl M. Efekt nadále problémy se svými texty a zdroj inspirace tak hledal v hudbě lidové. Spolupráce členů skupiny vyvrcholila albem \"Svitanie\" nahraným ve studiu slovenském vydavatelství Opus (1977). Jednalo se o lidové písně nebo skladby jim podobné, které byly upraveny do dlouhých rockových aranží. Zakrátko byl skupinu donucen opustit Frešo. Důvodem byla jeho až příliš velká tvůrčí dominance, když Frešo jako vystudovaný muzikant předčil svou rychlostí při společném skládání hudby ostatní spoluhráče.\n\nPo odchodu Freša se do skupiny vrátil Semelka. Na popud Hladíka bylo rozhodnuto, že tento klávesista nahradí rovněž uvolněné místo baskytary a bude hrát také na basový syntezátor (Moog). Toto období je charakterizováno úspěšnou spoluprací s básníkem Pavlem Vrbou, jenž již dříve vytvořil některé texty pro album \"Nová syntéza 2\" a jenž je byl schopen napsat natolik neutrálně, že dobře procházely oficiálními schvalovacími procesy. Tato spolupráce vyvrcholila na oceňovaném artrockovém albu \"Svět hledačů\" (1979). V roce 1979 došlo ke konfliktu mezi Semelkou a Veselým, který skončil odchodem Veselého zpět do Synkop 61. Skupina posléze pokračovala jako trio a natočila ještě album \"33\" (1981), které je také její poslední dlouhohrající deskou. Týž rok totiž opustili skupinu Semelka i s bubeníkem Čechem do Společnosti Leška Semelky (S.L.S.).\n\nV 80. letech vystupovala kapela v různorodém složení a vydala pouze několik singlů. Okolo Hladíka se vystřídala řada hudebníků. V této dekádě doplnil skupinu nejprve zpěvák Oldřich Kellner (z doprovodné skupiny Petra Spáleného) a pak i Luboš Pospíšil (původně 5P). Působil zde mj. klávesista Luboš Manda (z doprovodné skupiny Dalibora Jandy), baskytarista Radek Křemeňák (plzeňský Bumerang) nebo bubeníci Josef Havlíček (z doprovodné skupiny Jiřího Schelingera), nakrátko opět Vlado Čech (odešel kvůli problémům s alkoholem), a poté David Koller (z Jasné Páky, 5P, S.L.S. aj.). Skupina přestala účinkovat v roce 1990.\n\nV roce 1992 a 1999 vystoupila skupina několikrát za účasti členů, kteří s ní hráli na vrcholných albech ze 70. let (včetně Semelky, Veselého a Mišíka). Jednalo se však o ojedinělé počiny. Blue Effect byl oficiálně obnoven v roce 2004, kdy se Radim Hladík obklopil mladšími muzikanty, např. Honzou Křížkem, a začal s kapelou opět pravidelně koncertovat. Hladík zemřel v roce 2016, Křížek následně oznámil ukončení činnosti kapely.\n\n\n"}
{"id": "80713", "url": "https://cs.wikipedia.org/wiki?curid=80713", "title": "Gušti Čapan", "text": "Gušti Čapan\n\nGušti Čapan (doslovný překlad \"kazajkové rohování\") je tradiční afghánský úpolový sport. \n\nV rámci boje se snaží soupeřící protivníci dostat jeden druhého na zem. Povoleny jsou různé druhy úchopů a hodů. Jakékoliv druhy úderů jsou zakázané.\n"}
{"id": "80717", "url": "https://cs.wikipedia.org/wiki?curid=80717", "title": "Řád premonstrátských řeholních kanovníků", "text": "Řád premonstrátských řeholních kanovníků\n\nŘád premonstrátských řeholních kanovníků (\"Candidus et Canonicus Ordo Praemonstratensis\", zkratka OPraem) je duchovní řád řeholních kanovníků (tedy nikoli mnišský řád). Má také svou ženskou větev (\"řeholní kanovnice premonstrátského řádu\") a součástí premonstrátské rodiny je i Kongregace sester premonstrátek. Jeho členové se nazývají premonstráti, norbertini či (podle barvy oděvu) bílí bratři.\n\nNázev \"premonstráti\" vznikl podle jejich mateřského kláštera ve francouzském Prémontré, který založil v lesním údolí poblíž burgundského Laonu roku 1120 Norbert z Xantenu (působil nejprve jako kanovník, později jako putující kazatel). Jako samostatný řád potvrdil premonstráty roku 1126 papež Honorius II. (zpočátku se nazývali \"norbertini\").\n\nPremonstrátský řád se stejně jako cisterciáci rychle šířil po Evropě. Oba řády vytvořily pevné a vlivné organizace, řízené z jediného centra – z původních klášterů. Jejich představitelé významně zasahovali i do politického života. Roku 1126 se Norbert stal arcibiskupem v Magdeburgu, který byl misijním arcibiskupstvím pro východní Evropu. Premonstráti poté působili jako misionáři mezi Polabskými Slovany, Prusy, Zemgaly a Litevci. Určitou roli hráli také při kolonizaci.\n\nV roce 1990 měl řád 73 klášterů s 1349 členy, z nichž mělo 979 kněžské svěcení.\n\nPremonstráti se řídí řeholí sv. Augustina. Mezi hlavní zásady jejich řehole patřil asketický způsob života (ovšem ne tak přísný jako u cisterciáků), konání kněžských povinností mezi věřícími (kázání, zpovídání), charita, rozvíjení vzdělání a vědy. Hlavní činností řádu je kazatelství, práce v duchovní správě, vědě a školství. Bratři premonstráti mají bílý řeholní oděv, skládající se z bílé tuniky, škapulíře, biretu a také cingula. Proto byli v minulosti nazýváni „bílí bratři“, dnes se s ním lze setkat jen minimálně. Bílé premonstrátské hábity jsou vyráběny například klauzurovanými sestrami premonstrátkami v Doksanech. Tento oděv přijal sv. Norbert údajně z rukou Panny Marie, která mu také „schválila“ jeho úmysl založit klášter v údolí Prémontré. Po vstupu do kláštera dostane každý bratr své řeholní jméno. Premonstrátským heslem je „\"Ad omne opus bonum parati\"“, které v češtině znamená „Připraveni ke každému dobrému dílu“. Znakem bratří jsou dvě zkřížené zlaté nebo stříbrné pastýřské hole (opatské berle) na modrém štítu posetém zlatými či stříbřitými liliemi.\n\nPrvní premonstrátský klášter v Čechách byl založen roku 1143 na Strahově olomouckým biskupem Jindřichem Zdíkem, který premonstráty přivedl do českých zemí. Strahovský klášter je dosud hlavním centrem premonstrátů v Čechách. V čele strahovské kanonie stál po obnovení řeholního života opat Michael Josef Pojezdný, v r. 2018 byl jeho nástupcem zvolen Daniel Peter Janáček. Pod pravomoc strahovské kanonie spadá klášter Milevsko, dále jsou v České republice premonstrátské kláštery Teplá, Nová Říše a Želiv. Premonstráti působí ve farnostech po celé České republice, strahovští například na Svatém Kopečku u Olomouce, v Praze, Jihlavě, Bechyni, Holíči, Louckém klášteře u Znojma, Říčanech, nebo v Doksanech, kde byl v roce 1998 obnoven klášter premonstrátek, jímž premonstrátští kněží ze Strahova obstarávají duchovní správu.\n\n\n\n\n"}
{"id": "80723", "url": "https://cs.wikipedia.org/wiki?curid=80723", "title": "Řád bratří kazatelů", "text": "Řád bratří kazatelů\n\nŘád bratří kazatelů (\"Ordo (Fratrum) Praedicatorum\", odtud zkratka \"O.P.\" nebo \"OP\" uváděná za jménem, či jen dominikáni, ve Francii též \"jakobíni\") je katolický řeholní řád.\n\nŘád bratří kazatelů jako žebravý založil v roce 1215 na základě Augustinovy řehole španělský kněz Domingo de Guzmán – sv. Dominik. Již roku 1216 se mu dostalo schválení od papeže Honoria III. Původním posláním dominikánů bylo kázat, obracet na pravou víru a zpovídat věřící, a působit tak proti šíření herezí, především katarského učení v jižní Francii. Řád neměl vlastnit žádný majetek a jeho členové nebyli vázáni na konkrétní klášter. Měli žít v chudobě pouze z almužen po způsobu heretických kazatelů, aby se tak více přiblížili lidu a mohli přimět zbloudilé sektáře k návratu do lůna katolické církve. Dominikánské konventy byly zakládány pouze ve městech, nejčastěji u hradeb. Od počátku měl řád velkou podporu papežů, což mu zejména ve 14.–16. století zajistilo rozvoj a popularitu.\nSv. Dominik dbal na to, aby se jeho druhům dostalo nejprve dobrého teologického vzdělání, a proto je posílal na významné univerzity do Paříže, Boloně nebo Oxfordu. Vznikala také řádová studia, často spojovaná s univerzitami. Vzdělání jim mělo pomoci odhalit a účinně potírat kacířství. Celoživotní studium se pro dominikány stalo formou askeze, fyzická práce se nepožadovala. Kazatelská povinnost vtiskla řádu intelektuální rysy. Mezi nejznámější dominikány patřili významní středověcí učenci Albertus Magnus a Tomáš Akvinský. Učení Tomáše Akvinského – tomismus – se roku 1342 stalo doktrínou řádu a později celé římskokatolické církve. V době Tomáše Akvinského bylo vzdělání u dominikánů považováno za prestižní záležitost. Ve školách tohoto řádu se totiž nevyučovalo pouze běžným předmětům, ale k učební náplni patřila také střelba z kuše či luku, šerm a boj. Byla zde tedy očividná snaha skloubit vzdělání ducha i těla.\n\nŘád vytvořil ženskou větev a třetí, tzv. polomnišský řád. Mezi dominikánské terciáře patřila například sv. Kateřina Sienská. Terciáři vznikli z Milice Víry Ježíše Krista.\n\nRoku 1233 svěřil papež Řehoř IX. dominikánům inkvizici ve Francii, přestože sv. Dominik osobně proti heretikům násilně nikdy nepostupoval. Důvodem tohoto pověření byla právě vysoká intelektuální úroveň řádu. Pojmenování řádu pak bývalo vykládáno jako \"domini canes\" – psi Boží (doslova \"pánovi psi = psi Páně)\" – a členové řádu také bývali jako psi zobrazováni ve výtvarném umění. Například freska Andrea di Bonaiuto \"Triumf církve\" (1365–1367) ve Španělské kapli dominikánského kláštera u kostela \"Santa Maria Novella\" ve Florencii představuje dominikány jako smečku psů, hájících církev.\n\nKoncem 15. století napsali dominikánští inkvizitoři Heinrich Insistoris a Jakob Sprenger neblaze proslulý spis \"Malleus maleficarum\" (Kladivo na čarodějnice), návod, jak vyhledávat a rozpoznávat čarodějnice. Práce vyšla poprvé roku 1487 v Kolíně nad Rýnem, a i když nebyla nikdy církví schválena, první vydání následovala řada reedic a 16 dalších vydání (do roku 1669). Příručka, vyznačující se značným fanatismem, byla používaná až do 18. století. Od 16. století se činnost řádu rozšířila rovněž o misie, zejména do Jižní Ameriky. Významným misionářem byl např. Bartolomé de las Casas.\n\nKrizi řádu způsobila nejprve reformace a nástup jezuitů v 16. století a posléze osvícenství století osmnáctého.\n\nSpiritualita řádu se opírá o víru v rozhodující roli Boha v aktu spásy, o primát rozumu nad vůlí a o zdůraznění lásky v procesu kontemplace.\n\nDo Prahy přišli dominikáni z Kolína nad Rýnem v roce 1224 nebo 1225 ke kostelu sv. Klimenta na Novém Městě, brzy se přestěhovali ke sv. Klimentu (stávajícímu na místě kostela Nejsv. Salvátora) na Staré Město. Tam 1556 přenechali prostor jezuitům a přesídlili dočasně do Anežského kláštera, odkud 1626 konečně ke sv. Jiljí. Další konvent vybudovali na místě zpustlého kláštera magdalenitek u sv. Máří Magdalény na Malé Straně, kam přišli roku 1604 (zrušen za Josefa II.). Dominikánky si zřídily mezi 1293 a 1298 klášter u sv. Anny za malostranskými hradbami u dnešního sv. Jana Na prádle, 1316 již byly po templářích získané rotundy sv. Vavřince, kde vybudovaly klášter s kostelem sv. Anny. Souběžně byly do malostranského konventu znovu usídleny dominikánky z Olomouce roku 1330 a sídlily tu až do husitské doby.\n\nDalší konventy vznikaly nejčastěji se zakládáním nových měst. V Čechách to byly: Beroun, České Budějovice, Hradec Králové, Cheb, Chrudim, Jablonné v Podještědí, Klatovy, Kolín, Litoměřice, Louny, Nymburk, Písek, Plzeň, Sezimovo Ústí, Turnov a Ústí nad Labem. Krátce též existoval v Chomutově.\n\nKláštery dodnes obsazené komunitami:\n\n\nKláštery zaniklé\n\nV čele řádu stojí generál (magistr) volený nejvyšším řádovým orgánem, generální kapitulou. V České republice působí Česká provincie Řádu bratří kazatelů, mimo to zde též existuje Česká kongregace sester dominikánek, dominikánské rozjímavé sestry a také mnišky, které jsou součástí Dominikánské rodiny. Současným provinciálem je Lukáš Jan Fošum.\n\nOděv dominikánů se skládá z bílého hábitu, bílého škapulíře, kapuce, koženého pásu (cingulum) a černého pláště.\n\nSoučástí dominikánské rodiny jsou také tzv. \"Laická sdružení sv. Dominika\", která sdružují dominikánské terciáře. Terciáři zůstávají žít ve světě, mohou zakládat rodiny, ale mají rovněž podíl na spiritualitě řádu. Terciáři při určitých příležitostech nosí obdobné roucho jako dominikáni-řeholníci.\n\n\n\n\n\n\n"}
{"id": "80725", "url": "https://cs.wikipedia.org/wiki?curid=80725", "title": "Řád menších bratří konventuálů", "text": "Řád menších bratří konventuálů\n\nŘád menších bratří konventuálů (\" Ordo Fratrum Minorum Conventualium\", zkratka \"OFM Conv.\") je řeholní řád, jedna ze tří větví františkánského řádu. Jeho členové jsou nazýváni minorité, tímto výrazem jsou však označováni také františkáni v době do rozštěpení řádu na začátku 16. století.\n\nŽebravý řád minoritů byl založen roku 1209 sv. Františkem z Assisi a jeho řeholi potvrdil v tomtéž roce papež Inocenc III. Již od poloviny 13. století se začal řád štěpit na přísnější a mírnější observance (ustanovení řehole). Sami minorité časem zmírnili původní řeholi, ale až do roku 1443 trvala jednotná organizace. Mezi zastánce přísnější observance patřili sv. Bernardin Sienský (bernardini), sv. Petr z Alkantary (alkantarini) a i v Čechách působící Jan Kapistrán. Od roku 1443 byli ustanoveni dva vikáři: předalpský a zaalpský. V čele řádu stál generál. Roku 1519 však došlo při generální kapitule k rozštěpení na dva samostatné řády – minority (\"řád menších bratří konventuálů\") a \"františkány-observanty\". Papež Lev X. (1513–1521), z jehož popudu se generální kapitula konala, vydal pak pro minority roku 1517 bulu, podle níž měli minorité právo volit vlastního generála. Generálovi pomáhá sekretář, asistent a prokurátor.\n\nŘád se dělí na provincie v čele s provinciálem. Provincie se dále dělí na kustodie řízené kustodem, do nichž vždy patří několik konventů. V čele konventu stojí kvardián, jenž má někdy zástupce – vikáře. Řád má kněze a laické bratry a členy III. řádu sv. Františka (terciáři). Novicmistr je představený noviců. Řád koná generální, provinční a konventní kapituly, na nichž volí řádové funkcionáře. Definitoři jsou zvláštní funkcionáři v provincii. Řád udržoval až do počátku 20. století tzv. \"„affiliaci“\", podle níž byl člen po složení slibu přičleněn (afiliován) k některému konventu, do něhož byl pak jako starý přeložen.\n\nHlavním úkolem tohoto žebravého řádu bylo žít v naprosté chudobě a odříkání a věnovat se službě Bohu, kázání, misiím domácím i zahraničním a duchovní správě. Zvláště byl řád zaměřen na lidové vrstvy. Vedle toho však vynikali někteří jeho členové v teologii, filozofii a v jiných vědách.\n\nGenerální kapitula se schází v Římě za předsednictví apoštolského delegáta a generálních definitorů, všech provinciálů a jednoho voleného zástupce za každou provincii a volí generála. Jemu ku pomoci se volí čtyři asistenti. Spolu s řádovým prokurátorem tvoří radu generála. Funkční období je šestileté. Provinční kapitula volí funkcionáře na tři léta. Provincie má mít nejméně šest konventů a třicet bratří, kustodie tři konventy. Po rozdělení řádu roku 1517 bylo asi 20-25 tisíc minoritů ve 34 provinciích. Roku 1935 bylo 20 provincií a 5 komisariátů s 302 domy a 4 359 členy. V roce 1971 pak byly 604 domy s 4 104 členy.\n\nŘeholní oděv: černý hábit s kapucí, provazovým cingulem s růžencem, kněží mají kolárek a černý biret.\n\nZnak: kříž různé barvy s paprsky vycházejícími z mraků a dvě zkřížené paže (paže Pána Ježíše Krista a paže sv. Františka z Assisi) s červenými stigmaty.\n\nV českých zemích se objevili minorité již roku 1228 (u kostela sv. Jakuba v Praze na Starém Městě) a postupně vznikající konventy vytvořily česko-polskou provincii. Ještě ve 13. století se tato provincie dělila na sedm kustodií. Roku 1517 vznikla samostatná česká provincie, ale konventy na Moravě byly přiděleny do provincie rakouské. Česká provincie s domy ve Slezsku existovala do roku 1822, kdy se spojila s provinicií moravskou (v letech 1732–1822 byla samostatná) a roku 1912 vznikla provincie československá. V 18. století byly již jen čtyři kustodie: pražská (do ní spadala i zrušená kustodie litoměřická), hradecká, krumlovská a vratislavská.\n\n\n"}
{"id": "80737", "url": "https://cs.wikipedia.org/wiki?curid=80737", "title": "Diplomová práce", "text": "Diplomová práce\n\nDiplomová práce (hovorově též \"diplomka\", angl. ', magisterská práce, angl. ') je typ školní práce, kterou obhajují studenti na vysokých školách. Jde o obsáhlejší práci (tzv. závěrečnou, nebo kvalifikační), která by měla být na odpovídající úrovni, a jejíž úspěšná obhajoba je pro studenta zpravidla jednou z podmínek pro řádné ukončení studia v (navazujícím) magisterském studijním programu (např. v zubním lékařství nikoli).\n\nObhajoba diplomové práce je součástí státní závěrečné zkoušky (státnice, SZZ).<ref name=\"111/1998-46-3\"></ref> Jako diplomová práce se někdy též označuje i bakalářská práce.\n\nTvorbu diplomové práce zpravidla vede a dozoruje její vedoucí, rovněž bývá takováto práce spjata s oponenturou.\n\nNapříklad ve Švédsku se různé školní práce včetně diplomových běžně píší i ve dvojcích či v trojcích.\n\nJako „diplomová práce“ je v Česku historicky nazývána magisterská (diplomová) práce. V (navazujících) magisterských studijních programech, které jsou zakončeny inženýrským titulem, se lze někdy též setkat s označením inženýrská (diplomová) práce. Nicméně lze se setkat s tímto označením i pro bakalářskou (diplomovou) práci (i ta je „diplomová,“ i tato studentská práce, či přesněji bakalářský program, je spjat s udělováním diplomu). Pojem „diplomová práce“ je však zpravidla, rovněž dle aktuálního českého vysokoškolského zákona, chápán ve smyslu magisterské práce.\n\nV současnosti je obhajoba diplomové práce jednou ze součástí státnic, zpravidla se jedná o jednu z podmínek pro zakončení studia v (navazujícím) magisterském studijním programu (např. v zubním lékařství nikoli; navazující/magisterské studium může být, na rozdíl od doktorského studia, zaměřeno nejen akademicky, ale také profesně).\n\nOrientačně lze uvést, že diplomová práce je obecně rozsáhlejší než bakalářská práce. Nejedná se o práci, která musí jako podmínku ze zákona, přinášet původní výsledky (blíže: disertační práce) či nové vědecké poznatky (blíže: habilitační práce). Účelem diplomové práce je prokázat, že student je schopen samostatně tvůrčím způsobem zpracovat odborné téma. Obvykle je vypracována písemně, ale na některých typech škol (např. uměleckých) může mít i jinou formu; konkrétní podoba práce tak může mít různý charakter (socha, konstrukce, softwarové dílo, inženýrský model, film, kompozice…). Orientačně lze uvést, že je požadován rozsah nejméně 81 000 znaků (45 normostran) až 140 000 znaků (asi 77 normostran). Orientačně lze též zmínit, že standardní rozsah diplomové práce je uváděn minimálně jako 45 normostran (bez příloh) – což může být příkladem pro některé inženýrské obory. V jiném případě je požadován jako minimální rozsah pro diplomovou práci alespoň 65 stran, což je např. uváděno z oblasti společenských věd. Další pramen (filozofická fakulta) uvádí k optimálnímu rozsahu následující: „Doporučená kvantita je pro bakalářskou diplomovou práci 70 000 znaků (asi 38 normostran), magisterskou diplomovou práci 140 000 znaků (asi 77 normostran) a pro disertační práci 180 000 znaků (100 normostran).“ Konkrétní podmínky vypracování diplomové práce si každá vysoká škola stanoví sama, a to vzhledem k příslušné oblasti; minimální a maximální rozsah a další náležitosti práce jsou zpravidla upraveny příslušným vnitřním předpisem (např. pokynem děkana).\n\nStudent v tomto programu či student, který pracuje na své diplomové (bakalářské) práci, se někdy nazývá \"diplomant\" (resp. \"bakalant\"). Studenti někdy opisují, tzv. plagiátorství, přitom použití části, případně i celého cizího díla možné je, základem bývá uvést zdroj a je třeba dodržovat určitá pravidla včetně bibliografických citací. Někdy si též nechávají zhotovovat části, nebo i celou práci, od někoho jiného, tzv. ghostwriting, a to zpravidla za úplatu, např. od kamaráda, firmy, nebo i rodiny, či jiné osoby, která si takto přivydělává atp., takovéto zhotovování práce pak postrádá onen původně zamýšlený studijní či vzdělávací smysl.\n\nStudent ve spolupráci s vedoucím práce většinou formulují nejprve záměr diplomové práce a následně postupují dle jednotlivých kroků ke splnění stanovených cílů.\n\nZáměr diplomové práce je dokument, který je na některých vysokých školách (např. PEF, Mendelova univerzita) vyžadován k oficiálnímu zadání diplomové práce. Student v něm ve spolupráci s vedoucím práce formuluje základní představy o obsahu práce. Také v něm jsou obvykle formulovány zejména cíle, hypotézy, metodika a předpokládané výstupy. Někteří vedoucí mohou vyžadovat zpracování záměru i tehdy, kdy není vyžadován předpisy školy.\n\nVedoucí diplomové práce dohlíží na to, aby práce splňovala veškeré formální i obsahové požadavky. Je to zpravidla vysokoškolský učitel, který studenta při práci vede, zpravidla jde o akademického pracovníka působícího na dané vysoké škole, který vypisuje témata prací, ke kterým se mohou studenti přihlašovat. Někdy to bývá též doktorand (student doktorského studijního programu). V průběhu zpracování konzultuje se studenty postupy, výsledky atp. Po odevzdání práce zpravidla zpracovává posudek vedoucího práce.\n\nOponentem může být například jiný akademický pracovník, resp. doktorand; rovněž většinou zpracovává posudek.\n\nObhajoba je součástí státnic. Členové státnicové komise většinou dostávají možnost se předem seznámit s prací samotnou i s uvedenými posudky. V posudcích bývá též zahrnuto hodnocení zpracování, resp. práce samotné (známkou, kupř. \"A-F\", blíže: Kredit_(školství)#Klasifikace). Komise pak během obhajoby hodnotí práci na základě posudků. Rozhodující je vždy obhajoba. I kvalitně zpracovaná práce samotná (známky z posudků: \"A\", \"A\") nemusí být nakonec před komisí obhájena a naopak i nevyhovující práce jako taková (\"F\", \"F\") může před komisí skončit úspěšnou obhajobou. Komise se po skončení obhajoby samotné o konečném hodnocení většinou tajně radí a usnáší, přičemž rozhodnujícím je pak její konečné stanovisko.\n\nPrůběh obhajoby bývá různý, zpravidla záleží na zvyklostech a předpisech dané instituce. Někde se detailně jednotliví členové státnicové komise zabývají výsledky, které má práce přinášet, zda byly naplněny cíle práce, použitými metodami, co práce přináší nového atp. Jinde bývají u obhajoby přítomni autoři uváděných posudků, přičemž komise zohledňuje též rozpravu, kvalitu argumentace a vypořádávání připomínek. V jiných případech může obhajoba začínat např. 20minutovou úvodní prezentací od studenta, kdy následuje přečtení posudků předsedou komise a pokládání doplňujících dotazů z posudků předsedou komise, přičemž členové komise hodnotí jejich vypořádání. Následuje většinou zevrubnější rozprava studenta s jednotlivými členy komise. Obhajoba může orientačně trvat kupříkladu od 30 do 60 minut, nicméně uvedené bývá vždy velmi individuální.\n\n\n\n"}
{"id": "80744", "url": "https://cs.wikipedia.org/wiki?curid=80744", "title": "Dětská pornografie", "text": "Dětská pornografie\n\nDětská pornografie je druh pornografie, v níž jsou zobrazeny dítě či děti jako sexuální aktéři nebo objekty.\n\nDefinice pornografie ani dětské pornografie není obecně ustálená ani jednotná a obvykle se přizpůsobuje represivním potřebám státu. Obvykle se za dětskou pornografii považuje:\n\nDefinice zahrnuje nejen vizuální díla (fotografie, kresby, filmy, sochy), ale i literární nebo zvuková zobrazení (fantazijní povídky, záznam dětského hlasu apod.).\n\nČeský právní řád termín „pornografické dílo“ nijak nevymezuje a pro regulaci dětské pornografie používá formulaci „pornografické dílo, které zobrazuje nebo jinak využívá dítě“.\n\nRestrikce nakládání s pornografickými díly zobrazujícími děti se většinou opírá o tyto mezinárodní smlouvy:\n\n\nRámcové rozhodnutí Rady Evropské unie č. 2004/68/SVV ze dne 22. prosince 2003, o boji proti pohlavnímu vykořisťování dětí a dětské pornografii, v čl. 3 odst. 1 nařizuje členským státům přijmout opatření proti nakládání s dětskou pornografií, včetně jejího držení. Pro některé formy, při nichž nedošlo ke zneužití, však připouští výjimky.\n\nRestrikce nakládání s dětskou pornografií obsahuje zejména trestní zákon, 140/1961 Sb. Tlaky na rozšíření restrikcí i zvýšení trestních sazeb po roce 2000 zesilovaly. Návrh na zákaz držení či přechovávání některých druhů pornografických děl i zpřísnění trestních sazeb za činy související s nakládáním s nimi se objevil například ve vládním návrhu nového trestního zákona z 21. července 2004, zamítnutém v Poslanecké sněmovně PČR 21. března 2006, který byl dílem kolektivu pod vedením Pavla Šámala), i v další verzi téhož návrhu, který ministerstvo spravedlnosti předložilo k veřejné diskusi v roce 2007.\n\n14. prosince 2006 předložila skupina poslanců za KSČM (Milan Bičík, Kateřina Konečná, Zdeněk Maršíček, Ivana Levá, Stanislav Grospič, Soňa Marková) návrh novely trestního zákona, jejímž obsahem bylo pouze zpřísnění restrikcí týkajících se pornografických děl v českém trestním řádu. Středopravá vláda 17. ledna 2007 vyjádřila s návrhem nesouhlas, zejména pro neúměrné a nevyvážené tretsní sazby a nedostatečné rozlišení skutkových podstat podle závažnosti. V prvním čtení 55 ze 155 přítomných poslanců hlasovalo pro vrácení zákona, zejména většina poslanců ODS a všichni poslanci za Stranu zelených. Ústavně-právní výbor sněmovny, jemuž byl návrh přikázán k projednání, navrhl přijmout zákon ve znění komplexního pozměňovacího návrhu, který z původního návrhu odstranil několik z nejspornějších ustanovení (například „osobu, která se jeví být dítětem“) a největších disproporcí. Jiné pozměňovací návrhy nebyly nikým podány. 13. června 2007 hlasovalo pro zákon 136 ze 150 přítomných poslanců a nikdo nebyl proti.\n\nSenát 18. července 2007 návrh sněmovně vrátil s pozměňujícími návrhy. Senát navrhl vypustit z návrhu ustanovení o trestnosti přechovávání pornografických děl zobrazujících dítě i pro vlastní potřebu a navrhl vypustit i zpřísnění a změny formulací v ustanoveních o šíření a zpřístupňování pornografických děl. V novele navrhl ponechat pouze zavedení nového trestného činu zneužití dítěte k výrobě pornografie, přičemž mezi případy zvýšené trestní sazby navrhl (na podnět senátorky Jiřiny Rippelové) přidat i zneužití osoby svěřené dozoru pachatele, je-li zneužita její závislost. V senátní diskusi námitky proti zákonu přednášeli například Jiří Žák, Jaroslav Kubera, (Jaroslav Kubera: \"„Nebyli jsme vedeni vůbec tím, že bychom nechtěli trestat, a vůbec nás nezaujalo, kolika hlasy to bylo ve sněmovně schváleno, protože tyto zákony většinou bývají schváleny vysokým počtem hlasů, protože i poslanci mají své dny a bojí se toho, že ten kdo hlasuje proti, bude v některých bulvárních médiích označen za pedofila, což je u nás dobrým zvykem, aniž by to někdo relevantně zkoumal.“\") Pro tento pozměňovací návrh senátního ústavně-právního výboru hlasovalo 59 ze 66 přítomných senátorů, proti byl jeden (Martin Mejstřík).\n\nSněmovna však senátní pozměňující návrh nepřijala (pouze 14 poslanců hlasovalo pro pozměňující návrh senátu) a setrvala 26. září 2007 na původním znění (ze 177 přítomných hlasovalo 170 pro, nikdo proti). To bylo vyhlášeno jako zákon č. 271/2007 Sb. s účinností od 1. prosince 2007.\n\nTrestní sazby vztahující se bez rozlišení i na díla virtuální, konsensuální, autobiografická nebo vytvořená samotnými dětmi pro vlastní potřebu tak dostihly i předstihly i trestní sazby za některé násilné trestné činy vůči dětem, například za týrání svěřené osoby nebo ublížení na zdraví.\n\nNový trestní zákoník v ustanovení §§ 192 a 193 prakticky převzal původní znění trestního zákona. Jednání je však nyní odstupňováno podle výše prospěchu a charakteru organizované skupiny.\n\nDne 10. května 2011 byl v Poslanecké sněmovně PČR v prvním čtení přikázán k projednání v ústavně právním výboru vládní návrh zákona (sněmovní tisk 297), který opět plánuje zavést i trestnost přechovávání pornografického díla, které zobrazuje nebo jinak využívá dítě nebo osobu, jež se jeví být dítětem.\n\nČeský trestní zákon neobsahuje žádné vymezení a žádnou definici, které by popisovaly, jaké objektivní znaky či okolnosti činí dílo pornografickým. V praxi tedy takové hodnocení záleží na libovůli znalců a orgánů činných v trestním řízení, přičemž v případě „dětské pornografie“ zákon nebrání ani aplikaci extrémních výkladů, kdy za pornografické dílo může být účelově prohlášeno jakékoliv dílo, které například zobrazuje dětskou nahotu, popisuje erotický či sexuální život dětí atd. Předmětem právní nejistoty a diametrálně rozdílných výkladů zákona pak mohou být jak díla s uměleckou či vzdělávací hodnotou, tak například díla osobní či rodinné povahy, díla pořízená v rámci odborné dokumentace či výzkumu, díla využívaná v sexuologické diagnostice (například díla prezentovaná pacientům v rámci falografického testování) atd. Zákon nespecifikuje, zda může pornografické dílo „vzniknout“ tím, že někdo použije k pornografickým účelům dílo vzniklé původně k jiným účelům, kdy pornografické znaky nebo pornografické využití jsou pouze jedním z více aspektů díla atd.\n\nPřestože mnozí právníci i sexuologové na tuto vágnost zákona mnohokrát upozorňovali, v novele z roku 2007 ani v návrzích nového trestního zákona předkládaných od roku 2004 není zřejmá žádná snaha o zpřesnění.\n\nV zákoně jsou otevřeným výčtem vyjmenovány formy pornografických děl, na které se restrikce vztahují. Do roku 2007 formulace zahrnovala „pornografická díla písemná, nosiče zvuku nebo obrazu nebo zobrazení“, u vybraných druhů pornografických děl též „jiné předměty ohrožující mravnost“, přičemž z formulace nebylo zřejmé, zda se podmiňující přívlastek „ohrožující mravnost“ vztahuje jen k poslední položce výčtu („jiným předmětům“), nebo i k dílům vyjmenovaným v předchozí části věty. Novelizace účinná od 1. prosince 2007 vymezuje formu slovy „písemné, fotografické, filmové, počítačové, elektronické nebo jiné takové dílo“. Z paragrafu o trestnosti přechovávání sice bylo výslovné vyjmenování písemné formy při parlamentním projednávání z výčtu vypuštěno, avšak i nadále zůstal výčet otevřený, takže písemné dílo i tak spadá do kategorie „jiného takového díla“.\n\n„Jiné předměty ohrožující mravnost“ byly novelizací v roce 2007 z formulace zákona vypuštěny, ač původní návrh skupiny komunistických poslanců se jej naopak snažil přenést i do dalších ustanovení.\n\nPřísnější regulaci podléhají pornografická díla, která splňují některé z vyjmenovaných kritérií týkajících se obsahu děl, například pornografické dílo, které „zobrazuje nebo jinak zneužívá dítě“. Ve formulaci přitom nehraje roli, jak je dítě v takovém díle zobrazeno, takže i pornografické dílo, v němž je okrajově mimo hlavní děj zahrnuto zcela nepornografické zobrazení dítěte, spadá do této zpřísňující regulace.\n\nDo stejné právní úpravy jsou zařazena i pornografická díla, v nichž se „zobrazuje násilí či neúcta k člověku“ (možný konsensuální způsob vzniku díla ani kontext zobrazení nejsou v restrikci brány přímo v potaz), nebo dílo, které „zobrazuje nebo jinak znázorňuje pohlavní styk se zvířetem“ (při doslovném výkladu by do této kategorie spadaly i přírodopisné filmy zobrazující kopulaci zvířat mezi sebou).\n\nPojem „dítě“ je pro účely trestního zákona a těchto formulací definován jako osoba mladší osmnácti let. V mezinárodních smlouvách a evropských předpisech se v tomto kontextu dítětem rozumí každá osoba mladší 18 let. Někteří publicisté nebo státní orgány však občas pod vlivem ustanovení o pohlavním zneužívání mají tendenci vycházet z výkladu, že i dětskou pornografii vymezuje věková hranice 15 let.\n\nVláda se rovněž svým návrhem nového trestního zákona na podnět Rámcového rozhodnutí EU pokusila rozšířit restrikci i na zobrazení osob, které již nejsou dětmi, pokud jako děti vypadají. Toto zpřísnění („…zobrazuje dítě nebo osobu, jež se jeví být dítětem“) bylo obsaženo i v novelizačním návrhu komunistických poslanců, ale při projednávání v parlamentu bylo z návrhu odstraněno.\n\nKritérium, zda nějaké konkrétní dítě nebo jiná osoba byly výrobou nebo šířením pornografického díla zneužity nebo zda utrpěly nějakou faktickou újmu, není a nebylo do formulací týkajících se šíření pornografických děl nijak zahrnuto. Díla virtuální, autobiografická nebo konsensuálně vzniklá tak nejsou v těchto formulacích nijak rozlišena od děl vzniklých zneužitím jiné osoby.\n\nJako trestné jednání do listopadu 2007 trestní zákon v § 205 (tehdy s nadpisem ohrožování mravnosti) zařazoval, když někdo vymezené druhy pornografických děl „uvádí do oběhu, rozšiřuje, činí veřejně přístupnými, vyrábí, dováží, prováží nebo vyváží, anebo za tím účelem přechovává.“ Od 1. prosince 2007 byl § 205 přejmenován na šíření pornografie a postihuje toho, kdo vymezené druhy pornografických děl „vyrobí, doveze, vyveze, proveze, nabídne, činí veřejně přístupným,u všech těchto děl trestné i „opatřování pro sebe“ a „přechovávání“, však byl při projednávání zákona sněmovnou odstraněn.\n\nV případě ostatních druhů pornografických děl (tedy bez dětí, bez násilí a neúcty a bez zvířat) je jako trestné uvedeno pouze nabízení, přenechávání nebo zpřístupňování osobám mladším 18 let (novelizace v roce 2007 toto věkové vymezení nahradila nedefinovaným výrazem „dětem“, čímž pochybnou právní úpravu nahradila nejasnou úpravou). Trestní sazby za tyto činy (až dvě léta odnětí svobody) se v roce 2007 nezvýšily.\n\nTrestní sazba za všechny vyjmenované formy jednání souvisejících se šířením či zpřístupňováním vybraných skupin pornografických děl (včetně těch, která „zobrazují nebo jinak využívají dítě“) byla s účinností od 1. prosince 2007 zvýšena z maximálně jednoho roku na šest měsíců až tři léta odnětí svobody, přičemž alternativou k trestu odnětí svobody zůstává i peněžitý trest nebo propadnutí věci. Do vyjmenovaných trestných činností bylo přidáno i kořistění z takového pornografického díla. Komunističtí poslanci původně navrhovali u pornografických děl zobrazujících dítě dvě léta až pět let, u děl zobrazujících násilí, neúctu nebo sexuální styk se zvířaty dosavadní trest odnětí svobody až na jeden rok.\n\nZa spáchání kteréhokoliv z takových činů v organizované skupině nebo tiskem, filmem, rozhlasem, televizí, veřejně přístupnou počítačovou sítí nebo jiným obdobně účinným způsobem byla dosavadní trestní sazba šest měsíců až tři léta zvýšena na dvě léta až šest let. (Skupina komunistických poslanců navrhovala v případě děl zobrazujících dítě zvýšit trest na pět až deset let, v případě děl zobrazujících násilí, neúctu nebo pohlavní styk se zvířaty však navrhovali ponechat původní horní sazbu 1 rok.) K této sazbě byly přiřazeny i případy, kdy pachatel jedná v úmyslu získat pro sebe nebo jiného značný (druhově nespecifikovaný) prospěch.\n\nJe-li čin spáchán v organizované skupině působící ve více státech nebo v úmyslu získat značný prospěch, sazba je tři léta až osm let odnětí svobody (skupina komunistických poslanců navrhovala 8 až 12 let). Pokud si tedy například skupina několika osob působící třeba jen ve dvou státech bude organizovaně posílat po internetu pornografické kresby či smyšlené povídky, vztahuje se na ni horní trestní sazba 8 let (komunističtí poslanci navrhovali 12 let), zatímco například za týrání svěřené osoby běžně surovým způsobem na jedné osobě (§ 215) bez přitěžující kvalifikace je horní sazba 3 roky.\n\nZatímco do listopadu 2007 bylo přechovávání vybraných druhů pornografických děl (zobrazujících děti, neúctu, násilí nebo sexuální styk se zvířaty) trestné pouze za předpokladu, že účelem přechovávání bylo trestné jednání související se šířením, od roku 2004 zesílily tlaky, aby bylo trestné i držení pro vlastní potřebu, i nadále ovšem zcela bez ohledu na to, zda dílo vzniklo zneužíváním dítěte. Návrh na zákaz přechovávání se objevil například ve vládním návrhu nového trestního zákona z 21. července 2004, zamítnutém v Poslanecké sněmovně PČR 21. března 2006, který byl dílem kolektivu pod vedením Pavla Šámala) a v němž byl navrhován trest odnětí svobody za pouhé držení těchto děl až tři roky odnětí svobody, což podporovali například někteří představitelé nadace Naše dítě. Naopak například sexuolog a dlouholetý přednosta pražského Sexuologického ústavu Jaroslav Zvěřina (diskuse, 3. února 2005) byl vůči trestnosti pouhého držení pro vlastní potřebu kritický.\n\nS účinností od 1. prosince 2007 byl do trestního zákona zařazen § 205a „Přechovávání dětské pornografie“, který za pouhé přechovávání pornografického díla, které zobrazuje nebo jinak využívá dítě, stanoví trest odnětí svobody až na dva roky. (V tomto případě, na rozdíl od šíření, není zmíněna možnost peněžitého trestu ani trestu propadnutí věci). Účel přechovávání, způsob vytvoření ani získání díla, forma ani další okolnosti nejsou ve formulaci a maximální trestní sazbě přímo zohledněny. Původní návrh skupiny komunistických poslanců obsahoval trestní sazbu až tři roky.\n\nTouž novelou byla zrušena dosavadní trestnost přechovávání pornografických děl zobrazujících neúctu, násilí nebo pohlavní styk se zvířaty, pokud šlo o přechovávání za účelem některé z forem šíření. Původní návrh komunistických poslanců chtěl i u tohoto jednání rozšířit věcný záběr skutkové podstaty i o opatřování a přechovávání pro vlastní potřebu, ale pozměňovacími návrhy nakonec došlo k vypouštění těchto formulací a tím dokonce ke zmírnění i oproti původnímu znění.\n\nZneužití dítěte k výrobě pornografie bylo do listopadu 2007 trestné na základě obecnějších ustanovení trestního zákona (pohlavní zneužití, ohrožování mravní výchovy mládeže, případně útisk, týrání svěřené osoby, násilí proti jednotlivci, omezování osobní svobody, poškozování cizích práv atd.), pokud byla aktérům v některém z těchto ohledů způsobena újma.\nOd 1. prosince 2007 byl do trestního zákona vložen nový § 205b „Zneužití dítěte k výrobě pornografie“, který zavádí novou speciální skutkovou podstatu. Podle něj „kdo přiměje, zjedná, najme, zláká, svede nebo zneužije dítě k výrobě pornografického díla nebo kořistí z účasti dítěte na takovém pornografickém díle, bude potrestán odnětím svobody na jeden rok až pět let.“ Je-li čin spáchán v rámci organizované skupiny nebo v úmyslu získat značný prospěch, je trestní sazba dvě léta až šest let, v případě mezinárodní organizované skupiny nebo úmyslu získat prospěch velkého rozsahu tři léta až osm let. Tresty za faktické zneužívání dětí k výrobě pornografických děl jsou tedy velmi podobné trestům za nabízení či šíření takových forem pornografických děl, jejichž výrobou či užíváním není žádné dítě přímo poškozeno. Také faktická újma dětí, které byly zneužity k výrobě pornografie nebo se na ní některým z vyjmenovaných způsobů podílely, není ve formulaci a maximální trestní sazbě nijak zohledněna.\n\nTato skutková podstata se vztahuje i na případ, kdy se dítě bude některým z uvedených způsobů účastnit výroby pornografického díla, v němž vůbec není zobrazeno a nejde o dětskou pornografii. Naproti tomu výrobu pornografického díla, v níž dítě zobrazeno je, ale jeho výroby se neúčastní ani není k jeho výrobě zneužito, tato skutková podstata nepostihuje a trestné je pouze přechovávání nebo nabízení či šíření takového díla.\n\nPůvodně skupina komunistických poslanců navrhovala trestní sazbu za výrobu pornografického díla zobrazujícího dítě nebo osobu, která se jeví být dítětem, tři léta až osm let, a to bez ohledu na to, zda se výroby takového díla nějaké dítě účastnilo nebo zda k ní bylo jinak použito či zneužito.\n\nJan Chmelík a kol. (2003) uvádí, že v anglosaském právu jsou před pornografickým zobrazováním obvykle chráněny děti mladší 18 let, přičemž za pornografické je považováno takové zobrazení nahého dítěte, které z hlediska postoje nebo úhlu záběru je možné hodnotit jako necudné, obscénní nebo jinak neslušné. Nizozemsko umožňuje dobrovolné sexuální kontakty od 12 let, zatímco v pornografických dílech mohou figurovat osoby starší 16 let. Švédská a norská definice za dětskou pornografii považuje znázorňování sexuálních úkonů na osobách, jejichž tělesný vývoj ještě není nebo se nezdá být ukončen.\n\nParadoxem právní regulace je, že na vzniku těch japonských manga stylů, které na Evropana působí dojmem dětské pornografie, se podílely rovněž zákonné restrikce. Japonský zákon z roku 1907 totiž zakazoval zobrazování primárních sexuálních znaků včetně pubického ochlupení, a proto byl tento zákaz obcházen kreslením nedospělých těl.\n\nZákladním důvodem restrikce dětské pornografie je, že v mnoha případech vzniká vykořisťováním nebo pohlavním zneužíváním dětí. K právním a politickým sporům dochází zejména ve vztahu k těm pornografickým dílům, která zneužíváním nevznikla, například literárním, kresleným nebo animovaným, včetně počítačové animace.\n\nNapříklad Nejvyšší soud USA 16. dubna 2002 (Ashcroft versus Free Speech Coalition) rozhodl , že omezování takovýchto děl je v rozporu se svobodou projevu zaručenou prvním dodatkem ústavy. Zrušil tak předchozí rozsudky podle \"Child Pornography Prevention Act\" (Zákona o prevenci dětské pornografie) z roku 1996.\n\nV Japonsku jsou běžně dostupné, legálně šiřitelné a společensky tolerované i pornograficky (hentai) zaměřené komiksy a obrázky ve stylu manga zobrazující i děti (shotacon je označení pro mangy zobrazující chlapce, lolicon pro mangy zobrazující dívky).\n\nRámcové rozhodnutí Rady EU požaduje restrikce i vůči dílům zobrazujícím dospělou osobu „se vzhledem dítěte“ nebo „realistické zobrazení neexistujícího dítěte“. Zákony některých zemí virtuální pornografii od reálné vůbec nerozlišují.\n\nV praxi často dochází k tomu, že otázka, zda dílo je pornografické, není posuzována objektivně z povahy díla, ale ze způsobu jeho užívání nebo důvodů jeho držení. Někdy tedy bývá jako pornografické hodnoceno dílo, které je schopné u některých osob vyvolat pohlavní vzrušení, přestože například nebylo za tímto účelem vytvořeno nebo ani nemá formální rysy pornografického díla (může zobrazovat i nepornografickou nahotu nebo i zčásti oblečené děti). V praxi tak dochází k tomu, že osoba, která je pedofilně zaměřená nebo které je takové zaměření v rámci trestního řízení přiřknuto, může být trestána za takové jednání, které by u jiné osoby za trestné považováno nebylo, případně je de facto trestána nikoliv za své jednání ani za újmu způsobenou jiné osobě, ale za své vrozené zaměření.\n\nV některých evropských zemích je např. legální natáčet pornografické filmy, ve kterých se objevují 16letí, zatímco v jiných státech se totéž považuje za ilegální dětskou pornografii. Rámcové rozhodnutí Evropské unie se snaží udržet hranici chráněnosti na 18 letech, avšak přesto uvádí některé výjimky.\n\nParadoxem českého právního řádu je, že osoby starší 15 let se sice nedopouštějí trestného ani zakázaného jednání sexuálními aktivitami, ale dopustily by se trestného činu, pokud by se přitom vyfotografovaly nebo si zážitky zapsaly do deníčku.\n\nPrávní restrikce mají tu slabinu, že neberou ohled na skutečnou vůli osob, které mají chránit. Nepřiznávají osobám mladším 18 let právo rozhodovat o tom, zda chtějí být pornograficky zobrazeny, a dokonce ani právo, aby se samy zobrazily způsobem, který by mohl být označen za pornografický. Zajímavou otázkou je, zda dospělá osoba má právo povolit nebo umožnit pornografické využití díla, kde je sama zobrazena v dětském věku a které původně nebylo pořízeno jako pornografické.\n\nKromě ochrany dětí a mladých lidí před skutečným zneužíváním se tak v restrikcích uplatňují také ideologicky podmíněné zásadně podezíravé stanovisko vůči tělesnosti a sexualitě a představa dětské asexuálnosti a spory, které vyplývají z generačních, kulturních a sociálních rozdílů ve společnosti.\n\nZe strany příznivců zpřísněných restrikcí bývá uplatňován argument, že trestností držení dětské pornografie bude omezeno komerční zneužívání dětí, protože výrobcům této pornografie se ztíží odbyt a zúží trh. Někdy se rovněž v argumentaci objevuje i představa, že pedofilie vzniká (šíří se) prohlížením dětské pornografie nebo že trestnost držení umožní odstranit ze společnosti a zneškodnit pedofilně orientované osoby ještě dříve, než někomu skutečně způsobí faktickou újmu.\n\nZe sociologického a ekonomického hlediska bývá namítáno, že restrikce může zvýšit tržní cenu zakázané pornografie a tak zvýšit zisky z její výroby, čímž může podpořit ty nejhorší formy komerčního zneužívání a vykořisťování a učinit tuto činnost atraktivní pro aktéry špičkového organizovaného zločinu mafiózního typu. Tolerance vůči držení a bezplatnému šíření již existujících děl nebo jejich nekomerční výrobě za konsensuálních podmínek naopak může ceny a poptávku po ilegálně a komerčně vyráběných pornografických dílech výrazně snížit.\n\nNěkteří sexuologové zastávají názor, že „používání“ dětské pornografie nejen že pedofilii nezpůsobuje, ale naopak může pozitivně ovlivnit socializaci a psychické zdraví pedofilně disponovaných lidí a tak snížit riziko, že sami sobě nebo nějakému dítěti ublíží. K podobným názorům se přiklání i liberálnější část veřejnosti.\n\nVzhledem k tomu, že zejména v anglickém a americkém prostředí je v obecném povědomí pojem pedofilie úzce spjat s pohlavním zneužíváním dětí, dětskou pornografií a podobnými jevy a boj proti skutečným či domnělým pedofilům či zneuživatelům dětí má širokou veřejnou podporu, často jsou politicky úspěšná represivní opatření, která by u mnohých i závažných zločinů jiného druhu nebylo možné uplatnit. Bojem proti dětské pornografii, podobně jako bojem proti terorismu, se často zaštiťuje snaha mocenských orgánů podrobit plné kontrole počítačovou síť a komunikaci na ní, telefonickou komunikaci, provádění domovních prohlídek a preventivní kriminalizace osob, které fakticky nikomu újmu nezpůsobily.\n\nZejména v USA, Kanadě, Velké Británii a části západní Evropy se objevují obavy, že uplatnění těchto mocenských principů a technologií do dalších oblastí života naruší úctu státní moci k základním právům a svobodám lidí. Řidčeji se objevuje námitka, že i současný stav slouží více honu na nekriminální pedofily a narušování jejich práv, nežli skutečné ochraně dětí, případně že boj proti dětské pornografii je pro některé mocenské subjekty a činitele pouhou záminkou k omezení svobod sloužícímu jiným účelům.\n\n\n"}
{"id": "80745", "url": "https://cs.wikipedia.org/wiki?curid=80745", "title": "Mobile Information Device Profile", "text": "Mobile Information Device Profile\n\nMobile Information Device Profile (MIDP) je aplikační rozhraní J2ME, které definuje, jakým způsobem softwarové aplikace spolupracují s mobilními telefony a pagery. Umožňuje vytvářet aplikace pro mobilní telefony.\n\nAplikace, která je vytvořena podle tohoto standardu, se nazývá MIDlet.\n\n\n"}
{"id": "80748", "url": "https://cs.wikipedia.org/wiki?curid=80748", "title": "Divertimento", "text": "Divertimento\n\nDivertimento je hudební skladba zábavného charakteru (z italštiny: divertimento = zábava).\n\nTyto skladby v období baroka a klasicismu sloužily jako hudba doplňující nejrůznější společné akce, oslavy či stolování. Proto také byla divertimenta psána většinou na objednávku. Skladba má většinou 5 - 6 částí, z nichž některé jsou taneční, jiné variační. Většinou bývá divertimento komponováno pro komorní soubor dechových nástrojů.\n"}
{"id": "80750", "url": "https://cs.wikipedia.org/wiki?curid=80750", "title": "Kuželky", "text": "Kuželky\n\nKuželky jsou sport, který je v Česku zaštítěn Českou kuželkářskou asociací. Čeští reprezentanti a reprezentantky se stali vícekrát mistry světa.\n\nPodrobnosti stanoví \"Pravidla kuželkářského sportu\".\n\nKuželky se hrají s koulí, která nemá díry pro prsty, a devíti kuželkami. Rozběžiště má rozměry 6,5 x 1,7 m a v průběhu hry jej hráč nesmí opustit. Uvnitř rozběžiště se nachází náhozová deska o délce 5,5 m a šířce 35 cm. Konec rozběžiště spolu s koncem náhozové desky navazuje na vlastní dráhu, která je dlouhá 19,5 m. Na konci dráhy je devět kuželek rozestavených do čtverce tak, že jedna úhlopříčka tohoto čtverce leží v ose dráhy a druhá úhlopříčka je na ní kolmá. Mezi středy krajních kuželek je vzdálenost 100 cm a to jak v ose dráhy, tak i kolmo na osu dráhy. Původně měly soutěžní dráhy asfaltový povrch, později byl používán materiál zvaný sadurit a nyní se dráhy skládají s desek s umělohmotným povrchem. Ke hře se používají umělohmotné koule o průměru 16 cm a hmotnosti 2,880 kg. Žákovské koule mají průměr 15 cm. Hráč musí kouli z ruky vypustit tak, aby dopadla na náhozovou desku. Pokud koule vypuštěná z ruky hráče dopadne na jiné místo (rozběžiště nebo dráhu) jedná se o chybný hod.\n\nKuželky jsou poskládány do čtverce následujícím způsobem:\n\nJednotlivé kuželky mají svá jména:\nPozn. fána= \"dáma\"\n\nPozn.2: viz Technické předpisy WNBA\n\nDo plných se hraje tak, že se na každý hod postaví všech devět kuželek.\n\nHráči se před dalším hodem postaví jen ty kuželky, které nesrazil. Hraje do nich tak dlouho, dokud nesrazí poslední z oněch devíti kuželek. Teprve potom se mu postaví opět všech 9 kuželek. Pro žákovské kategorie se používá tzv. „stavěná dorážka“, což znamená, že se žákům nejdéle po třech hodech postaví všechny kuželky.\n\nJe základní sportovní disciplínou v kuželkách. Půlku hodů na jedné dráze hráč odehraje do plných, půlku do dorážky. Disciplína se označuje zkratkou \"hs\". Obvykle na jedné dráze hráč odehraje 50 hs nebo 30 hs.\nJe disciplína kterou hrají dva hráči kteří se po jednom hodu střídají zbytek je stejný jako u sdružené.\n\nSoutěží se v těchto disciplínách:\n\nDlouhodobé soutěže jsou zpravidla vypisovány pro šestičlenná družstva. Dorostenecké týmy hrají v družstvech tříčlenných. Vedle toho existují i jednorázové turnaje jak pro družstva – zpravidla čtyřčlenná, tak i pro jednotlivce či dvojice. V ČR existují jak soutěže družstev od ligových až po krajské, tak jsou každoročně vypisovány i turnaje Mistrovství ČR i jednotlivých krajů. Každý rok se zároveň pořádají i turnaje o tituly Mistrů světa v jednotlivcích i družstvech.\n\n\n"}
{"id": "80752", "url": "https://cs.wikipedia.org/wiki?curid=80752", "title": "Bau (ostrov)", "text": "Bau (ostrov)\n\nBau (IPA: [mba u]) je malý ostrov stranou východního pobřeží fidžijského hlavního ostrova Viti Levu. Přes svou malou rozlohu je ostrov historicky a politicky významný. Je hlavním sídlem Kubana konfederace a bauským \"Vunivalu\" , považovaným za nejvyššího fidžijského náčelníka.\nNa Bau se nachází nejstarší fidžijský křesťanský kostel a památný kámen o který byly rozbíjeny lebky kanibalských obětí.\n\nZ Bau pochází mnoho fidžijských vůdců. Seru Epenisa Cakobau, \"Vunivalu\" z let 1852 až 1883, který první sjednotil všechny fidžijské různorodé kmeny pod svou moc a byl v roce 1871 korunován jako Tui \"Viti\" (Král Fidži). Cakobau v roce 1874 postoupil Fidži Spojenému království. Jeho potomek Ratu Sir George Cakobau, rovněž titulovaný \"Vunivalu\" vykonával v letech 1973 až 1983 funkci generálního guvernéra. Fidžijský viceprezident Ratu Joni Madraiwiwi je rovněž náčelníkem Bau.\n\nFidžijština má mnoho dialektů, ale oficiální standard je založen na výslovnosti z Bauského ostrova.\n"}
{"id": "80753", "url": "https://cs.wikipedia.org/wiki?curid=80753", "title": "Knížecí rodové patrimonium", "text": "Knížecí rodové patrimonium\n\nJako knížecí rodové patrimonium je označováno přemyslovské území ohraničené soustavou hradišť ve středních Čechách, která vybudoval pravděpodobně Spytihněv I., za jehož vlády také mělo dojít k zásadnímu upevnění postavení Přemyslovců mezi ostatními knížecími rody v Čechách.\n\nK této soustavě patřil kromě centrální Prahy i Levý Hradec a Budeč, obvod byl ohraničen Starou Boleslaví, Lštěním, Tetínem, Libušínem a v souvislosti se sňatkem knížete Bořivoje a pšovské kněžny sv. Ludmily i Mělníkem. Přemyslovci tak ovládali oblast dnešního Slánska, Kladenska a Berounska až k dolnímu Posázaví, Brandýsku a jižnímu Mělnicku.\n\nVšechna tato hradiště nesla několik společných rysů. Na všech byly v 10. století postaveny kostely, kromě Levého Hradce jsou všechna umístěna na ostrožnách od centra vzdálených cca 26-34 km a to na okrajích zalesněných ploch, které přemyslovské panství chránily od ostatních knížecích domén. V blízkosti každého z těchto hradišť vedla významná obchodní cesta: kolem Staré Boleslavi žitavská cesta, u Lštění rakouská, u Tetína řezenská (resp. norimberská) a u Libušína chebská. Je pravděpodobné, že hradiště byla osídlena členy přemyslovského rodu (se Starou Boleslaví je spojen Boleslav I., Ludmila s Tetínem). Tato hradiště v sobě pojila několik funkcí: obrannou, ale pravděpodobně i útočnou, dále církevní a v neposlední řadě i ekonomickou (byly odtud vybírány dávky).\nCelý systém byl vystavěn plánovitě, svědčí tedy o promyšlené výstavbě mocenské základny, která později posloužila Boleslavu I. k zásadnímu rozšíření sféry přemyslovského vlivu.\n\n"}
{"id": "80756", "url": "https://cs.wikipedia.org/wiki?curid=80756", "title": "Kánon (hudba)", "text": "Kánon (hudba)\n\nKánon je vokální skladba kontrapunktické formy, založená na principu přísné imitace (napodobení), tj. práce s tématem spočívá v jeho opakování dalšími hlasy, většinou přesného ve všech atributech (melodika, harmonizace, rytmus a tempo). Opakování se provádí s určitým zpožděním (např. čtyři nebo osm taktů). Příkladem kánonu jsou \"Červená se, line záře\" nebo \"Bejvávalo\". Imitační technika podobná kánonu je užívána též ve fuze. Nejznámější instrumentální skladbou tohoto typu je \"Kánon a Gigue D dur\" Johanna Pachelbela.\n\nZákladní téma uvádí hlas, který se nazývá \"dux\". Hlasy napodobující dux jsou \"comes\". Původní význam slova kánon je pravidlo či návod na toto napodobení.\n\nZákladní formou kánonu je přísný kánon. V notách je uveden pouze dux. Každý další hlas (comes) opakuje dux přesně notu po notě. Nastupují ve stejném časovém intervalu a to buď od stejného tónu jako dux, nebo v daném intervalovém odstupu (např. v tercii, kvintě apod.) V závěru mohou všechny hlasy skončit současně nebo každý samostatně po dokončení svého úseku melodie.\n\nV tzv. nekonečném kánonu (canon perpetuus) nastupuje každý hlas po dokončení melodie znovu od začátku. Takovýto kánon by mohl pokračovat věčně. Většina společenských kánonů je tohoto typu.\n\nKruhový (resp. spirálový) kánon je charakteristický tím, že dux končí o tón výše než začal a následující opakování je také o tón výše zahájeno a s ním i všechny další hlasy. Příkladem je \"Hudební obětina\" Johanna Sebastiana Bacha.\n\nVedle hlasů vytvářejících přísný kánon mohou být ve skladbě i další hlasy, které nejsou (kromě rytmu a tóniny) s duxem nijak svázány. Nejčastěji je tímto volným hlasem bas, ale skladby může být komplikována dalšími volnými hlasy. Takovému kánonu se říká smíšený kánon.\n\nKánon mívá obvykle 2 až tři hlasy. Existují však i osmihlasé kánony. Vícehlasý kánon je zpravidla sestaven z jednotlivých kánonů navrstvených na sebe. Vzniká tak dvojitý, trojitý, resp čtyřnásobný kánon.\n\nDélka časového odstupu nástupu jednotlivých hlasů je důležitá pro harmonické souznění celku. Čím je tento odstup kratší, tím větší komplikace skladateli přináší.\n\nPokud další hlasy nastupují v jiném intervalu než prima, je zpravidla nutné narušit pravidlo přísného kánonu a změnit některé půtóny, aby nedošlo k vybočení hlasu do jiné tóniny.\n\nV základním typu kánonu sleduje comes přesně melodickou linku duxu. V račím kánonu začíná comes na konci duxu a melodickou linku sleduje odzadu dopředu. Zrcadlový kánon je charakteristický tím, že všechny intervaly v comes mají obačný směr než v duxu, tvoří zrcadlový obraz podle osy rovnoběžné s notovou osnovou. Poslední možností je pak zrcadlově obrácený račí tvar a tedy zrcadlově račí kánon.\n\nDalší možností je, změna rytmu mezi duxem a comesem. Zpravidla jde o sudý poměr, že comes je dvakrát, či čtyřikrát rychlejší nebo pomalejší.\n\nNejstarší dochovaný kánon je tzv. \"Letní kánon\", pocházející ze 13. století z Anglie. Vznikl patrně v opatství v Readingu. Ve 14. století byla ve Francii rozšířena forma tříhlasého kánonu zvaná chasse (francouzsky chase – hon). Text zpravidla líčí jarní přírodu a scény z lovu. Kánonický nástup hlasů má představovat stíhání zvěře. Podobný obsah mají i italské kánony zvané caccia. Největšího rozkvětu zažil kánon v 15. a 16. století u franko-vlámských skladatelů. Byl považován za jeden z vrcholů kompozičního umění. Dokonale propracovanými kánony se vyznačují také pozdní díla J. S. Bacha. V období klasicismu a romantismu se kánon v koncertní hudbě používal jen zřídka, zato vznikla řada společenských kánonů, které komponoval např. i Wolfgang Amadeus Mozart. Jistého znovuzrození se kánon dočkal ve 20. století, zejména v hudbě komponované dvanáctitónovou technikou.\n\nPodobný efekt jako kánon vzniká při současném zpěvu dvou různých melodií. Všechny melodie ale musí mít stejný takt a stejnou harmonickou posloupnost.\n\nNapříklad lze současně zpívat tyto české melodie\n\n\n\n"}
{"id": "80765", "url": "https://cs.wikipedia.org/wiki?curid=80765", "title": "Beqa", "text": "Beqa\n\nBeqa (IPA: [mbe nga]) je ostrov ležící 10 kilometrů severně od hlavního fidžijského ostrova Viti Levu. Nachází se na 18,40° jižní šířky a 178,13° východní délky. Ostrov má rozlohu 36 km² a dosahuje maximální výšky 457 metrů.\n\nNa ostrově je osm vesnic. Rukua, na západním pobřeží, je známa tradičním obřadem chůzí v ohni. Na ostrově se nachází známé letovisko Beqa Lagoon Resort.\n"}
{"id": "80766", "url": "https://cs.wikipedia.org/wiki?curid=80766", "title": "Argeș", "text": "Argeș\n\nArgeș je župa v jižní části Rumunska, ve Valašsku. Jejím hlavním městem je Pitești.\n\nŽupa hraničí na východě s župou Dâmbovița, na západě s župami Vâlcea a Olt, na severu s župami Sibiu a Brașov a na jihu s župou Teleorman. Její území je na severu hornaté; zasahují sem Karpaty a na jihu nížinné, zemědělsky velmi využívané. Největší řeka, která krajem protéká, je Argeș, po níž župa nese svůj název. Hlavní město Pitești má v župě dominantní postavení, jako jedno z mála měst je s Bukureští spojeno dálnicí.\n\n\n"}
{"id": "80767", "url": "https://cs.wikipedia.org/wiki?curid=80767", "title": "Letní olympijské hry 1900", "text": "Letní olympijské hry 1900\n\nII. letní olympijské hry se uskutečnily roku 1900 v Paříži jako doplněk pět měsíců trvající světové výstavy. Lidé věnovali mnohem více pozornosti výstavním artiklům, než o vavříny bojujícím sportovcům. Na hrách se představilo 997 sportovců z 24 zemí a to v 95 disciplínách 5 sportovních odvětví.\n\nV Paříži poprvé startovaly ženy, soutěžily v kroketu, jachtingu a v tenise. Na minulých hrách roku 1896 ještě ženy neměly podle antického vzoru povolení závodit. První olympijskou vítězkou byla dekorována tenistka Charlotte Cooperová z Velké Británie.\n\nMezi největší hrdiny patřili američtí atleti Alvin Kraenzlein (4 zlaté medaile – 60 m, 110 m překážek, 200 m překážek, dálka) a Ray Ewry \"Muž z gumy\" (3 zlaté ve skoku z místa).\n\n<nowiki>*</nowiki>Hedviga Rosenbaumová byla Němka žijící v Praze\n\nOlympijský turnaj proběhl ve čtyřech soutěžích: mužské dvouhře, mužské čtyřhře, ženské dvouhře a smíšené čtyřhře.\n\nJiná kandidátská města byla např.: Edmonton, San José atd.\n\n"}
{"id": "80768", "url": "https://cs.wikipedia.org/wiki?curid=80768", "title": "Společnost přátel žehu", "text": "Společnost přátel žehu\n\nSpolečnost přátel žehu je české občanské sdružení, které zajišťuje svým členům zpopelnění bez obřadu či s obřadem, případně i uložení na vybraném hřbitově.\n\nV českých zemích existovali dva předchůdci \"Společnosti přátel žehu\" - \"Společnost pro spalování mrtvol\", založená roku 1899 a spolek \"Krematorium\", který vznikl v roce 1909. Do roku 1922 existovaly oba spolky současně, pak \"Společnost pro spalování mrtvol\" ukončila činnost a předala finanční zůstatek a své písemnosti \"Krematoriu\". Prvním předsedou spolku \"Krematorium\" se stal dramatik Jaroslav Kvapil (1868-1950). V roce 1955 změnilo hnutí \"Krematorium\" jméno na \"Spolek přátel žehu\" a v roce 1966 na dnešní \"Společnost přátel žehu\"\n\nSpolečnost a její předchůdci se zasadili o uzákonění žehu v Československu a vznik prvních třinácti krematorií na jeho území.\n\nČlenský příspěvek je jednorázový. Z něj se například hradí vlastní pohřeb žehem, pietní akt (hudební vložka, duchovní nebo řečník), převoz rakve do nejbližšího krematoria.\n\n\n"}
{"id": "80772", "url": "https://cs.wikipedia.org/wiki?curid=80772", "title": "Letní olympijské hry 1996", "text": "Letní olympijské hry 1996\n\nXXVI. letní olympijské hry se uskutečnily v době od 19. července až do 4. srpna 1996 v Atlantě v USA. Zúčastnilo se jich 10 281 sportovců ze 197 zemí. Soutěžilo se v 271 disciplínách.\n\nV průběhu volby pořadatelského města se hodně spekulovalo o tom, zda by čest hostit letní olympiádu neměly mít Athény (na počest stého výročí prvních novodobých olympijských her). Volba ale nakonec rozhodla pro Atlantu, americké město ve státě Georgie.\n\nHry tradiční formulkou otevřel prezident Bill Clinton a olympijský oheň zapálil bývalý americký boxer Muhammad Ali, v té době postižený Parkinsonovou chorobou.\n\nAtmosféra olympiády byla poznamenána teroristickým útokem 27. července 1996, kdy výbuch bomby v olympijském parku zabil jednoho člověka a 110 lidí zranil. Vlajky visely na půl žerdi, ale soutěže nebyly přerušeny.\n\nNejlepším výkonem celých her se 1. srpna 1996 stala fenomenální dvoustovka sprintera Michaela Johnsona v čase nového světového rekordu 19,32 s. Ten byl o 2 setiny sekundy (19,30 s.) překonán až o 12 let později jamajským sprinterem Usainem Boltem na OH v Pekingu.\n\nHer se zúčastnili sportovci z celkového počtu 197 zemí. Z nich se 24 účastnilo letních olympijských her poprvé (z toho 11 nástupnických zemí po rozpadu SSSR).\n\nČísla v závorkách udávají počty sportovců zastupujících zemi.\n\n"}
{"id": "80775", "url": "https://cs.wikipedia.org/wiki?curid=80775", "title": "Concertino", "text": "Concertino\n\nConcertino je italský název pro drobnější koncertní skladbu (přeloženo doslova: malý koncert). Méně často se tímto názvem označuje menší skupina sólových hudebníků. Název je někdy též užíván v souvislosti s hudebními soutěžemi (např. „Concertino Praga“ - mezinárodní soutěž mladých hudebníků, pořádaná každoročně Českým rozhlasem). Concertino je rozděleno do tří vět. 1. je veselá a rychlá, 2. smutná a pomalá a třetí temperamentní. Oblíbeným složením je např. spojení těchto hudebních nástrojů: troje housle, klavír a zobcová sopránová flétna. Lze napsat Concertino i pro violu, violoncello, kontrabas, hoboj a další kombinace.\n"}
{"id": "80783", "url": "https://cs.wikipedia.org/wiki?curid=80783", "title": "Satu Mare (župa)", "text": "Satu Mare (župa)\n\nSatu Mare (maďarsky \"Szatmár\") je župa v severozápadní části Rumunska, v Sedmihradsku. Jejím hlavním městem je Satu Mare. Je součástí karpatského euroregionu.\n\nŽupa hraničí na západě s Maďarskem, na severu s Ukrajinou, na jihu s župami Bihor a Sălaj a na východě s župou Maramureș. Její území je většinou nížinné a zemědělsky využívané, jen na východě a jihu vystupuje mírná pahorkatina. Největší a nejvýznamnější řekou tu je Someș, vytkékající ze Sedmihradska do Tisy v Maďarsku. V průmyslu převažuje textilní, potravinářský (zpracovávání plodin z Pannonské nížiny) a dřevařský. Oblast má vzhledem k svému pohraničnímu postavení velký význam, a zažívá příliv zahraničních investic. Do roku 1938 hraničila na severu i s Československem.\n\n"}
{"id": "80784", "url": "https://cs.wikipedia.org/wiki?curid=80784", "title": "Války růží", "text": "Války růží\n\nVálky růží (1455–1487) byla série bitev občanské války v Anglii mezi spojenci rodů Lancasterů a Yorků. Příčiny konfliktu sahaly až k roku 1399, kdy přívrženci Lancasterů svrhli krále Richarda II. a ustavili novým králem Jindřicha IV. Po smrti jeho syna Jindřicha V. roku 1422 vládla zemi regentská rada místo nezletilého Jindřicha VI. Rozkrádání královského majetku regentskou radou a neúspěchy ve stoleté válce vedly Richarda Plantageneta z Yorku k mobilizaci vojenských sil proti královým rádcům.\n\nKdyž anglické vojsko roku 1453 zažilo ve stoleté válce definitivní porážku, král se zhroutil a Richard Plantagenet byl jmenován protektorem Anglie. Jeho opatření vedoucí k hospodářské obnově a posílení bezpečnosti však král poté, co nabyl roku 1455 vědomí, zrušil. York musel Londýn opustit a ještě ve stejném roce pak došlo k první bitvě mezi Lancastery a Yorky. Vítězství v této bitvě a další záchvat krále znamenaly pro Yorka návrat do funkce protektora, setkal se však se silným odporem královny Markéty z Anjou. Po několika bitvách roku 1459 musel Richard Plantagenet a jeho spojenci prchnout ze země. Když se následujícího roku Yorkové vrátili s armádou, nevystupoval již jen proti královým rádcům, nýbrž již usiloval o královskou korunu. Tu se mu však nepodařilo získat, neboť v prosinci roku 1460 byl Richard Plantagenet zabit v bitvě u Wakefieldu.\n\nJeho syn Eduard se však dokázal prosadit, zvítězil roku 1461 nad Lancastery a nechal se jako Eduard IV. korunovat. Postupem času se však začaly projevovat rozpory mezi ním a jeho spojencem Richardem Nevillem z Warwicku, které nakonec přerostly v otevřený boj. Warwick se spojil se šlechtou, jež byla nespokojena se vzestupem „nové šlechty“, kterou Eduard IV. podporoval. Warwick se svým vojskem roku 1469 zaznamenal porážku a musel prchnout do Calais, tam se však spojil s Markétou z Anjou a jejich společné síly se roku 1470 vylodily v Anglii a donutily zaskočeného Eduarda IV. prchnout do Burgundska. Následujícího roku se Eduard IV. vylodil v Anglii a lancasterské vojsko porazil. Mnozí Lancasterové byli popraveni a zavražděn byl také uvězněný Jindřich VI.\n\nJeště během dalších let Eduardovy vlády se vyskytly spory mezi Yorky, které vyvrcholily po jeho smrti roku 1483. Eduard IV. si přál, aby se protektorem stal jeho bratr Richard, královna Alžběta Woodvillová však nechala korunovat svého nezletilého syna Eduarda V. Richard se rozhodl prosadit silou, popravil představitele Woodvillů i Eduarda V. a nechal se jako Richard III. korunovat. Proti Richardovi III. však stále více rostla opozice, jejímž představitelem se stal Jindřich Tudor, jenž přebýval v exilu v Bretani. Ten se roku 1485 se svými přívrženci vylodil ve Walesu a po vítězství nad Richardem III. v bitvě u Bosworthu přijal jako Jindřich VII. královskou korunu. Několik dalších povstání již pak postavení nového krále neohrozilo.\n\nPříčinou válek růží byly události, jež se odehrály dávno před vypuknutím války. Roku 1377 zemřel král Eduard III., několik dní předtím však zesnul také jeho dědic Černý princ Eduard. Nárok na trůn měl tedy syn Černého prince, nezletilý Richard II. (1377–1399), jehož regentem se stal jeho strýc Jan z Gentu. Roku 1387 Richard II. dosáhl zletilosti; počínal si však svéhlavě a neopatrně, což způsobovalo jednak hospodářské potíže, hlavně však odpor šlechty. Když roku 1398 zemřel Jan Gentský, Richard II. majetek svého bývalého regenta svévolně zabavil. Šlechta se cítila být ve svých právech ohrožena, a tak se v čele s Jindřichem Bolinbrokem, dědicem lancasterského vévody Jana Gentského, vzbouřila a Richarda II. svrhla. Králem se pak stal Jindřich Bolinbrok jakožto Jindřich IV. (1399–1413).\n\nTímto ovšem byl zcela opominut nárok větve Lionela z Antwerp, druhorozeného syna Eduarda III. Toho sesazený Richard II. využil a za svého nástupce určil Lionelova vnuka Rogera Mortimera. Ten však zemřel bez dětí a své dědictví i s nárokem na trůn odkázal na Richarda z Cambridge, vévodu z Yorku. Navíc svržení krále bylo útokem na princip božského původu královské moci. Jindřich IV. vládl jako „první mezi rovnými“, tento nový princip jej však již nechránil tolik jako idea posvátného původu královské moci. Jindřich IV. a jeho syn Jindřich V. (1413–1422) byli schopnými vládci a dokázali případný odpor zpacifikovat. Důležitým povstáním se stal pokus Richarda z Cambridge o svržení krále roku 1415, který se však nepodařil; Richard z Cambridge byl popraven a pětiletý syn Richard Plantagenet z Yorku zatím nepředstavoval žádnou hrozbu. Podporu si Jindřich V. zajistil také úspěchem ve stoleté válce.\n\nRoku 1422 ovšem Jindřich V. neočekávaně zemřel a krom královské koruny zanechal svému devítiměsíční synu Jindřichovi VI. také pokračující válečný konflikt ve Francii. V regentské radě se rozpoutaly spory o moc zejména mezi Humphreym z Glouchesteru a Beauforty, které regent Jan z Bedfordu až do své smrti roku 1435 jen stěží dokázal tlumit. Krom toho se snažila získat vliv také rodina de la Pole, jež zbohatla svým obchodem s vlnou, byla povýšena do šlechtického stavu a získala vévodství Suffolk.\n\nNarůstající spory u dvora se odrážely v celé zemi. Bohatnoucí střední třída (\"yeomani\") se snažila získat politickou moc na úkor šlechty, autorita krále i církve upadala, kriminalita narůstala. K tomu všemu přistupovaly neúspěchy ve stoleté válce: francouzská vojska ovládala stále více území, a když roku 1444 došlo k anglo-francouzskému jednání v Toursu, požadovali Francouzi uzavření příměří, stažení anglických jednotek do Calais a sňatek již zletilého Jindřicha VI. s Markétou z Anjou, aniž by Jindřich VI. obdržel nějaké věno. Nejvlivnější postavení v královské radě zastával Vilém de la Pole ze Suffolku, jenž svatbu prosadil. Když se však anglická posádka ve Francii dozvěděla potupné okolnosti sňatku, odmítla se stáhnout, takže boje ve Francii pokračovaly. Francouzská vojska však nakonec anglickou armádu do roku 1453 zatlačila do Calais.\n\nJindřich VI. představoval umírněného a nerozhodného panovníka, který se spíše než o vládu zajímal o náboženství a vzdělání. Ačkoli se u něj někdy projevovala také tvrdohlavost a pomstychtivost, hlavní iniciativu převzala jeho manželka Markéta z Anjou, jež na něj měla značný vliv. Upřednostňovala Somersety a Suffolky, pronásledovala Glouchestery a snažila se také omezit vliv Richarda Plantageneta, ačkoli ten doposud věrně sloužil králi. Boje ve Francii značně vyčerpávaly královskou pokladnu a královi rádci (Somerseti a Suffolkové) doporučovali královi, aby se svého majetku zbavoval, aby se tohoto majetku posléze zmocnili. Autorita krále dále klesala, narůstaly potyčky mezi šlechtici. Šlechta se zároveň snažila upřít volební právo yeomanům a nižším vrstvám obyvatelstva. Neúspěchy ve Francii a hroucení zkorumpovaného systému však pro Suffolky nakonec znamenal katastrofu. Vilém ze Suffolku byl na popud parlamentu roku 1450 uvězněn, poté králem vypovězen ze země a při své cestě z Anglie zlynčován námořníky.\n\nVyhnání Viléma ze Suffolku však nepředstavovalo dostatečné řešení. Jack Cade, irský zloděj, který se prohlašoval za příbuzného Richarda Plantageneta z Yorku, požadoval navrácení rozkradeného královského majetku. Král jeho stoupence začal pronásledovat, mnozí z nich však byli veteráni z francouzských válek, takže královské vojsko porazili, a dokonce ovládli Londýn. Londýňané sice povstalce z města vyhnali a Cade byl zabit, avšak nepokoje se po zemi šířily dále.\n\nSamotný Richard Plantagenet neusiloval o trůn, nýbrž o nápravu poměrů a odstranění zkorumpovaných rádců, zejména Edmunda Beauforta ze Somersetu, jenž nahradil Suffolka. Yorkův návrat z Irska a pochod na Londýn úspěch vyjednávání se Somersetem nezajistil a protisomersetský parlament byl rozpuštěn. Po další mobilizaci Yorkových sil proti Somersetovi byl York prohlášen za vzbouřence a Somerset za oddaného poddaného krále. Téměř došlo k vojenskému střetu, král však nechal Yorka zrádně zatknout, donutil jej přísahat, že již nikdy nesvolá armádu proti králi, a pak jej propustil. Spor získal další rozměr, když se do něj přimíchaly spory konkurenčních rodů Nevillů a Percyů. Král podle nich dědické spory vyřešil nespravedlivě, a tak se Nevillové rozhodli získat podporu u Yorka, zatímco Percyové u Somerseta. Když byli roku 1453 Angličané ve Francii definitivně poraženi, král zešílel. Dočasnou vládu vykonávala královská rada, jež však nedisponovala autoritou. V zemi propukla anarchie a Percyové přepadli Nevilly.\n\nDo toho královna Markéta z Anjou porodila syna Eduarda (byť bylo veřejným tajemstvím, že jeho otcem není král, nýbrž Somerset), což jen zvětšilo obavy z moci Somersetů; York přijel na pozvání biskupů do Londýna, prosadil se v královské radě a Somerset byl uvězněn. Parlament jmenoval Yorka regentem, který byl záhy jmenován také protektorem Anglie a hlavním královským rádcem. York se snažil ozdravit královské finance, redukoval náklady královské domácnosti, vyplatil zpožděné platy dvorským služebníkům, usiloval o urovnání sporů v zemi a o zneškodnění pirátů v okolí anglických břehů. Když se však král začal uzdravovat a nabývat vědomí, propustil Somerseta z vězení a Yorkova opatření rušil.\n\nYork tedy raději Londýn roku 1455 opustil. Vzápětí se sešel parlament, na který se však byli pozváni pouze Yorkovi nepřátelé. Yorkova stížnost králi, že nebyl pozván, a požadavek na odstranění Somerseta nebyly vyslyšeny, York proto zahájil tažení a u St Albans se střetl s královským vojskem poté, co vyjednávání se Somersetem selhalo. První bitva válek růží připomínala spíše jen pouliční bitku, trvala jen asi půl hodiny, jednalo se však o první otevřenou srážku Yorků s Lancastery. Somerset však při ní zahynul a král byl zraněn.\n\nRichard Plantagenet z Yorku opět zdůrazňoval, že nebojuje proti králi, nýbrž proti jeho rádcům. Nyní když hlavní rádce zemřel, doprovodil se svými druhy krále do Londýna. Král vyhlásil všeobecnou amnestii, záhy jej však zasáhl další záchvat deprese, a York byl proto znovu jmenován protektorem Anglie. York se znovu pustil do restituce královského majetku, stále však narážel na odpor protivníků, kteří se koncentrovali okolo královny Markéty z Anjou a disponovali početnou armádou (označovali své uniformy labutí, symbolem prince Eduarda). Po zotavení krále musel York znovu královskou radu opustit, tím však král ztratil veškerou autoritu a v zemi zavládla anarchie.\n\nVe sporu mezi Yorky již nemohl nikdo zůstat neutrální, celá země se proto rozštěpila na dva nesmiřitelné tábory. Roku 1459 se královna cítila již dostatečně vojensky silná, takže došlo k bitvě u Blore Hearth, jež ovšem znovu skončila vítězstvím Yorků. V následující bitvě u Ludford Bridge však získali Lancasterové navrch a Yorkové se rozprchli: York prchl do Irska, Richard Neville ze Salisbury, Richard Neville z Warwicku a Yorkův syn Eduard z March do Calais. Královna Markéta z Anjou s královým souhlasem ovládla veškeré záležitosti, obvinila Yorky z velezrady a prosadila konfiskace jejich majetku.\n\nMnozí Angličané však vůbec nebyli přesvědčeni o tom, že by York byl zrádce. Moc Yorků navíc nebyla zlomena: Warwick a Salisbury ovládli bohaté Calais a přes moře podnikali nájezdy na Kent. Roku 1460 se Yorkové vylodili v Sandwichi. York zatím zůstal v Irsku a vylodil se v Chesteru poté, co vojska jeho přívrženců zvítězila nad Lancastery v bitvě u Northamptonu a zajala krále. Richarda Plantageneta v Londýně přivítali jako krále, parlament, církevní představitelé i jeho přátelé jej však zrazovali od toho, aby si královský titul nárokoval. Parlament nakonec zákonem \"Act of Accord\" ustanovil, že králem zůstane Jindřich VI., následnictví „syna“ Eduarda však zrušil ve prospěch Yorka.\nTento vývoj byl ovšem zcela nepřípustný pro Lancastery, kteří opět shromáždili své vojsko a začali plenit Yorkovy pozemky. York mobilizoval své síly a přesunul je v prosinci 1460 na hrad Sandal, kde je Lancasterové oblehli. Yorkové z hradu vyšli, aby se se svými protivníky utkali v bitvě u Wakefieldu. Yorkové však utrpěli drtivou porážku: Richard Plantagenet z Yorku byl zabit, Richard Neville ze Salisbury a Yorkův druhý syn Edmund byli krátce po bitvě Lancastery popraveni.\n\nNa základě zákona \"Act of Accord\" měl ovšem nárok na trůn Yorkův syn Eduard, jenž roku 1461 zvítězil v bitvě u Mortiners Cross nad Lancastery vedenými Jasperem Tudorem. Markéta z Anjou však mezitím odcestovala do Skotska, kde získala podporu. Odtud táhla se svým vojskem na Londýn. Warwick se opevnil v St. Albans, jeho postavení však bylo vyzrazeno a jeho vojsko v druhé bitvě u St Albans utrpělo porážku. Markétě se nakonec podařilo osvobodit Jindřicha VI., Londýňané vystrašení zvěstmi o lancasterském drancování měst odmítli Lancasterům otevřít brány města.\n\nMísto toho vstoupil do Londýna Yorkův syn, jenž byl jako Eduard IV. prohlášen králem v naději, že bude vládnout lépe než Jindřich VI. Nový král získal lidovou podporu a Lancasterové oslabení návratem Skotů do Skotska se museli stáhnout na sever. V mohutné bitvě u Towtonu Yorkové nakonec zvítězili, Markéta z Anjou se svým synem Eduardem prchla do Skotska a lancasterské vojsko se rozpadlo.\n\nPo nastolení Eduarda králem se začal v zemi pomalu obnovovat pořádek, oživovat obchod a nastolovat právní stav. Markéta z Anjou se se synem Eduardem přesunula do Francie, kde však nebyli příliš vítanými hosty, a tak je francouzský král Ludvík XI. vybavil malým vojskem, se kterým se roku 1463 vylodili v Northumberlandu, obsadili zde několik hradů, pak však byli roku 1464 v bitvě u Hedgeley Moor a v bitvě u Hexhamu poraženi a mnozí lancasterští velitelé byli zabiti (Jindřich Beaufort ze Somersetu). Šarvátky však na severu Anglie pokračovaly i v následujících letech.\n\nBrzy po korunovaci Eduarda IV. se začaly projevovat rozpory mezi ním a Warwickem, od jehož vlivu se chtěl král osamostatnit. Warwick se orientoval na Francii a vyjednával pro Eduarda s francouzským králem svatbu. Anglický král, orientující se na Burgundsko a Flandry, však Warwicka veřejně znemožnil, když v parlamentu oznámil, že je již několik měsíců ženatý s Alžbětou Woodville, vdovou po Janu Greyovi, který byl zabit v první bitvě u St. Albans, kde bojoval za Lancastery.\n\nRovněž prosazování Woodvillů („nové šlechty“) do úřadů na úkor dosud věrných Nevillů nesl Warwick velmi nelibě. Když se pak králova sestra provdala za burgundského vévodu Karla Smělého, začal se Warwick spojovat se „starou šlechtou“ a královým bratrem Jiřím Plantagenetem z Clarence proti králi. Roku 1469 začal Warwick na severu Anglie verbovat vojsko a při svém tažení zvítězili nad královským vojskem v bitvě u Edgecote Moor. Král však Warwicka překvapil, když nechal rozpustit vojsko a svěřil se do rukou arcibiskupa z Yorku, tedy pod ochranu církve. Warwick nevěděl, jak dále pokračovat a stáhl se na sever.\n\nWarwick a Clarence poté prchli do Calais. Warwick viděl, že nyní musí hledat mocnějšího protikrále a navázal kontakty s Markétou z Anjou, jež nakonec svolila ke sňatku svého syna Eduarda s Warwickovou dcerou. Zrazený Clarence proto obnovil své styky s Eduardem IV. Roku 1470 se Lancasterové s podporou Francie vylodili v Anglii a zcela zaskočeného Eduarda IV. donutili uprchnout do Burgundska. Warwick pak nechal Jindřicha VI. znovu korunovat králem a sám si přivlastnil roli královského místodržícího. Parlament prohlásil Eduarda IV. za nemanželského potomka a za právoplatného dědice trůnu ustanovil Jiřího z Clarence.\n\nWarwick se po příslibu podpory ze strany francouzského krále chystal napadnout Burgundsko. To přimělo burgundského panovníka k tomu, aby Eduardovi poskytl finanční prostředky a vojsko pro invazi do Anglie. Eduard se vylodil s malým vojskem na yorkshirském pobřeží, krátce nato obsadil York a při tažení na Londýn se jeho vojsko postupně zvětšovalo. Jiří z Clarence definitivně lancasterskou stranu opustil, Warwick se vyhýbal přímému boji, takže Eduard IV. nakonec vstoupil do Londýna, kde znovu přijal korunu.\n\nTeprve poté došlo ke střetu s Warwickovým vojskem. V nepřehledné bitvě u Barnetu se Warwickovo vojsko rozpadlo a Warwick sám byl zabit. Mezitím se do Anglie vrátila Markéta z Anjou i se sedmnáctiletým synem Eduardem a shromažďovala kolem sebe lancasterské vojsko i přes zprávu o Warwickově prohře. V nastalé bitvě u Tewkesbury král Eduard IV. rychle zvítězil, Markétin syn Eduard a Edmund Beaufort ze Somersetu zabiti a Markéta samotná zajata. Uprchnout ze země se však podařilo Jasperu Tudorovi, což byl lancasterský vojevůdce a syn z druhého manželství vdovy po Jindřichovi V., Kateřiny z Valois, a jeho synovci Jindřichovi Tudorovi. Po návratu Eduarda IV. do Londýna byl v Toweru ubit Jindřich VI.\n\nPo bitvě v Tewkesbury Eduard IV. konečně ovládl celou Anglii a bezprostřední ohrožení jeho moci pominulo. Přežili však dva potenciální uchazeči o trůn: Eduardův přebíhavý bratr Jiří z Clarence a Jindřich Tudor, který utekl do Bretaně. Clarence se na poslední chvíli přiklonil k Eduardovi IV., byl však přesto za trest zbaven svého majetku. To mu však nebránilo v tom, aby vedl spor se svým dalším bratrem Richardem z Gloucesteru o Warwickovo dědictví. Clarence nakonec získal polovinu Warwickova majetku, další svévolné jednání a svérázné vykonávání práva však vedlo k jeho zatčení. Parlament jej za justiční vraždu a věrolomnost odsoudil k smrti. Clarence se však nedočkal řádné popravy, nýbrž roku 1478 zemřel v Toweru za nejasných okolností.\n\nTím však napětí mezi Yorky nepominulo. Vynořily se totiž další spory, tentokrát mezi královninou rodinou Woodvillů a Richardem z Gloucesteru, jenž opíral svou moc zejména o svá velká území v severní Anglii a o svou popularitu. Napětí bylo o to větší, že Eduard IV. měl dosud jen dvě malé děti, a tak se podle něj měl případně protektorem stát Richard. Když však Eduard IV. roku 1483 zemřel, požádala královna Alžběta Woodville o regentství a o korunovaci jejího syna. Novým králem se tedy stal Eduard V., aniž by však Richard byl informován. Richard proto začal mobilizovat vojsko, aby se prosadil jako protektor. Nechal pak popravit některé významné představitele rodu Woodvillů a dvanáctiletého Eduarda V. i s jeho bratrem Richardem nechal uvěznit v Toweru. Děti Eduarda IV. byly nakonec prohlášeny za nelegitimní a parlament i Londýňané v naději, že tak spory skončí, vyzvali Richarda z Gloucesteru, aby jakožto Richard III. přijal korunu.\n\nZáhy však v zemi vypuklo povstání. Jeho cílem bylo zprvu osvobození Eduarda V. a jeho bratra z vězení, když se však rozšířila zpráva o tom, že byli ve vězení zabiti, usilovali povstalci o zavraždění Richarda III. a nastolení Jindřicha Tudora, který se měl oženit s dcerou Eduarda IV. Alžbětou z Yorku, čímž mělo dojít ke spojení lancastersko-tudorovské dynastie s yorskou. I přes potlačení povstání Richard III. rychle ztrácel podporu a mnozí odcházeli za Jindřichem Tudorem do Bretaně.\n\nJindřich Tudor se nakonec se svými přívrženci roku 1485 vylodil u Milford Haven v jižním Walesu. Richard III. na svou podporu jen těžko sháněl vojáky, a tak jeho vojsko v bitvě u Bosworthu zaznamenalo porážku a on sám padl. Tudor byl korunován jako Jindřich VII. a oženil se s Alžbětou z Yorku. Parlament jeho pozici potvrdil. Následovalo ještě několik neúspěšných povstání, jež však byla (například v bitvě u Stoke roku 1487) potlačena. Svou moc Jindřich VII. upevňoval také popravami svých odpůrců (například roku 1499 byl popraven Perkin Warbeck, jenž uváděl, že je Richard, mladší ze dvou synů Eduarda IV. uvězněných v Toweru).\n\nNejzřejmějším důsledkem byl pád rodu Plantagenetů, který byl na anglickém trůnu nahrazen rodem Tudorovců, který v následujících letech dramaticky změnil Anglii. Šlechta utrpěla během těchto válek, doprovázených důsledky morové nákazy \"černého moru\", velké ztráty moci ve prospěch vznikající skupiny obchodníků a centralizované královské moci v době vlády Tudorovců. Ohlásila konec středověku v Anglii a příchod renesance.\n\nNa druhé straně se uvádí, že hrůzy válek byly zveličovány Jindřichem VII., aby tak zvětšil své zásluhy o uklidnění situace a dosažení míru. Obchodníci i prostý lid byli daleko méně zasaženi, než některé oblasti na kontinentu strádající z dlouhého obléhání a plenění. I když existovala dlouhá obléhání, vyskytovala se v málo osídlených oblastech. Pokud se vojska potkala v hustě osídleném území, jejich konflikt byl rychle vyřešen bitvou.\n\nVálky byly pro Anglii tragické ztrátou převážné části území ve Francii. I když angličtí panovníci pokračovali ve výbojích na kontinentu, ovládnutí území, které dříve patřilo pod anglickou správu, se nepodařilo obnovit. Ve skutečnosti někteří panovníci z kontinentu (Burgundsko a Francie) hráli klíčovou roli v průběhu války v Anglii, poskytnutím azylu a financí poraženým šlechticům, podporujíce tak trvání této války aby zabránili existenci jednotné a silné Anglie.\n\nPoválečné období přineslo změnu i v postavení šlechticů a jejich možnosti shromáždit a vyzbrojit své vlastní vojsko, což jim Jindřich zakázal. Nemohli tak bojovat proti sobě ani proti králi. Spory šlechticů tak byly řešeny především u královského dvora s velkým vlivem krále.\n\n\n\n\n\n"}
{"id": "80785", "url": "https://cs.wikipedia.org/wiki?curid=80785", "title": "Škoda 14Tr", "text": "Škoda 14Tr\n\nŠkoda 14Tr je československý trolejbus vyráběný v letech 1981 až 1998 podnikem Škoda Ostrov. Prototypy byly vyrobeny již v letech 1972 a 1974.\n\nPo ukončení nezdařeného pokusu o unifikaci autobusu a trolejbusu (Karosa ŠM 11 a Škoda T 11) a nerealizovaném projektu Škoda 13Tr byl na začátku 70. let 20. století v podniku Škoda vyprojektován další typ trolejbusu, který byl označen (s ohledem na použitý systém označení trolejbusů Škoda) jako 14Tr. Vývoj byl ale přerušen, poněvadž se předpokládalo nahrazení trolejbusové dopravy dopravou autobusovou. Teprve ropná krize vedla k přehodnocení postoje a práce na projektu vozu 14Tr byly obnoveny.\n\nVůz 14Tr je dvounápravový trolejbus se samonosnou karoserií. Její kostru tvoří vzájemně svařené prvky – rám, boční stěny, střecha a čela. Každý prvek je zhotoven z ocelových profilů a ze svařených lisovaných dílů. Kostra karoserie je pokryta ocelovým plechem, část pod okny je tepelně izolovaná a odhlučněná antivibračním nátěrem. V interiéru jsou stěny obloženy umělohmotnými deskami. V pravé bočnici jsou umístěny dvoje (u části vozů na export) nebo troje dvojkřídlé skládací dveře. Příčně umístěné sedačky pro cestující jsou potaženy koženkou.\n\nV případě elektrické výzbroje bylo využito výhod posledních sérií trolejbusu 9Tr – tyristorové pulzní regulace.\n\nVozy nulté (ověřovací; označeny 14Tr0) a první (14Tr01) výrobní série měly problémy s pevností karoserie. Zatímco u vozů 14Tr01 byly problémy vyřešeny dodatečným zesíleném vozové skříně, trolejbusy 14Tr0 byly pro poddimenzování karoserie poměrně brzo vyřazovány. Trolejbusy vyrobené v dalších sériích už měly vozovou skříň zesílenou (silnější sloupky mezi okny a dveřmi, zesílený rošt vozů).\n\nV roce 1995 byla zahájena souběžná produkce modernizované verze 14TrM, od poloviny 90. let byly vyráběny i speciální exportní varianty 14TrE a 14TrSF. Výroba původního typu 14Tr byla ukončena v roce 1999, vozy 14TrM byly produkovány nadále.\n\nOd roku 2002 probíhala v ostrovském závodě Škody, kde se od roku 2004 kompletní trolejbusy již nevyrábí, výroba náhradních vozových skříní, které byly určeny pro neopravitelně poškozené vozy (např. zkorodované, jinak poškozené stářím nebo po nehodě).\n\nPrvní prototyp, který se od ostatních trolejbusů 14Tr lišil odlišně provedenými čely vozu, byl vyroben již v roce 1972. Po různých zkouškách byl v roce 1974 prodán do Mariánských Lázní, kde obdržel evidenční číslo 22. Vyřazen byl v roce 1981.\n\nDruhý prototyp vozu 14Tr měl obdobný osud. Vyroben byl v roce 1974, ještě téhož roku byl předán do Mariánských Lázní. Zde pod číslem 23 jezdil do roku 1984, kdy byl vyřazen a sešrotován.\n\nPo obnovení prací na vývoji trolejbusu 14Tr bylo v roce 1980 vyrobeno ještě pět prototypových vozů, které se od následně vyráběných příliš nelišily.\n\nRoku 1988 byl vyroben prototyp vozu 14Tr pro jízdu pod napětím 750 V. Do provozu byl zařazen o rok později v Banské Bystrici pod číslem 1001.\n\nV roce 1985 byla na základě požadavku kyjevského dopravního podniku vyrobena spřažená verze dvou trolejbusů 14Tr, která byla označena jako trolejbusový vlak TV – 14Tr a která měla být náhradou za tzv. scepky tvořené dvojicí trolejbusů 9Tr. Zkoušky jediné vyrobené soupravy TV – 14Tr byly prováděny na zkušební trati do Jáchymova a poté, od roku 1986, v Hradci Králové a v Kyjevě. Homologace pro zahraničí však nebyla dokončena a pro československé dopravní podniky se s tímto vlakem nepočítalo, proto byl projekt ukončen.\n\n\nV letech 1972 až 1998 bylo vyrobeno 3265 vozů Škoda 14Tr a dva vozy 14Tr tvořící soupravu trolejbusového vlaku TV–14Tr (součet vozů v tabulce uvedené níže dosahuje čísla 3273+2).\n\n\n\n"}
{"id": "80786", "url": "https://cs.wikipedia.org/wiki?curid=80786", "title": "Nukulau", "text": "Nukulau\n\nNukulau je malý ostrůvek patřící k Fidži. Leží asi 15 kilometrů východně od fidžijského hlavního města Suva, se kterým je spojen leteckými a lodními linkami. Ostrov sehrál významnou roli v demografickém a politickém vývoji Fidži během posledních 160 let.\n\nOstrov Nukulau sehrál významnou roli při postoupení Fidži britské koruně roku 1874. V roce 1846 John Brown Williams, konzul Spojených států amerických, koupil ostrov za pouhých 30 USD. Postavil si dvoupatrový dřevěný dům a usadil se zde roku 1849. 4. července tohoto roku, během oslav amerického Dne nezávislosti shořel Williamsovi obchod ohněm zapáleným výstřelem z kanónu. Věci, které se mu při požáru podařilo zachránit, byly následně rozchváceny domorodci. Druhý požár v roce 1855 zničil Williamsův dům. Williams označil Seru Epenisa Cakobau, „Vunivalu“ (hlavní náčelník) ostrova Bau, který se prohlásil za „Tui Viti“ (fidžijský král), odpovědného za vyplenění jeho majetku a podporován námořními silami Spojených států požadoval odškodné 43.531 USD jako kompenzaci na pokrytí jeho ztráty vyčíslené na 5.000 USD. Cakobau, neschopný splatit dluh, vedl sérii jednání se Spojeným královstvím a po neúspěšném pokusu ustanovit stabilní konstituční monarchii pod opatrovnictvím australské polynéské společnosti, dospěl roku 1874 k rozhodnutí postoupit ostrovy Spojenému království, čímž je na téměř století uvrhl pod nadvládu britského impéria.\n\nHistorici dnes soudí, že dluh byl přemrštěný a z většiny vymyšlený.\n\nPohnutá historie Nukulau příchodem britského impéria neskončila. Od roku 1879 až do roku 1916 ostrov sloužil jako karanténa pro tisíce indofidžijců sezónně pracujících pro britskou koloniální vládu. Po zdravotní prohlídce byli následně odesíláni na fidžijské třtinové plantáže, nebo do Indie.\n\nDnes je Nukulau známé díky fidžijskému vězení, kde je na doživotí vězněn za velezradu George Speight, strůjce povstání v roce 2000, které sesadilo vládu premiéra Mahendra Chaudhry.\n"}
{"id": "80787", "url": "https://cs.wikipedia.org/wiki?curid=80787", "title": "Robert Surcouf", "text": "Robert Surcouf\n\nRobert Surcouf (1773–1827) byl slavným francouzským korzárem, který se během své legendární kariéry zmocnil čtyřiceti sedmi lodí a byl proslulý svou galantností a rytířstvím. Za to byl nazýván \"Král korzárů\".\n\nSurcouf se narodil v prosinci roku 1773 v bretaňském opevněném městě Saint-Malo, které bylo tradiční korzárskou pevností. V mládí navštěvoval církevní školu a byl vychováván jezuity. Již ve třinácti letech však ukradl malý člun, aby dokázal své námořnické schopnosti, a musel být zachráněn, když se dostal do mořské bouře.\n\nV patnácti letech se nechal najmout na obchodní loď plující do Indie. V letech 1789 až 1791 se zúčastnil obchodu s otroky z Mosambiku a Madagaskaru. V roce 1792 se vrátil zpět do Saint-Malo a zjistil, k jak obrovským politickým změnám došlo v jeho vlasti během francouzské revoluce. Na obchodní lodi odjel na ostrov Île-de-France (dnes Mauricius) a po svém příjezdu se dozvěděl, že vypukla válka s Anglií. Když byl ostrov napaden dvěma velkými anglickými válečnými loděmi, zúčastnil se Surcouff jako druhý důstojník na fregatě \"Cybèle\" úspěšného odražení nepřítele, který byl v obrovské palebné přesile, a rázem patřil mezi válečné hrdiny.\n\nStal se kapitánem a vyjádřil své přání vést proti Anglii korzárskou válku. Avšak francouzský Národní konvent jen nerad vydával listiny opravňující k zajímání lodí. To mělo za následek, že když Surcouf roku 1794 zajal tři anglické obchodní lodi s nákladem potravin a připlul s nimi do hladovějícího Port Louis, bylo sice zadržení lodí prohlášeno pod záminkou sebeobrany za legální (za anglický útok byl vydáván výstřel, kterým Angličané, jak bylo tehdejším zvykem, požadovali vyvěšení vlajky), ale úřady zadržely celý náklad včetně části, kterou obvykle obdržel korzár, protože Surcouf neměl potřebné listiny.\n\nPo sporu s guvernérem Isle de France odplul Surcouf do Francie, aby příslušné listiny získal. Na moře se vrátil roku 1798 v Nantes jako kapitán lodě \"Clarissa\" s osmnácti děly a se sto pěti muži posádky. Brzy se v jižním Atlantiku zmocnil čtyř lodí a v únoru 1799 dalších dvou blízko Sumatry. V listopadu toho samého roku zajal loď \" Auspicious\" s nákladem majícím cenu více než jeden milion franků. Před návratem na Isle de France se ještě zmocnil další anglické a americké obchodní lodi.\n\nV květnu roku 1800 se Surcouf stal velitelem \"La Confiance\", rychlé korvety s osmnácti děly, a začátkem března s ní zajal devět britských obchodních lodí. 7. října roku 1800 se v Bengálském zálivu \"La Confiance\" setkala s lodí britské Východoindické společnosti \"Kent,\" vyzbrojenou dvaceti šesti děly a se 438 osobami na palubě: z toho 100 mužů regulérní posádky, 38 cestujících včetně tří žen a 300 osob z východoindické lodi \"Queen\", která v důsledku požáru vybuchla v San Salvadoru. Mezi cestujícími z lodi \"Queen\" se nacházelo 100 vojáků. Surcouf brilantním manévrováním a úspěšnou abordáží \"Kent\" dobyl a získal tak obrovskou kořist. V literatuře se často chybně uvádí, že Surcouf zvítězil proti trojnásobné přesile, ale na \"Kentu\" měli jen omezenou výzbroj ručních palných a sečných zbraní pro vlastní stočlennou posádku, většina osob na palubě nebyla ozbrojena vůbec. Po této úspěšné akci se Surcouf stal ve Francii žijící legendou a v Anglii veřejným nepřítelem, na jehož hlavu byla vypsána odměna pěti miliónů franků.\n\nPo návratu do vlasti roku 1801 se Surcouf usadil v rodném Saint-Malo, oženil se a působil šest let mimo vojenskou službu jako obchodník a rejdař. Za své zásluhy obdržel 18. července roku 1804 řád důstojníka Čestné legie.\n\nRoku 1807 se Surcouf vrátil ještě jednou na moře jako velitel speciálně postaveného trojstěžníku \"Le Revenant\" s dvaceti děly, který dosahoval na svou dobu pozoruhodné maximální rychlosti dvanácti uzlů. I tato jeho poslední korzárská plavba byla velmi úspěšná. 4. února 1809 se Surcouf vrátil do Francie s nákladem v ceně osmi miliónů franků. Surcoufa přijal sám císař Napoleon a udělil mu titul barona.\n\nPo skončení válek se Surcouff vrátil natrvalo do Saint-Malo jako vážený šlechtic a velmi bohatý muž a pokračoval ve své obchodní a rejdařské činnosti.\n\nVypráví se o něm, že roku 1817 vyzval na souboj dvanáct pruských důstojníků za to, že v baru urazili jednoho starého muže. V souboji jich jedenáct (jednoho po druhém) zabil. Jen posledního nechal na živu, aby mohl souboj dosvědčit.\n\nSurcouf zemřel 8. července roku 1827 a na jeho poslední cestě byl doprovázen flotilou čítající více než padesát plachetnic.\n\nJeden z jeho výroků vstoupil do historie a byl převzat do literárních a filmových děl. Padl v diskusi s anglickým důstojníkem. Když ten vyčetl Surcoufovi, že zatímco Britové bojují pro čest, Francouzi pro peníze, Surcouf na to bryskně odpověděl: \"„A man fights for what he lacks the most!“\" (\"Muži bojují pro to, co jim nejvíc chybí!\").\n\n\n"}
{"id": "80792", "url": "https://cs.wikipedia.org/wiki?curid=80792", "title": "Leninovo mauzoleum", "text": "Leninovo mauzoleum\n\nLeninovo mauzoleum je mauzoleum věnované prvnímu komunistickému vůdci SSSR, Vladimíru Iljiči Leninovi. Nachází se na Rudém náměstí u Kremelské zdi.\n\nPo smrti Lenina 21. ledna 1924 si údajně mnoho lidí z celého SSSR přálo, aby jeho tělo bylo zachováno pro budoucí generace. Jeden z předních ruských patologů, Alexej Ivanovič Abrikosov tělo druhý den nabalzamoval, aby vydrželo v původním stavu až do doby Leninova pohřbu. 23. ledna, v noci, byl Alexej Ščusev pověřen do tří dnů navrhnout a postavit hrobku, ve které se budou moci s Leninem lidé rozloučit. 26. ledna padlo rozhodnutí o umístění hrobky na Rudé náměstí, do 27. ledna 1924 u kremelské zdi vzniklo dřevěné prozatímní mauzoleum.\n\nBěhem měsíce a půl otevřenou rakev zhlédlo 100 000 lidí. V roce 1929 se začala stavět současná budova, na níž byl použit mramor, žula, porfyr a labradorit, dokončena byla o rok později. Během let 1924–1972 navštívilo muzeum 10 milionů lidí. V roce 1973 byl vyměněn původní sarkofág za nový. U muzea stála také čestná stráž, a to až do roku 1993. Muzeum se stalo symbolem komunismu v SSSR a později i turistickou atrakcí nového Ruska.\n\nV 50. letech byl vedle Lenina vystaven i Stalin. V době destalinizace však bylo jeho tělo odstraněno a pochováno u kremelské zdi.\n\nMnoho lidí zpochybňuje autenticitu těla, protože některé jeho části vypadají, jako by byly uměle vyrobené (z vosku). Je teoreticky možné, že postupem času musely být poškozené části vyměněny. Takové spekulace však sovětská i ruská vláda vždy odmítaly.\n\n"}
{"id": "80794", "url": "https://cs.wikipedia.org/wiki?curid=80794", "title": "Sechemchet", "text": "Sechemchet\n\nSechemchet byl třetím egyptským faraonem 3. dynastie, který vládl přibližně v letech 2565–2559 př.Kr. Jeho jméno lze přeložit jako „silné je společenstvo bohů“,\ndějepisec Manehto o něm píše, že panoval pouze šest let.\nFaraonova krátká vláda způsobila, že jeho pyramida zůstala nedokončena, nadzemní části byly rozebrány na stavební kámen a postupně zmizely. Teprve v padesátých letech 20. století pyramidu objevil egyptský archeolog Mohammed Zakaria Goném.\nStavba ležela vedle Džoserovy pyramidy a je druhou nejstarší pyramidou na světě (nejstarší je Džoserova). Ačkoli byla pohřební komora nedotčená a na sarkofágu ještě ležel zuhelnatělý pohřební věnec starý 4700 let, sarkofág byl zcela prázdný. Tento neúspěch, posměch tisku a obvinění z vykradení hrobu přivedly Gonéma k sebevraždě.\nVykopávky pokračovaly a králův hrob byl objeven v pyramidovém areálu, ovšem vykraden a zcela zničen starověkými lupiči. Sechemchet, druhým jménem \"Sechem-Zepter\", byl pravděpodobně Džoserovým bratrem. Obě pyramidy králům stavěl legendární Imhotep, jeho jméno se našlo na kvádrech ohradní zdi i s titulem první ministr.\n\n"}
{"id": "80802", "url": "https://cs.wikipedia.org/wiki?curid=80802", "title": "Seznam planetek Si-Š", "text": "Seznam planetek Si-Š\n\nKlepnutím na pořadové (katalogové) číslo planetky otevřete stránku s tabulkou, ve které jsou uvedeny základní údaje o planetkách (elementy dráhy, údaje o objevu aj.). \nKlepnutím na název planetky se dostanete na stránku věnovanou uvedené planetce (pokud taková stránka již existuje).\n\nData použita se svolením / Data used with permission \n© IAU: Minor Planet Center.\n"}
{"id": "80804", "url": "https://cs.wikipedia.org/wiki?curid=80804", "title": "Sextant", "text": "Sextant\n\nSextant je přenosný přístroj pro měření úhlové vzdálenosti dvou těles nebo úhlu výšky nebeských těles nad horizontem. Od 18. do první poloviny 20. století byl nejpoužívanějším přístrojem pro určení zeměpisné polohy při navigaci.\n\nPrincip sextantu objevil Isaac Newton, avšak svůj objev nepublikoval. Okolo roku 1730 sextant nezávisle znovu objevil anglický matematik John Hadley a americký vynálezce Thomas Godfrey. Sextant začal být používán v navigaci, kde nahradil astroláb a kvadrant.\n\nSextant využívá otočného zrcadla a překrytí odrazu pozorovaného tělesa (např. hvězdy) s obrazem horizontu v druhém, polopropustném zrcadle.\n\nPři použití se sextant nastaví do polohy, aby byl přímým průhledem skrz polopropustné zrcadlo vidět horizont. V ose otáčení je umístěno otočné zrcátko, které je spojeno s ukazatelem na úhlové stupnici. Se zrcátkem se pootáčí až do polohy, kdy se obraz zaměřovaného tělesa promítne na polopropustné zrcadlo a překryje se se současně pozorovaným horizontem. Na stupnici se pak odečte úhel odpovídající výšce tělesa nad horizontem.\n\nProtože úhel dopadu a odrazu se sčítají (zrcátko pod úhlem 45° odrazí paprsek v úhlu 90°), úhel otočení zrcátka vůči polopropustnému zrcadlu α odpovídá výšce nad obzorem 2α. Stupnice mívá maximální označenou hodnotu 120°, takže přístroj má tvar kruhové výseče s úhlem 60°, tj. šestiny plného kruhu – odtud název sextant.\n\nPro přesnější zaměření je sextant vybaven malým dalekohledem a různými barevnými výklopnými filtry, které také ochraňují zrak při zaměřování slunce.\n\nNavigace pomocí sextantu je metoda náročná na pomůcky a zkušenost navigátora. V principu se jedná o výpočet rozdílu polohy vypočtené astronomické polohy slunce na místě předpokládané polohy a určení korekce polohy k místu skutečného měření. Kromě znalosti poměrně komplikovaného výpočtu obsahujícího několik konstant (datum slunovratu, deklinace slunovratu, korekce na použité časové pásmo) je pro dosažení v praxi využitelné přesnosti nutné znát hodnoty korekcí z Almanachu. Námořní tabulky, \"Nautical Almanach\", vydává US Nautical Almanach Office spolu s britským Her Majesty Nautical Almanach Office pro každý rok.\n\n"}
{"id": "80805", "url": "https://cs.wikipedia.org/wiki?curid=80805", "title": "Česká beseda", "text": "Česká beseda\n\nČeská beseda je tradiční český salónní řadový tanec pro čtyři páry. \n\nDélka 12 minut. \n\nGenerace šedesátých let devatenáctého století se dočkala nového českého národního tance. Stal se jím kontratanec ve formě čtverylky „ČESKÝ SALÓNNÍ TANEC BESEDA“. \nU jeho zrodu stál básník Jan Neruda, český taneční mistr Karel Link a hudební pedagog a skladatel – spolumajitel hudební školy s Bedřichem Smetanou – Ferdinand Heller. \nPoprvé byla tančena 11. listopadu 1863 v Konviktě při společenském večeru tzv. Barákových besed. Zde tančili v ukázce i Smetana a Neruda. O dva měsíce později tančilo Českou besedu na Žofíně již 144 párů na plese Národní besedy. Česká beseda má čtyři díly, každý z nich dvě části. První část v 3/4 taktu, druhá ve 2/4.\n\nSestava má čtyři části, každá z nich sestává z několika úryvků národních písní a tanců:\n<poem>\nPáni, dámy, beseda začíná\nPáni, dámy, beseda je.\n</poem>\n<poem>\nPočkej, já povím,\nžes na mně loudíval,\npočkej, já povím,\nžes na mně chtěl.\nV zahrádce růžičku,\npod okny hubičku.\nPočkej, já povím,\nžes na mně chtěl!\n</poem>\n<poem>\nSedlák, sedlák, sedlák,\nještě jednou sedlák, \nsedlák, sedlák,sedlák\nje velkej pán:\non má pás na břiše\na na svým kožiše,\ntuli- tuli- tuli-\ntu-tulipán.\n</poem>\n<poem>\nAlou páni muzikanti,\nhrajte z vesela,\nže mně moje nejmilejší vypověděla.\nZ toho si nic nedělám,\nkloubouk na stranu si dám,\nprotože jsem švarný jonák,\nsobě zazpívám.\n</poem>\n<poem>\nPočkej holka za tím roštím,\nvšak já ti to neodpustím,\nPočkej holka za tím roštím,\nvšak já ti tam dám,\nA proč, a zač,\na proč a zač a nač,\ndvě hubičky nebo čtyři,\nty já tobě dám.\n</poem>\n\n<poem>\nzato já tě prosím, jen pěkně stůj.\nKdybys ty komínku nebyl držel,\ndávno bys komínku v písku ležel. :|\n</poem>\n<poem>\nSedlák, sedlák, sedlák,\nještě jednou sedlák, sedlák, sedlák,\nje velkej pán:\non má pás na břiše\na na svým kožiše,\ntuli- tuli- tuli-\ntu-tulipán.\n</poem>\n<poem>\nNechoď tam, poď radš k nám,\njá jsem holka vonačejší,\npoď radš k nám, nechoď k ní,\njá jsem holka vonačí:\njest-li vona bohatější,\nza to já jsem upřímnější;\nnechoď k ní, poď radš k nám,\njá tě ráda uhlídám.\n</poem>\n<poem>\nPata, špička, celá noha,\ntak se tančí polka nová.\nPata, špička celá noha,\npolka nová je.\n</poem>\n\n<poem>\nučte se rejdovat,\nbudou vás mládenci,\nbudou vás milovat.\nTra la la la… :|\n</poem>\n<poem>\nKdybys byl, Jeníčku, poslouchal matičku,\nnebyl bys teď nosil po boku šavličku;\nneměl bys šavličku a koně vranýho,\nnebyl bys poslouchal člověka cizího.\n</poem>\n<poem>\n</poem>\n<poem>\nKalamajka mik mik mik,\noženil se kominík,\nco si to vzal za ženu?\npastejřovic Mařenu.\n</poem>\n\n<poem>\non se mně utopil v pivováře :|\nHledejte, hledejte najděte ho,\nleží tam paruka vedle něho.\nMěla jsem milého parukáře,\non se mně utopil v pivováře.\n</poem>\n<poem>\nSedlák, sedlák, sedlák,\nještě jednou sedlák, sedlák, sedlák,\nje velkej pán:\non má pás na břiše\na na svým kožiše,\ntuli- tuli- tuli-\ntu-tulipán.\n</poem>\n<poem>\n</poem>\n<poem>\n</poem>\n\n"}
{"id": "80806", "url": "https://cs.wikipedia.org/wiki?curid=80806", "title": "Aviamotornaja (stanice metra v Moskvě)", "text": "Aviamotornaja (stanice metra v Moskvě)\n\nAviamotornaja () je stanice moskevského metra.\n\nAviamotornaja se nachází na Kalininské lince, pod ulicí \"Šosse Entuziastov\" () v jihovýchodní části města. Je podzemní, ražená, trojlodní s plnou délkou střední lodě. Ta je zakončena na jedné straně eskalátorovým tunelem vedoucím do podzemního vestibulu a na druhé stěnou, na níž je umístěna dekorativní plastika. Stěny jsou obloženy mramorem a podlaha žulou, strop střední lodi pak dekorativními prvky ve tvaru jehlanů ve zlaté barvě. Název má podle stejnojmenné ulice, s kterou se třída \"Šosse Entuziastov\" kříží. Kód této stanice je 082, otevřena veřejnosti byla 30. prosince 1979 jako součást prvního zprovozněného úseku této linky.\n\n17. února roku 1982 tu došlo k neštěstí, porucha (přetržení řetězu) eskalátoru způsobila pád a zranění téměř stovky lidí, z nichž 8 nepřežilo. Tato nehoda patří nejhorším v celé historii Moskevského metra.\n\n"}
{"id": "80807", "url": "https://cs.wikipedia.org/wiki?curid=80807", "title": "Normalizace (rozcestník)", "text": "Normalizace (rozcestník)\n\nSlovo normalizace obecně označuje \n\nV různých oborech se jím označují různé výrazy:\n\n\n"}
{"id": "80808", "url": "https://cs.wikipedia.org/wiki?curid=80808", "title": "Beseda", "text": "Beseda\n\nBeseda může být:\n\n\n\n"}
{"id": "80809", "url": "https://cs.wikipedia.org/wiki?curid=80809", "title": "Povídkové dílo Karla Maye", "text": "Povídkové dílo Karla Maye\n\nTento článek se zabývá kratší prozaickou tvorbou německého spisovatele Karla Maye. Z toho plyne určitá nepřesnost v názvu článku, který se tedy nebude týkat jen Mayových povídek, ale také jeho novel, humoresek, cestopisných črt atp. Protože je však Mayovo dílo tradičně rozdělováno na romány a povídky, bylo toto dělení zachováno i v názvu článku. Dalším problémem, se kterým se článek potýká, je žánrové zařazení toho kterého díla. Mnohdy je velmi obtížné tento žánr vůbec určit, v jiném případě se ze zvyklosti určité dílo nazývá například povídkou, ačkoliv jde zcela evidentně o novelu atp. (například některá vydání Syna lovce medvědů, který je u nás tradičně řazen mezi romány, nesou podtitul \"povídka z Divokého západu\").\n\nDalším a velkým problémem je to, že stejné povídky a novely vycházely již za autorova života pod různými názvy (ať již na základě rozhodnutí nakladatele nebo samotného autora, když některou povídku přepracoval). Některé dříve napsané příběhy pak May dokonce včleňoval do svých pozdějších románů (tak se například novely \"Old Firehand\", \"Scout\", \"Smrtící prach\" a \"Na Západě\" staly součástí Vinnetoua). Tento stav pokračoval i po autorově smrti, kdy zejména nakladatelství Karl-May-Verlag vydává v rámci \"Sebraných spisů Karla Maye\" některé povídky pod úplně novým jménem. A aby byl zmatek dokonán, převzala tuto praxi i mnohá česká nakladatelství.\n\nJako většina spisovatelů začínal i Karel May psaním povídek, a to již během svého pobytu ve věznici Waldheim, kde si od roku 1870 odpykával trest čtyřletého odnětí svobody za drobné podvody a krádeže. Z věznice May rozesílal svá díla na adresy různých časopisů, ale bezvýsledně. Jeho talentu si však povšiml drážďanský nakladatel Heinrich Gotthold Münchmeyer a nabídl mu místo redaktora. V roce 1875 se tak May přestěhoval do Drážďan a začal se naplno věnovat spisovatelské práci. V novinách, časopisech a v mariánských kalendářích tak začaly vycházet jeho první historické povídky a humoresky, např. \"Pohledem veterána\" \"(Rückblicke eines Veteranen)\", \"Růže z Ernstthalu\" \"(Die Rose von Ernstthal)\", \"Vanda\" \"(Wanda)\", \"Masopustní bláznění\" \"(Die Fastnachtsnarren)\", \"Kousek starého Desavana\" (\"Ein Stücklein vom alten Dessauer\"), dále \"Zeměpisné přednášky\" \"(Die Geographischen Predigten)\" a také první dobrodružné povídky a novely \"Gitano\" (\"Der Gitano\"), \"Inn-nu-woh\" (\"Inn-nu-woh, der Indianerhäuptling\") a \"Old Firehand\", kde se poprvé objevuje jméno Vinnetou. V roce 1876 začal psát také vesnické povídky z Krušných hor, např. \"Dukátový dvůr\" \"(Der Dukatenhof)\" nebo \"Král lesa\" (1879, \"Der Waldkönig\").\n\nV této praxi pokračoval Karel May až do roku 1893, kdy v rámci Mayových spisů vydávaných nakladatelstvím Friedrich Ernst Fehsenfeld ve Freiburgu vyšlo první knižní vydání jeho povídek s názvem \"Orangen und Datteln\" \"(Oranže a datle)\". Následovaly další dvě povídkové knihy, takže v rámci spisů vydalo toto nakladatelství celkem tři soubory Mayových povídek:\n\nKromě výše uvedených knih z nakladatelství Friedrich Ernst Fehsenfeld vyšly do roku 1897 ještě další čtyři povídkové soubory:\n\nDalší povídkové knihy Karla Maye, které ještě vyšly za jeho života:\n\nPo autorově smrti roku 1912 se vydávání jeho děl ujalo především nakladatelství Karl-May-Verlag. V rámci \"Sebraných spisů Karla Maye\" je Mayovým krátkým prózám věnováno těchto patnáct svazků:\n\nKromě nakladatelství Karl-May-Verlag vychází Mayovy povídky ještě například v berlínském nakladatelství Verlag Neues Leben nebo v nakladatelství Weltbild Verlag z Augsburgu.\n\nSeznam českých vydání povídek Karla Maye zahrnuje v současnosti více než padesát titulů. Čeští nakladatelé však málokdy ctili původní Mayovo uspořádání povídkových knih i originální názvy jednotlivých povídek. Proto se většinou v jedné knize objevují povídky z různých Mayových souborů a stejné povídky jsou v různých knihách často uváděny pod různými názvy. Dále je nutno ještě poznamenat že článek se nezabývá \"povídkovými\" příběhy z originálního druhého dílu Mayova románu \"Old Surehand\", které jsou někdy vydávány samostatně (bližší informace jsou uvedeny v článku o této knize), ani přehledem povídek, které vyšly jako doplněk některých románových svazků autora. \n\n\nZa komunistického režimu u nás díla Karla Maye z politických důvodů dlouho nevycházela. Až v roce 1960 povolili komunističtí cenzoři otisknout jednu Mayovu povídku (byl to \"Kutb\", ale důkladně zbavený křesťanských myšlenek), a to v rámci výboru dvanácti dobrodružných příběhů pro mládež \"Mys dobré naděje\", který vydalo Státní nakladatelství dětské knihy (SNDK). Nepočítáme-li druhé vydání tohoto výboru roku 1963, vyšla další Mayova povídka u nás až za dalších pět let (tj. roku 1968, kdy v časopisu Ohníček vyšel jako příloha příběh \"Pomsta\". Za další čtyři rok, tj. roku 1972, se pak jako příloha sešitové řady dobrodružných románů \"Karavana\" vydávaných nakladatelstvím Albatros objevila v překladu Jaroslava Šípa a s ilustracemi Miloslava Jágra novela \"V zemi draka\" (za dvacet čtyři let své vlády tak komunisté povolili vydání pouhopouhých tří Mayových povídek).\n\nKdyž v roce 1974 vyšel v nakladatelství Albatros v překladu Aleny Hartmanové a s ilustracemi Zdeňka Buriana, výbor \"Pouští a prérií\", zdálo se, že by se komunistická nakladatelská politika mohla zlepšit. Výbor, který obsahoval povídky \"Písek zkázy\", \"Ghazva\", \"Umarova krevní msta\", \"Gitano\", \"Tyčkař\", \"Mluvící kůže\" (příběh z originálního druhého dílu \"Old Surehanda\"), \"Černé oko\" a \"Synové Upsaroků\". Byl však na dlouhou dobu opět poslední česky vydanou Mayovou povídkovou knihou. Druhé vydání tohoto výboru vyšlo až po třinácti letech, tj. v roce 1987.\n\nPo roce 1989 se situace konečně změnila a již v roce 1991 vyšlo šest titulů:\n\nA následovaly další tituly: \n\nOd roku 2002 vyšly pouze dvě české knihy s povídkami Karla Maye. Zdá se že důvodem je především to, že trh s \"mayovkami\" zcela ovládlo brněnské nakladatelství Návrat svým projektem \"Souborné vydání díla Karla Maye\", ve kterém se ale Mayovy povídkové knihy teprve připravují.\n\n\n"}
{"id": "80810", "url": "https://cs.wikipedia.org/wiki?curid=80810", "title": "Kongres Spojených států amerických", "text": "Kongres Spojených států amerických\n\nFederální Kongres Spojených států amerických je nejvyšší zákonodárný orgán Spojených států amerických. Vytváří zákony, má právo rozhodovat o výši daní i vyhlášení války a určovat pravidla vlastní aktivity. Má dvě rovnoprávné komory: Sněmovnu reprezentantů a Senát. Zákony navrhuje každá z obou a platí jen po schválení oběma komorami. Obě komory sídlí v budově Kapitolu ve Washingtonu. Kongres jako celek je jako neměnný sestaven každé dva roky k 3. lednu v částečně novém obsazení a je tak počítáno pořadí. V roce 2018 je tak kongresem číslo 115.\n\nJak senátoři, tak i reprezentanti jsou voleni v přímých všeobecných demokratických volbách většinového systému.\n\nPrvní shromáždění (kongres) reprezentantů tehdy ještě 12 z 13 britských kolonií se sešlo 5. září 1774. Druhý kongres z 4. července 1776 schválil Vyhlášení (deklaraci) nezávislosti.\n\nPrvních 8 let byl Kongres jednokomorový s jedním hlasem za každý členský stát. To vyvolávalo rozpory mezi státy z hlediska počtu obyvatel velkými a malými. Řešením byl kompromis (zvaný Connecticutský nebo Velký) v podobě dvou komor, sněmovny s počtem hlasů podle počtu obyvatel a sněmovnou voleného senátu s rovnými hlasy států. Toto uspořádání platilo od 4. března 1789.\nV první polovině 19. století byla sněmovna často ve sporu se senátem kvůli regionálním záležitostem včetně otroctví. Sever s početnějším obyvatelstvem než jih dominoval ve sněmovně. Přesto neměl možnost přehlasovat senát s rovností hlasů států.\nSněmovna opakovaně schvalovala zákaz otroctví v nově získaných územích po mexické válce, senát jej ale úspěšně blokoval až do občanské války (1861–1865), následující po odtržení několika jižních států. Také rezignovali senátoři odtržených (tj. otrokářských) států a senát tak přestal zákaz otroctví blokovat.\n\nSněmovna reprezentantů USA (ang. The United States House of Representatives, krátce běžně The House), Sněmovna sídlí v jižním křídle Kapitolu a má 435 hlasujících členů - reprezentantů, často zvaných kongresmani - a nehlasující reprezentanty Americké Samoy, Washingtonu D.C., Severních Marián, Guamu a Amerických Panenských ostrovů, z nichž každý reprezentuje jeden kongresový volební okrsek a slouží dva roky. Portoriko posílá nehlasující občanského komisaře, který jediný je volen na čtyři roky. Celkově tak má Sněmovna reprezentantů 441 členů.\n\nKřesla ve sněmovně reprezentantů jsou rozdělena mezi jednotlivé státy podle počtu obyvatel. Každý stát má garantované alespoň jedno křeslo.\n\nKomoře předsedá její mluvčí, který je volený komorou a tradičně je jím vůdce sněmovního stranického klubu Republikánské nebo Demokratické strany (ang. \"the House Democratic Caucus\" resp. \"the House Republican Conference\"), podle toho, která má více hlasujících kongresmanů.\n\nV Senátu zasedá 100 senátorů, volených na šest let, přičemž každé dva roky se volí přibližně jedna třetina. Každý stát má dva senátory, nezávisle na počtu jeho obyvatel.\n\n\n\n"}
{"id": "80815", "url": "https://cs.wikipedia.org/wiki?curid=80815", "title": "Bitevní křižník", "text": "Bitevní křižník\n\nBitevní křižník je označení pro velké válečné lodě z první poloviny 20. století, představující jakýsi mezistupeň mezi bitevní lodí a křižníkem. Jejich úkolem bylo provádění samostatných hloubkových úderů a výpadů do nepřátelského teritoria a likvidace křižníků nepřítele, proti nimž měly výhodu většího dostřelu, a přitom s nimi (na rozdíl od bitevních lodí) dokázaly držet krok.\n\nBitevní křižníky hrály významnou roli během obou světových válek, v průběhu druhé však jejich význam upadal (v rámci britského námořnictva upadal již za první světové války pod dojmem z bitvy u Jutska). V současné době již bitevní křižníky nejsou ve světě využívány.\n\nV době počátku stavby bitevních křižníků existovaly dvě základní koncepce, které se občas přezdívají podle hlavních protagonistů, kteří je vyvinuli, jakožto britská a německá.\n\nBritská koncepce je starší a stála u zrodu bitevních křižníků. Jejím tvůrcem byl britský admirál Fisher, který ji charakterizoval heslem \"rychlost je nejlepší pancíř\". Vyznačuje se těžkým dělostřelectvem na úrovni výzbroje bitevních lodí, důrazem na vysokou rychlost, kterou získává na úkor pancéřování (hlavně palub a muničních komor), a velkými zásobníky paliva a munice, umožňujícími dlouhodobé akce na moři.\n\nV letech 1907 - 1913 jich Británie postavila devět ve třech třídách (\"Invincible\", \"Indefatigable\" a \"Lion\") po třech jednotkách a projektovala další (např. HMS \"Hood\", HMS \"Repulse\" a HMS \"Renown\").\n\nZatímco Britové stavěli bitevní křižníky jako lehce pancéřované rychlé bitevní lodě s velkými muničními sklady (pancéřování bylo obětováno rychlosti a zásobám munice), německé bitevní křižníky byly vyváženější a odolnější. Ačkoliv se němečtí konstruktéři snažili do jisté míry dodržet i ideje britské koncepce, přece jen se blížili spíše pojetí bitevního křižníku jako mezistupně mezi křižníkem a bitevní lodí a (vzhledem k nedostatkům těžkých hladinových lodí ve srovnání se svými potenciálními nepřáteli) již od začátku počítali s tím, že by se jejich bitevní křižníky mohly dostat do souboje s těžkými hladinovými loďmi nepřítele. Proto je zbudovali podstatně odolnější, byť se slabšími zbraněmi a bez mimořádných zásobních prostorů, aby mohly hrát v takovém střetnutí nějakou smysluplnou roli.\n\nV Německu vznikly v letech 1909 - 1913 čtyři lodě tohoto typu ve třídách \"Von der Tann\" (1 jednotka), \"Moltke\" (2 jednotky) a \"Seydlitz\" (1 jednotka). Tři jednotky třídy \"Derfflinger\" byly dokončeny až během první světové války. Čtyři jednotky poslední třídy \"Mackensen\" zůstaly nedokončené.\n\nJak již bylo řečeno, hlavním úkolem bitevních křižníků byly hloubkové výpady do nepřátelského teritoria a pronásledování a likvidace křižníků nepřítele.\n\nIdeální aplikaci této doktríny představuje bitva u Falklandských ostrovů (8. prosince 1914), v níž britský svaz (jehož jádro tvořily bitevní křižníky HMS \"Invincible\" a HMS \"Inflexible\") rozdrtil německou východoasijskou eskadru admirála von Spee, jehož pancéřové křižníky SMS \"Scharnhorst\" a SMS \"Gneisenau\" byly proti palbě z dálky prakticky bezbranné a neměly ani žádnou reálnou šanci na únik.\n\nBritské bitevní křižníky byly ovšem díky svému slabému pancéřování velmi zranitelné, dostaly-li se na dostřel lodí srovnatelných tříd, což tragicky demonstrovala bitva u Jutska (Skagerraku), kde došlo k souboji těžkých hladinových lodí obou stran. Během bitvy po zásahu muničních komor vybuchly HMS \"Indefatigable\", HMS \"Queen Mary\" a HMS \"Invincible\" (HMS \"Lion\" unikl jenom díky sebeobětování posádky a včasnému zaplavení muničních komor). Z německých bitevních křižníků byl ztracen pouze SMS \"Lützow\", další dva přes těžká poškození přežily, čímž demonstrovaly opodstatněnost své koncepce.\n\nSituace pokud šlo o nasazení v souboji hladinových lodí, se příliš nezměnila ani za druhé světové války. Dne 24. května 1941 se v souboji s německou bitevní lodí \"Bismarck\" po explozi zasaženého muničního skladiště potopil HMS \"Hood\". Projevila se však nová okolnost — rozvoj letectva, který učinil konec éry bitevních lodí a bitevních křižníků. Za jeho symbol lze považovat zkázu svazu Z — kdy japonské bombardéry smetly v prosinci 1941 z povrchu oceánu svaz tvořený bitevní lodí HMS \"Prince of Wales\" a bitevním křižníkem HMS \"Repulse\".\n\nZ výše popsaných nasazení by se mohlo zdát, že německá koncepce byla povedenější. Nutno ovšem zdůraznit, že v obou zmíněných případech čistě námořních bitev se britské bitevní křižníky ocitly v přímém boji s bitevními loděmi a bitevními křižníky nepřítele, což rozhodně nebyla věc, pro kterou byly určeny. Celkově se tedy nedá říci, že by britská koncepce bitevního křižníku selhala — selhali spíše ti, kteří bitevní křižníky do těchto střetnutí vyslali. Jiná otázka je, zda koncepce rychlých bitevních křižníků byla rentabilní, zde už není odpověď tak jednoduchá. Rozhodně přestala být rentabilní v okamžiku, kdy se na scéně objevilo námořní letectvo, tady ovšem už nebyl prostor pro žádnou koncepci bitevních křižníků.\n\nNa druhé straně také nelze říci, že by koncepce německých bitevních křižníků byla dokonalá. Ty totiž za první světové války zůstávaly po většinu času uvězněné v přístavech a vysoká rychlost, která by jim umožnila prorazit blokádu a posléze obtěžovat britský námořní obchod, jim velmi chyběla. Chyběla i německému bitevnímu křižníku \"Scharnhorst\" (jedna ze dvou lodí třídy \"Gneisenau\" působících za druhé světové války), který při výpadu proti jednomu ze spojeneckých konvojů uvízl v pasti, kterou mu připravily britské lodě v čele s bitevní lodí HMS \"Duke of York\", a byl zdrcující převahou jejich palebné síly v bitvě u Severního mysu potopen, aniž by měl šanci na únik nebo účinný odpor.\n\nUž během druhé světové války bylo jasné, že éra bitevních křižníků končí. Poslední (alespoň částečně realizovanou) třídou bitevních křižníků byla americká třída \"Alaska\" (dokončeny dvě jednotky: USS \"Alaska\" a USS \"Guam\". Na zbývajících čtyřech jednotkách práce buďto ani nezačaly, nebo byly zrušeny). Američané ale tyto lodě oficiálně neoznačovali jako bitevní křižníky (těm patřilo označení CC), ale jako \"velké křižníky\" (označení CB). Někdy se za bitevní křižníky označují i sovětské/ruské raketové křižníky třídy \"Kirov\".\n\n\n"}
{"id": "80816", "url": "https://cs.wikipedia.org/wiki?curid=80816", "title": "Viet vo dao", "text": "Viet vo dao\n\nViet vo dao (vietnamsky \"Việt Võ Đạo\", \"Việt\" = vietnamské, \"Võ\" = bojové, \"Đạo\" = učení) je poměrně nové vietnamské bojové umění. Vychází ze starých stylů buddhistických mnichů, ale ke kodifikaci jednotného uceleného systému došlo až v roce 1938.\n\nTrénují se jak techniky boje beze zbraně (kopy, údery, porazy), tak techniky boje se zbraněmi (\"binh khi\"). Ze zbraní jsou to především tyče, cepy, nože a krátké meče.\n\nPodle úrovně zvládnutí různých technik, jsou cvičenci rozděleni do čtyř žákovských (\"cap\") a deseti mistrovských (\"dap\") stupňů.\n\n"}
{"id": "80817", "url": "https://cs.wikipedia.org/wiki?curid=80817", "title": "Vojtěch Vlček", "text": "Vojtěch Vlček\n\nVojtěch Vlček (* 6. ledna 1976 Ostrava) je český historik zabývající se pronásledováním katolické církve v Československu za totality a zejména pak osudy řádů a řeholních kongregací a jejich představitelů. \n\nVystudoval Filozofickou fakultu Ostravské univerzity, obor historie a český jazyk. V současné době pracuje jako středoškolský učitel v Gymnáziu Ostrava-Hrabůvka a spolupracuje s Českou křesťanskou akademií.\n\n\n"}
{"id": "80823", "url": "https://cs.wikipedia.org/wiki?curid=80823", "title": "Natalia Troická", "text": "Natalia Troická\n\nNatalia Troická (Troitskaya) (rusky: Наталья Леонидовна Троицкая, Natalja Leonidovna Troickaja) (18. května 1951 Bělehrad – 9. dubna 2006 Moskva) byla ruská operní pěvkyně (sopranistka), členka Vídeňské státní opery.\n\nMěla vynikající sopránový hlas, který ji proslavil na mnoha operních scénách ve světě včetně Metropolitní opery, Royal Opera House Covent Garden a La Scaly. V letech 1984–1991 si získala renomé jako Aida, Tosca a Manon Lescaut na scéně divadla Wiener Bühne. Mezi její partnery patřili Dmitrij Chvorostovskij, Luciano Pavarotti, Plácido Domingo a Montserrat Caballé. Byla považována za jednu z nejlepších interpretek Aidy ve stejnojmenné opeře Giuseppe Verdiho a Taťány v Čajkovského Evženu Oněginovi.\n\nZemřela 9. dubna 2006 v Moskvě po vážné chorobě ve věku 55 let.\n"}
{"id": "80827", "url": "https://cs.wikipedia.org/wiki?curid=80827", "title": "Automated Transfer Vehicle", "text": "Automated Transfer Vehicle\n\nAutomated Transfer Vehicle nebo také ATV (anglicky automatický transportní prostředek) byla autonomní kosmická loď postavená a provozovaná Evropskou kosmickou agenturou určená k zásobování vesmírné stanice ISS.\n\nAčkoliv poslední ministerská konference v prosinci 2005 v Berlíně neschválila žádný program dalšího vývoje ATV, podobné studie existují a ESA se k nim může vrátit. V roce 2008 měli zástupci členských zemí rozhodnout na další čtyřleté období o projektech a výdajích souvisejících s ISS. Bylo uvažováno dalšímu využití ATV jako:\nNamísto CTV zadala ESA v červnu 2006 dvouletou studii na vývoj ACTS ve spolupráci s Ruskem, která by měla využít zkušenosti a znalosti z konstrukce ATV při vývoji pilotované kosmické lodi.\n\nPrvní start ATV se uskutečnil 9. března 2008. Transportní loď ATV-1 byla pojmenována Jules Verne na počest slavného francouzského spisovatele science fiction.\n\nLoď byla dopravena na orbitu do výšky 300 km pomocí nosné rakety Ariane 5 startující z Guyanského kosmického střediska poblíž Kourou ve Francouzské Guyaně. Po oddělení ATV od rakety Ariane se zaktivoval navigační systém a raketové motory ATV nasměřovaly modul na přechodnou oběžnou dráhu k Mezinárodní vesmírné stanici, se kterou se spojil 3. dubna 2008.\n\nBěhem přibližovacího manévru k ISS byla ATV v poloze zhruba 30 km za ISS a 5 km pod stanicí. V této chvíli zahájil palubní počítač ATV závěrečný manévr. Přistání u ISS bylo zcela automatické. Pokud by došlo k problémům, mohl být aktivován zcela nezávislý antikolizní systém.\n\nPo přistání ATV u stanice posádka ISS přestěhovala náklad a přečerpala dovezenou vodu a okysličovadlo do zásobníků stanice, dovezený vzduch vypustila přímo do atmosféry ISS. Po následujících pět měsíců sloužila ATV jako skladiště nepotřebného odpadu. Celkově čtyřikrát zvýšila ATV pomocí svých raketových motorů oběžnou dráhu stanice, jejíž výška se vlivem tření o řídkou atmosféru snižuje zhruba o 100 m denně.\n\n5. září 2008 se modul ATV vyplněný přibližně tunou odpadu oddělil od ISS. Pomocí raketových motorů snížil svou oběžnou dráhu a 29. září 2008 byl naveden nad jižní část Tichého oceánu, kde řízeně shořel v atmosféře nad Tahiti.\n\nDruhá bezpilotní zásobovací loď ATV nese jméno slavného německého astronoma a matematika Johanna Keplera. Start se uskutečnil 16. února 2011 z Guyanského kosmického centra pomocí nosné rakety Ariane 5 ES, vzletová hmotnost byla 20 050 kg. Loď byla navedena na výchozí oběžnou dráhu, kde se oddělil druhý stupeň nosné rakety. Pomocí raketových motorů se ATV-2 dostala na přechodovou dráhu k Mezinárodní vesmírné stanici. 24. února 2011 ve 13:09 UTC se rychlosti ATV a ISS ve vzdálenosti 3,5 km vyrovnaly a začala poslední fáze přibližování. V 15:59:03 UTC se loď ATV-2 automaticky připojila k portu modulu Zvezda.\n\nNákladní loď ATV-2 dopravila na stanici 7085 kg nákladu, z toho 5486 kg pohonných látek. Od ISS se odpojila 20. června 2011, do té doby sloužila jako skladovací prostor, motory ATV-2 zvyšovaly oběžnou dráhu komplexu. Před odpojením byla ATV-2 naplněna odpadem a pak řízeně zanikla v atmosféře.\n\nNepilotovaná vesmírná nákladní loď ATV-3 byla pojmenována po významném italském fyzikovi 20. století Edoardu Amaldim. Start se s pomocí evropské nosné rakety Ariane 5 uskutečnil 23. března 2012 z kosmodromu Kourou ve Francouzské Guyaně. K Mezinárodní vesmírné stanici k portu modulu Zvezda se ATV-3 připojil 28. března 2012. Na ISS dopravil zásoby paliva pro raketové motory, vody, kyslíku a přístrojové a další vybavení pro posádku. Po přesunu zásob na ISS sloužil ATV-3 zhruba půl roku jako dočasný další modul stanice. V září 2012 byl ATV naplněn odpadem a 28. září 2012 se odpojil. Po několika dnech letu zanikl v atmosféře.\n\nNepilotovaná loď odstartovala 5. června 2013 s pomocí rakety Ariane 5, byl z ní kosmonauty z ISS vyložen náklad a místo něj vložen nepotřebný odpad. Nákladní loď byla dne 2. listopadu 2013 odeslána do horních vrstev atmosféry, kde shořela.\n\nNepilotovaná loď odstartovala 29. července 2014 s pomocí rakety Ariane 5, byl z ní kosmonauty z ISS vyložen náklad a místo něj vložen nepotřebný odpad. Nákladní loď byla dne 15. února 2015 odeslána do horních vrstev atmosféry, kde shořela. Jednalo se o poslední loď ATV.\n\n\n"}
{"id": "80828", "url": "https://cs.wikipedia.org/wiki?curid=80828", "title": "Zařízení", "text": "Zařízení\n\nZařízení může znamenat:\n\n\n"}
{"id": "80830", "url": "https://cs.wikipedia.org/wiki?curid=80830", "title": "Ulpianus", "text": "Ulpianus\n\nDomitius Ulpianus (kolem 170 Tyros – 228 Řím) byl římský právník pocházející z fénického Týru.\n\nHlavní období jeho literární tvorby se datuje do let 211 až 222 našeho letopočtu. Poprvé se stal veřejně známý jako člen rady Septimia Severa. Za nezletilosti Alexandra Severa (jehož byl poručníkem a učitelem) byl prefektem praetoriánů a později předsedou státní rady. Heliogabalus ho vyhnal z Říma, po nástupu Alexandra (222) však byl znovu dosazen do funkce a stal se císařovým hlavním poradcem a opět pretoriánským prefektem. Zmenšení výsad pretoriánské gardě, které jim udělil Heliogabalus, vyvolalo odpor a Domitius Ulpianus sotva unikl. Roku 228 byl zavražděn v paláci při roztržce mezi vojáky a davem. Pravděpodobným důvodem k jeho zavraždění byla jeho přísnost.\n\nPůsobil v Římě jako právník, byl členem císařova konsilia. \n\nUlpiánův citát \"\"Honeste vivere, neminem laedere, suum cuique tribuere (Poctivě žít, nikomu neškodit, každému dávat, co mu patří)\"\" je mottem Právnické fakulty Univerzity Palackého v Olomouci. Ulpianus také zmiňuje zásadu \"In dubio pro reo\".\n\nJeho dílo mělo zásadní vliv na celé období pozdního císařství, zásadním způsobem ovlivnilo i Corpus iuris civilis, který je podle střízlivých odhadů z jedné třetiny napsán právě podle jeho děl.\n"}
{"id": "80837", "url": "https://cs.wikipedia.org/wiki?curid=80837", "title": "Augustin Langlade", "text": "Augustin Langlade\n\nAugustin Langlade (kolem 1695 – 1771) byl ve Francii narozený kanadský obchodních s kožešinami. Založil obchodní osadu, ze které se později stalo Green Bay ve Wisconsinu. Jeho syn Charles Michel de Langlade byl také zaměřen na obchod s kožešinami a stal se vůdcem Francouzsko-indiánských válek.\n"}
{"id": "80850", "url": "https://cs.wikipedia.org/wiki?curid=80850", "title": "Svatý Vavřinec", "text": "Svatý Vavřinec\n\nSvatý Vavřinec (latinsky Laurentius) (kolem roku 230– 10. srpen 258, Řím) byl římský klerik, jeden ze sedmi diakonů, kteří byli umučeni při pronásledování křesťanů římským císařem Valerianem v roce 258.\n\nByl diakonem sv. Sixta II., který byl umučen krátce před ním. Po papežově smrti byl vyzván k vydání církevních pokladů, on je však namísto toho rozdal chudým, pro kteroužto vzpouru byl krutě umučen (zaživa upečen).\n\nZa svatého jej považují katolíci, pravoslavní a některé větve anglikánů a luteránů. Katolická církev slaví jeho svátek 10. srpna.\n\nSvatý Vavřinec byl muž původem z města Huesca v tehdejší římské provincii Hispánie (dnešní Španělsko), který získal náboženské vzdělání od arcidiakona Sixta v Římě. Když se Sixtus v roce 257 stal papežem, Vavřinec byl ustanoven diakonem a stal se odpovědným za spravování chrámové pokladny a za péči o chudé. Díky této službě je považován za prvního archiváře a pokladníka katolické církve a stal se proto patronem archivářů a knihovníků.\n\nZa perzekuce doby císaře Valeriána v roce 258 zemřelo velké množství kněží a biskupů, zatímco křesťané náležící ke členům senátu byli zbaveni majetku a vyhnáni. Svatý Sixtus II. byl jednou z prvních obětí pronásledování, 6. srpna 258 byl sťat. Legenda citovaná sv. Ambrožem říká, že Vavřinec následoval papeže na jeho cestě k popravě, kde údajně prohlásil \"Kam jdeš, můj drahý otče, bez svého syna? Kam spěcháš, svatý knězi, bez svého diakona? Předtím jsi nikdy nepředstoupil před oltář bez svého služebníka, a nyní tak chceš učinit beze mne?\" Papež mu údajně odpověděl: \"Do tří dnů mě budeš následovat.\"\n\nSvatý Vavřinec byl dle legendy umučen na železném roštu nad horkým uhlím. Během této tortury sv. Vavřinec křičí: „Z jedné strany jsem již opečený, pokud mě chcete mít dobře propečeného, je čas mě otočit na druhou stranu.“ Nebo se také traduje, že když císař Valerián přihlížel mučení sv. Vavřince, volal na něj Vavřinec z roštu \"z této strany jsem již dost propečený, obrať mě tedy ještě na druhou stranu a uvěř!\"\n\nS. Ravik se ve své kompilační encyklopedii o svatých domnívá, že Vavřinec byl sťat, aniž by ovšem toto tvrzení doložil hodnověrným odkazem.\n\nPo smrti papeže Sixta II. požadoval prefekt římský, aby mu Vavřinec vydal bohatství chrámu. Sv. Ambrož jako nejranější zdroj legendy o sv. Vavřinci píše, že Vavřinec požádal o tři dny, aby mohl shromáždit majetek chrámu. Sv. Vavřinec se snažil dát tolik majetku, kolik bylo jen možné, chudým, aby tak zabránil získání ho prefektem. Třetího dne se dostaví před římského prefekta a ukáže mu to, co považuje za největší bohatství chrámu, a to chudé, zmrzačené, slepé a trpící. Jedna zpráva zaznamenává, že prohlašuje: „Chrám je skutečně bohatý, mnohem bohatší než váš císař.“ Díky tomuto činu otevřeného odporu je následně umučen jako jeden z nejhorších zločinců.\n\nPodle tradice byl sv. Vavřinec odsouzen na místě dnešního kostela San Lorenzo in Miranda, umučen na místě dnešního kostela San Lorenzo in Panisperna, a pohřben na Via Tuburtina v katakombách presbytery Hippolitem a Justinem. Protože byl podle legendy upálen či upečen k smrti, bývá zobrazován s roštem v ruce a oblečen v dalmatice.\n\nCísař Konstantin I. nechal na památku umučení sv. Vavřince vybudovat malou modlitebnu. Papež Damasus I. ji nechal přebudovat na kostel, nyní známý jako San Lorenzo fuori le Mura, zatímco na místě umučení vznikl kostel San Lorenzo in Panisperna. Rošt, na němž byl umučen, je umístěn v kostele San Lorenzo in Lucina.\n\nSvatý Vavřinec je uctíván v římsko-katolické církvi, pravoslavné církvi a anglo-katolické tradici (větvi anglikánství); hlavní kostel ve městě Sydney v Austrálii jej má jako svého patrona.\nSvatovavřinecká legenda se rozšířila již během 4. století. Mnoho křesťanů drží sv. Vavřince v hluboké úctě. Starokatolická církev v České republice má katedrálu sv. Vavřince v Praze na Petříně . \n\nSv. Vavřinec je uctíván zejména v Římě, kde patří mezi městské patrony. V Římě je mu zasvěceno mnoho chrámů. Je patronem knihovníků, archivářů, kuchařů a koželuhů. Je také patronem mnichů z Ampleforth College. Jeho svátek 10. srpna je slaven po celém katolickém světě.\n\n"}
{"id": "80854", "url": "https://cs.wikipedia.org/wiki?curid=80854", "title": "Oheň (rozcestník)", "text": "Oheň (rozcestník)\n\nOheň může mít více významů:\n\n\n\n\n\n\n"}
{"id": "80859", "url": "https://cs.wikipedia.org/wiki?curid=80859", "title": "Žaluji", "text": "Žaluji\n\nŽaluji je trilogie, v níž Antonín Kratochvil shrnul nejznámější a nejkřiklavější případy zvůle a zločinů proti lidskosti páchaných československou komunistickou justicí a státními orgány v 50. letech 20. století. Byla sepsána v letech 1973-1977 a ve své době byla nejúplnějším shrnutím daného tématu, které existovalo. Vyšla v rámci exilové literatury, malé množství těchto knih pak bylo propašováno do Československa, kde byla trilogie zařazena mezi podvratnou literaturu a její držení bylo trestáno vězením. Po sametové revoluci a pádu komunistické diktatury vyšly v Československu všechny tři díly v roce 1990.\n\nI přesto, že již pro témata, která pokrývá, existuje řada podrobnějších a odbornějších prací, je Žaluji stále považováno za jedno ze stěžejních děl zabývajících se komunistickými zločiny, unikátní pro svůj záběr a jasné poselství, které přináší.\n\n\nŽaluji 1-3, Praha, 1990.\n"}
{"id": "80863", "url": "https://cs.wikipedia.org/wiki?curid=80863", "title": "Zařízení (soubor)", "text": "Zařízení (soubor)\n\nSoubor zařízení nebo speciální soubor (anglicky device file nebo special file; mohou ale existovat i speciální soubory které nejsou soubory zařízení) je rozhraním (interface) k ovladači zařízení, které se nachází v souborovém systému, jako by to byl normální soubor. Myšlenka speciálních souborů umožňuje používat při práci se zařízeními stejné funkce jako pro práci se soubory, což zjednodušuje jejich ovládání.\n\nSoubor zařízení může představovat celé fyzické zařízení (např. tiskárnu nebo disk), část zařízení (např. diskový oddíl nebo jeden kanál zvukové karty) nebo se může jednat o virtuální zařízení bez fyzického protějšku (např. generátor pseudonáhodných čísel).\n\nV Unixu, Linuxu a i u jiných podobných operačních systémů existují dva typy souborů zařízení – znaková zařízení a bloková zařízení. Jejich rozlišení vyplývá z toho, jak daný hardware komunikuje s operačním systémem. Soubory zařízení jsou soustředěny do adresáře codice_1, ale v zásadě mohou být umístěné kdekoliv, protože operační systém je rozlišuje pomocí příznaku v metadatech souboru a ne podle jejich jména. Soubory zařízení se vytvářejí příkazem codice_2 a rozlišuje je tzv. \"major\" a \"minor\" číslo zařízení; obvykle je major číslo pevně přiřazeno danému druhu zařízení a minor určuje pořadové číslo, například u disků je to ale složitější.\n\nZnaková zařízení jsou taková, se kterými se komunikuje po znacích. Každým zápisem i čtením se přenáší jeden znak. Některá znaková zařízení mohou být pouze pro zápis nebo jen pro čtení, případně pro čtení i zápis. Typickým zástupcem je paralelní port (ke kterému je připojena tiskárna), sériový port (z připojené počítačové myši se data pouze čtou) nebo terminál (zapsaný znak je vypsán na obrazovku a čtením získáváme znaky napsané na klávesnici).\n\nBloková zařízení jsou taková, které komunikují po blocích dat. Chceme-li přečíst nebo zapsat jediný bajt, musíme přečíst nebo zapsat celý blok. Typickým zástupcem je pevný disk, magnetická páska (blok je 512 bajtů), jednotka CD nebo DVD (blok je 2048 bajtů). Tyto zařízení jednotlivé bloky číslují a lze si vybrat, se kterým blokem se bude pracovat.\n\nHlavním rozdílem od znakových zařízení je vyžití vyrovnávací paměti (bufferu). Pro každé zařízení operační systém alokuje buffer, do kterého je při čtení přenesen ze zařízení celý blok dat. Čtení jednotlivých znaků uvnitř tohoto bloku pak probíhají již jen v rámci bufferu a k zařízení již není potřeba přistupovat. Při zápisu jsou změny nejdříve prováděny do bufferu a teprve až jsou změny kompletní, přenese operační systém celý blok do zařízení a blok je vymazán.\n\nPojmenovaná roura je speciální soubor, ke kterému se může připojit jakýkoliv proces pro čtení nebo zápis. Do roury se z jednoho konce zapisuje a z druhého se provádí čtení, takže se jedná o pouze jednosměrnou komunikaci. Aby roura fungovala, musí být otevřeny oba konce, aby na ní mohly být provedeny operace čtení a zápisu. Pokud se proces pokusí z roury o čtení, dojde za normálních okolností k blokování operace do doby, než jiný proces do roury zapíše (a naopak). Existuje však i možnost neblokujícího čtení z roury.\n\nNěkterá speciální zařízení nemusí být skutečným hardwarovým zařízením. Jsou to virtuální zařízení, která je také výhodné prezentovat pomocí speciálních souborů:\n\n\nOperační systém DOS převzal myšlenku speciálních souborů od Unixu, ale přejmenoval je na soubor zařízení. Protože první verze DOSu neměly implementovány adresáře, byla speciální zařízení definována jako rezervovaná slova, které nebylo nikde možné použít jako jména klasických souborů ani adresářů (ani s odlišnou příponou). Kvůli zpětné kompatibilitě platí toto omezení i v aktuálních verzích Windows a nelze proto vytvořit obyčejný soubor se jménem jako zařízení přítomné v systému.\n\nDOS sice obsahuje bloková i znaková zařízení, ale pouze znaková zařízení jsou soubory. Bloková zařízení dostávají místo toho pořadové písmeno disku.\n\nV následující tabulce jsou uvedeny některé soubory zařízení. Jejich názvy byly zvoleny podle parametrů speciálních souborů v příkazu PIP v operačním systému CP/M.\n"}
{"id": "80866", "url": "https://cs.wikipedia.org/wiki?curid=80866", "title": "Scharnhorst (1935)", "text": "Scharnhorst (1935)\n\nScharnhorst byl bitevní křižník sloužící v německé Kriegsmarine. Pojmenován byl podle pruského generála Gerharda von Scharnhorst. Sesterskou lodí byla Gneisenau. V polovině roku 1939 byl přestavěn (hlavní stěžeň byl posunut více dozadu a příď byla prodloužena).\n\nScharnhorst byla první loď německého námořnictva, která šla od začátku výrazně nad limity Versaillesské smlouvy. Původně měl být výtlak lodi asi 18 000 tun, ale v reakci na stavbu francouzských bitevních lodí třídy Dunkerque byla stavba v červenci 1934 ukončena a začala znovu zhruba o rok později jako jiná konstrukce s oficiální tonáží 26 000 tun. Nový návrh Scharnhorstu poskytl dobrou pancéřovou ochranu a vysokotlaké parní turbíny mu daly vynikající rychlost. Kýl byl položen 15. června 1935 a spuštění na vodu proběhlo 3. října 1936. Německé Kriegsmarine byl Scharnhorst předán 7. ledna 1939. Kvůli skluzu způsobenému na počátku stavby bylo dokončení zpozděna a námořnictvo tak převzalo Scharnhorstovu sesterská loď Gneisenau dříve. Vzhledem k tomu bývá třída Scharnhorst označovaná (hlavně v anglosaských zemích) i jako třída Gneisenau.\n\nBitevní křižník Scharnhorst, sesterská loď bitevního křižníku Gneisenau, byl postaven v roce 1935 a na vodu spuštěn o rok později. Patřil k největším a nejmodernějším německým hladinovým lodím, přičemž byl projektován jako bitevní křižník, který měl v nadcházející válce napadat konvoje v Atlantiku, protože námořní převaha Velké Británie byla na rovnocenné střetnutí hladinových lodí příliš veliká.\n\nScharnhorst se zúčastnil několika bojových akcí, pod velením Otto Ciliaxe bojoval v rámci operace Weserübung při vpádu do Norska v roce 1940 spolu se sesterskou lodí Gneisenau a těžkým křižníkem Admiral Hipper. Operace tehdy skončila neslavně, Admiral Hipper byl těžce poškozen srážkou s britským torpédoborcem Glowworm, načež se německá eskadra střetla s bitevním křižníkem HMS Renown, v němž Scharnhorst utrpěl těžká poškození a početně silnější eskadra nakonec ustoupila.\nNěmci se ovšem nemínili spokojit s takto chatrným výsledkem a brzy se Scharnhorst zúčastnil další akce, při níž v uskupení s Gneisenauem 8. června 1940 potopil letadlovou loď HMS Glorious a spolu s ní torpédoborce HMS Ardent a Acasta, evakuující anglické letecké síly ze severu Norska. Scharnhorst ovšem utrpěl zásah torpédem a po skončení norského tažení se přesunul do Německa na opravy.\n\nOd 22. ledna do 22. března 1941 Scharnhorst a Gneisenau operovaly v Atlantiku, kde společně potopily 22 lodí o tonáži 116 000 BRT, a dále ohrožovaly britské konvoje. Poté byly zakotveny v Brestu ve Francii, kde se staly terčem opakovaných leteckých útoků. Z Brestu se jim podařilo uniknout 11. února 1942 při operaci Cerberus za mohutného krytí všech složek německé armády. Obě lodě sice dopluly do Německa, ale Scharnhorst utrpěl další poškození a byl opravován až do března roku 1943.\n\nV dubnu 1943 se Scharnhorst vydal na sever do norských vod, kde se k němu připojil Tirpitz.\n\nJedinou jejich společnou akcí bylo rozstřílení meteorologické stanice spojenecké základny na Špicberkách 8. září 1943. Když byl Tirpitz později poškozen, Scharnhorst se stal v severních vodách jedinou německou bojeschopnou hladinovou lodí. Jeho účinnost však byla minimální a Hitlerovi, stejně jako německému velení námořnictva už docházela trpělivost.\n\nNa kapitánské místo byl dosazen kontradmirál Erich Bey, který dostal 25. prosince 1943 rozkaz zaútočit na spojenecký konvoj JW 55B. Rozkaz byl však dekódován a Britové proti Scharnhorstu poslali silnou skupinu válečných lodí. Lodě HMS Belfast, HMS Norfolk, a HMS Sheffield dorazily před hlavními silami a držely Scharnhorst od konvoje. Poté se Scharnhorst vydal zpět na základnu do Norska, byl však odříznut bitevní lodí HMS Duke of York s jejími torpédoborci a křižníky. Po třech hodinách byl Scharnhorst v bitvě u Severního mysu potopen. Přežilo jen 36 námořníků.\n\nV září roku 2000 byl potopený Scharnhorst objeven norskou expedicí na mořském dně na souřadnicích .\n\n"}
{"id": "80867", "url": "https://cs.wikipedia.org/wiki?curid=80867", "title": "Nevus flammeus", "text": "Nevus flammeus\n\nNevus flammeus (lidově zvaný \"oheň\") není benigní nádor, nýbrž malformace cév, která je přítomná již při narození a dále s postiženým člověkem roste. Nejeví tendenci k involuci (na rozdíl od většiny hemangiomů).\n\nNaevus flameus je vrozený rozsáhlý plošný hemangiom. Tyto névy obvykle během dětství spontánně regredují a jizví se, takže skvrna bledne a kolem puberty mizí.\n\nAnamnesticky bez tendence k involuci, růst korelující s růstem dítěte, klinicky progresí od ploché ostře ohraničené léze v dětství k hrubší mírně vyvýšené lézi v dospělosti. Jiné vyšetření pouze při podezření na asociované syndromy (viz níže). U rizikových nemocných se provádí periodické vyšetření očního tlaku k vyloučení vývoje glaukomu. Léčba: metoda volby je selektivní fotodermatolýza pulzním laserem.Tento laser se používá pouze od horní části těla po pas. Od pasu dolů se laser dá použít, ale lékaři nedoporučují, protože nádor se může znovu objevit.\n\n\n"}
{"id": "80868", "url": "https://cs.wikipedia.org/wiki?curid=80868", "title": "ERA Basketball Nymburk", "text": "ERA Basketball Nymburk\n\nERA Basketball Nymburk je český basketbalový klub, který sídlí v Nymburku ve Středočeském kraji. Se svými šestnácti tituly (poslední v sezóně 2018/19) je Nymburk na celkovém druhém místě v počtu titulů v československé a české nejvyšší soutěži, na prvním místě je dosud se svými dvaceti třemi tituly bývalá Zbrojovka Brno (později BC Stavex, BC BVV, A plus ŽS nebo BC Brno). V českém poháru klub zvítězil celkem třináctkrát, což z něj v tomto ohledu činí nejúspěšnější klub v zemi. Na mezinárodní scéně je největším úspěchem čtvrtfinále v ULEB Eurocupu, kterého klub dosáhl v sezónách 2009/10 a 2011/12.\n\nKlub byl založen v roce 1929 v rámci Sokola a jmenoval se tak Sokol Nymburk. Během druhé světové války se klub přejmenoval na SK Železničáři Nymburk. Od konce druhé světové války až do roku 1950 se klub jmenoval opět Sokol Nymburk. V roce 1950 bylo jméno změněno na Lokomotiva Nymburk, v roce 1998 na BK GA Nymburk. V sezóně 1999/00 klub (hrající do té doby nižší soutěže) odkoupil možnost postupu z druhé do první ligy. Mezi lety 2002 až 2004 se jmenoval BK ECM Nymburk. Od roku 2004 do roku 2019 nesl klub název ČEZ Basketball Nymburk, v létě 2019 získal klub nového titulárního partnera a přejmenoval se na ERA Basketball Nymburk .\n\nV sezóně 2011/12 hrál tento klub dvě zahraniční soutěže: VTB United League a Eurocup. Ve VTB United League působil nymburský celek až do konce sezóny 2015/16 (od sezóny 2013/14 mj. jako ruská nejvyšší soutěž). Za finanční rok končící 30. června 2015 vykázala společnost Basketball Nymburk, a.s. ztrátu 26 milionů korun a vlastní kapitál klesl na -47 milionů korun. V roce 2014 byl do nymburského klubu sloučen DSK Karlín, díky čemuž došlo k založení ženského oddílu pod názvem DSK Basketball Nymburk. V roce 2018 byl klub Miroslavem Janstou po dlouhých jednáních prodán šéfům Omnipolu a Sport Investu. Jansta byl strůjcem novodobé zlaté éry Nymburku.\n\nSvé domácí zápasy odehrává v domácích soutěžích v Nymburku, na mezinárodní scéně je domovem pražská hala Královka.\n\nZdroj: \n\n\n\nZdroj: \n\n\nZdroj: \n\n\n\nZdroj: \n\nZdroj: \n\n\n"}
{"id": "80874", "url": "https://cs.wikipedia.org/wiki?curid=80874", "title": "Sugesce", "text": "Sugesce\n\nSugesce (z latinského \"suggero\" – podsouvám, našeptávám, dodávám) je podmanivé působení neboli ovlivňování myšlení či představ, jemuž osoba neúmyslně podléhá. Podléhat může myšlence, představě, přání nebo názoru někoho druhého, ale také sama sebe.\n\nOdtud také sugestivní, podmanivý, ovlivňující, svůdný.\n\nSugesce probíhá jak na verbální úrovni, tak ve formě posunků, gest a všech ostatních dorozumívacích prostředků. Sugesci do jisté míry používáme všichni. Někdo užívá sugesci záměrně, snaží se příjemci vnutit své postoje, názory, apod., většina lidí ji však používá naprosto samozřejmě, aniž si to uvědomuje. Schopnost jednat s lidmi a přesvědčovat je o svých názorech může mít spousta lidí vrozenou, nebo se jejím základním principům může naučit, většinou to přispívá ke klidnějšímu řešení konfliktních situací.\n\nPokud je sugesce způsobena vlastní myšlenkou (nápadem, názorem, přáním…) hovoříme o autosugesci (\"autos\" = řecky \"sám\"), která může, ale nemusí být vědomá. Nevědomá autosugesce může způsobit mentální onemocnění.\n\nVědomá autosugesce má velmi blízko k sebeovládání a tyto dvě „schopnosti“ mají podobné výsledky. Rozdíl je v „postupu“: při sebeovládání se snažíme silou \"vůle\" vydržet něco, co je nám nepříjemné, nebo neudělat (neříci) něco, co bychom si přáli, ale víme, že to v onu chvíli nemusí být vhodné. V autosugesci jde o to, přesvědčit své \"vědomí\" o něčem, co nemusí být pravdou, abychom mohli jednat, jako by to pravda byla. Dá se i říci, že autosugesce je sebeovládání pro pokročilé, ale je mnohem vhodnější a bezpečnější posilovat svou vůli, než si zahrávat se svým vědomím.\n\nSugestibilita je schopnost podléhat sugesci. Stejně jako různí lidé mají různou schopnost sugesce, je také každý člověk jinak sugestibilní. Sugestibilita závisí do značné míry na prostředí, sugestibilitu podporuje strach, snížená pozornost, únava, nemoc, panika, osvětlení a celá řada dalších okolností.\n\nPokud je nám sugerující osoba nepříjemná, nesympatická, může docházet k opačnému jevu – prosazovaný názor se nám stále více oddaluje, získáváme k němu negativní postoj, odpor. Tento jev se nazývá repudiace (z latinského repudio - \"odmítám\").\n\n\n"}
{"id": "80882", "url": "https://cs.wikipedia.org/wiki?curid=80882", "title": "Povodeň v Česku (2002)", "text": "Povodeň v Česku (2002)\n\nPovodeň v Čechách z roku 2002 je jedna z největších událostí svého druhu v historii České republiky. Spolu s povodněmi na Moravě v roce 1997 patří k nejtěžším přírodním katastrofám moderní české historie. Byla to největší povodeň od ničivé Velké povodně v roce 1845. Proti ní byl průtok Vltavy Prahou v roce 2002 ještě o přibližně 20 % větší.\n\n6. srpna 2002 začala počasí v Čechách ovlivňovat tlaková níže, která se svým frontálním systémem pozvolna postupovala k východu. Do 7. a 8. srpna vytrvalé silné srážky naplnily většinu jihočeských a západočeských řek. Ve čtvrtek 8. srpna již na některých místech dosáhla povodeň svým rozsahem 50leté vody (především na jihu Čech). Situace se však pozvolna uklidňovala a 9. srpna přestalo pršet. Vltava v Praze dosáhla průtoku 1500 m³/s a začala klesat. 11. a 12. srpna začalo opět pršet. Nad jihozápadem Čech se střetly dva výrazné frontální systémy, které se jenom pomalu posunovaly k severovýchodu. Návětrný efekt na jihu Čech navíc přinášel další zesilování deště. Půda přesycená vodou z předešlých srážek nedokázala zadržet vodu a ta stékala do naplněných řek. V týdnu od 12. do 18. srpna tak část Čech postihla pětisetletá až tisíciletá povodeň. Nejvíce byla postižena Vltava se svým povodím, později dolní tok Labe a okrajově také toky v povodí Ohře a povodí Dyje.\n\nPříčinou záplav byly nadprůměrné srážky, které v první srážkové epizodě zasáhly hlavně jih Čech a které se v druhé epizodě vyskytovaly již na většině území Čech. Kromě značného nasycení půdy a koryt po první srážkové epizodě zde situaci ovlivnila mimo jiné i vodní díla, a to zejména Vltavské kaskády. Ta zachytila poměrně velkou část povodňové vlny z první srážkové epizody. Na druhou srážkovou epizodu již přehrady ale nestačily a povodeň bez větších překážek postupovala směrem do údolí. K znatelnému zploštění povodňové vlny Vltavy, resp. na Labi, došlo až v důsledku rozlivů v Polabské nížině. Nicméně ani to nestačilo a velká voda zasáhla i města dále na severu Čech a později i na německém úseku Labe.\n\n\n\n\nByly zpracovány povodňové plány, na jejichž základě byla realizována protipovodňová opatření na mnoha místech republiky.\n\nZákon o integrovaném záchranném systému byl tvořen na základě zkušeností z povodně z roku 1997. Je to zákon o IZS č. 239/2000 Sb. Účinnosti nabyl dnem 1. ledna 2001. Zákon o výjimečném stavu neexistuje. Existuje tzv. Krizový zákon (240/2000 Sb., o krizovém řízení a o změně některých zákonů), kde jsou vymezeny pravomoci a povinnosti vlády, hejtmana a dalších orgánů krizového řízení při vyhlášení stavu nebezpečí nebo nouzového stavu. Krizový zákon nabyl účinnost dne 1. ledna 2001.\n\n\n"}
{"id": "80886", "url": "https://cs.wikipedia.org/wiki?curid=80886", "title": "Františka Pecháčková", "text": "Františka Pecháčková\n\nFrantiška Pecháčková (1. srpna 1904 Pašovice – 19. ledna 1991 Praha) byla česká spisovatelka.\n\n\n"}
{"id": "80890", "url": "https://cs.wikipedia.org/wiki?curid=80890", "title": "Poltergeist", "text": "Poltergeist\n\nJako poltergeist (v angličtině vyslovováno [], , v němčině poltrgajst) bývá označován paranormální jev spočívající v tom, že se v lidských obydlích zdánlivě samovolně pohybují předměty (například nábytek), dochází k jejich výbuchům (nádobí, žárovek) nebo samovzněcování, vyskytují se závady v elektroinstalaci atd. Název je složeninou dvou německých slov \"polterig\" (\"hlučný\") a \"Geist\" (\"duch\"). \n\nPodle výkladového slovníku Českého klubu skeptiků a podle The Skeptic's Dictionary Roberta T. Carrolla neexistují věrohodné důkazy, že Poltergeist, jakožto projev ducha nebo jiné paranormální síly, reálně existuje. Podle Českého klubu skeptiků Sisyfos byly všechny vyšetřované případy vyhodnoceny jako úmyslná, nebo výjimečně i podvědomá díla člověka.\n\nPopisované a zaznamenané projevy poltergeistu jsou velmi různorodé. V naprosté většině případů je projev poltergeistu údajně spojen se zvuky, které se bez zjevné příčiny ozývají v napadeném bytě nebo domě. Často jde o klepání, někdy i silné rány a bušení ozývající se z nejrůznějších míst v bytě. Značný počet uvedených jevů se podaří vysvětlit nějakým přirozeným způsobem, například rezonancí se sousedními objekty, podzemními odstřely v blízkosti budovy (např. stavba metra). Přesto však zůstává určité procento hlášení, které se beze zbytku vysvětlit nepodařilo.\n\nV menším počtu případů je pak projev poltergeistu spojen s fyzickým pohybem předmětů. Někdy údajně dochází k vlastnímu pohybu bez přímého svědectví osob – například majitelé bytu nacházejí po návratu z práce přesunutý nebo povalený nábytek, ve vedlejší místnosti je slyšet třeskot rozbitého skla a po příchodu do místnosti nalezne majitel bytu bez zjevné příčiny rozbitou vázu, lustr atp.\n\nJsou však zaznamenaná i očitá svědectví nevysvětlitelných pohybů předmětů, kdy svědci oznamují samovolné pády předmětů z poliček nebo krbových říms, ale navíc i případy, kdy jakási neznámá síla vrhá věci po bytě, dochází k vytržení elektrického vedení a jiné. Zůstává pochopitelně otázkou, nakolik jsou zmíněná svědectví věrohodná.\n\nTypicky uváděné je vrhání různých předmětů - malých objektů neznámou silou v exteriéru i interiéru. V exteriéru často objekty létají za konkrétní osobou. Jsou popisovány případy, kdy v interiéru údajně padají od stropu nebo létají objekty, které se před začátkem jevu v místnosti nenacházely, takže je jev spojován s materializací, resp. postupnou dematerializací a materializací. Někdy je možné zjistit původ předmětu, jindy ne.\n\nPoměrně častá jsou i hlášení o anomálním chování elektrických spotřebičů. Údajně často dochází k nevysvětlitelným poruchám, které samy bez opravy mizí. Ze spotřebičů (např. žehlička) vycházejí plameny a následně přivolaný opravář nenalezne žádnou závadu. Dochází k rušení vysílání rozhlasových a televizních stanic či mobilů, někdy jsou automaticky volána existující i neexistující telefonní čísla.\nPoltergeist bývá také spojován s praskáním žárovek, akvárií, skel, někdy mají být údajně do skel \"vyříznuty\" otvory.\n\nLidé, kteří případy poltergeista ohlašují, popisují, že neznámou silou usmrcená zvířata vypadají \"jakoby je vyndal z mikrovlnky\".\n\nUvádí se, že tento jev má být příčinou ojedinělého i mnohočetného ožehnutí nebo vzplanutí předmětů - plastových hodin, židle s kovovou kostrou, divanu s kovovými péry, ručníků na kovovém věšáku, ale i ručníků a prádla srovnaných ve skříni (nejen na povrchu hromady), knih, dokonce i papírového kapesníku v ruce. Má docházet ke škvaření a tepelné deformaci plastových předmětů bez viditelného plamene.\n\nPoltergeist údajně přímo člověka obvykle nezraní. Existují ale i hlášení jevů, při kterých došlo k přímému fyzickému poškození zdraví člověka – úrazu. Má jít např. o škrábance, popáleniny a podlitiny na lidské kůži. Případy usmrcení, které by byly připisovány poltergeistovi, jsou vzácné.\n\nSpolečným rysem všech hlášených výskytů poltergeistu je fakt, že jev se vyskytuje zcela spontánně a v žádném ze zaznamenaných případů údajně nikdy nebyl nalezen úmyslný původce jevu. Jsou tedy vyloučeny takové jevy jako prokletí nebo praktiky voodoo, pokud jsme ochotni jejich existenci připustit.\n\nDalším obvyklým pojítkem velké většiny hlášených pozorování je skutečnost, že se v dané lokalitě vyskytuje člověk v pubertálním věku nebo psychicky nevyrovnaný. Proto jsou případy poltergeistu prakticky vždy spojovány přímo s určitou osobou a ne místem, ve kterém k nim dochází. Několikrát byl zaznamenán případ, kdy se postižená rodina přestěhovala do jiného města a projevy poltergeistu ji doprovázely i do nového domova. Naopak zmíněné projevy samovolně zmizely po uplynutí určité doby, která bývá spojována s dosažením dospělosti postižené osoby – média.\n\nV oblasti psychotroniky je proto nejčastěji akceptovaným vysvětlením poltergeistu existence dosud neznámé paranormální síly, která se uvolňuje ve spojení s bolestí, nespokojeností, nepřátelstvím a hněvem a navenek se projevuje výše popsanými úkazy. V období puberty je mladý člověk nejvíce náchylný k extrémním projevům a jeho duševní vývoj prochází velmi závažným obdobím. Proto je údajně jev poltergeistu často vázán na pubescenty a jejich psychické projevy v období dospívání.\n\nPochopitelně je třeba vzít v úvahu možnost, že určité procento svědectví o výskytu a projevech poltergeistu je zapříčiněno chorobnou snahou o vlastní zviditelnění nebo je důsledkem psychické poruchy a uváděné jevy jsou pouhé halucinace nebo jsou předstírány či dokonce falšovány.\n\nZa jev typu poltergeist nelze označit popsané jevy, pokud jsou realizovány vědomě, třebaže s použitím stejných neznámých sil.\n\nPoslední výskyt fenoménu v Čechách byl údajně zaznamenán v listopadu roku 2011 v Děčíně-Chlumu. Svědkové popisují případy, kdy z ničeho nic začaly praskat kompotové sklenice ve sklepě a roztříštily se na kousíčky, kořenka z poličky prolétla kuchyň a rozbila se o zeď, plná pivní láhev prolétla z chodby a zarazila se hrdlem do dveří. Převrhával se těžký nábytek jako jsou skříně, knihovna plná knih. Svědkové popsali i případ, kdy se převrhla těžká pračka. Hrnek vlétl do okna a zůstal ve skle.\n\n\n\n"}
{"id": "80894", "url": "https://cs.wikipedia.org/wiki?curid=80894", "title": "Seznam planetek Sa-Sch", "text": "Seznam planetek Sa-Sch\n\nKlepnutím na pořadové (katalogové) číslo planetky otevřete stránku s tabulkou, ve které jsou uvedeny základní údaje o planetkách (elementy dráhy, údaje o objevu aj.). \nKlepnutím na název planetky se dostanete na stránku věnovanou uvedené planetce (pokud taková stránka již existuje).\n\nData použita se svolením / Data used with permission \n© IAU: Minor Planet Center.\n"}
{"id": "80900", "url": "https://cs.wikipedia.org/wiki?curid=80900", "title": "Chrustenická šachta", "text": "Chrustenická šachta\n\nŽeleznorudný důl Chrustenice neboli Chrustenická šachta je veřejně přístupná expozice železnorudného dolu. Nachází se v obci Chrustenice v okrese Beroun ve Středočeském kraji. Důl byl v provozu od roku 1861 do roku 1965. Hlavními těženými minerály byly siderit a chamosit, méně hematit a magnetit. Železná ruda zde obsahovala až 40 % železa.\n\nVe své době patřil chrustenický železnorudný důl k největším a nejvýznamnější dolům v oblasti Barrandienu. Důl měl celkem 84 podzemních pater, která dosahovala až do hloubky 426 m, což je 120 metrů pod hladinou moře. V dole se v roce 1921 začaly na návrh Ing. Ladislava Hofticha razit dvě unikátní šikmé těžní jámy o sklonu 14 stupňů, které otevírají ložisko od strojovny dolu z roku 1926 z 8. podzemního patra až na 72. patro. I. vlečná jáma sahá až na 48. patro, do hloubky 240 m, a je dlouhá 974 m, II. vlečná jáma dnes již hluboko pod vodou sahá na 72. patro, o 138 m hlouběji, a je dlouhá 585 m. Dalších pomocných svážných jam bylo v dole 36 a zasahovaly až na 84. patro. Ve strojovně I. vlečné jámy se nacházel unikátní těžní stroj od firmy POHLIG, který sloužil k pohonu nekonečného těžního lana, dopravě horníků až na 48. patro a navíc poháněl řetězovou dráhu ve vstupní chodbě. Takováto podobná zařízení, ale mnohem menší, byla postavena v Berchtesgadenu v Německu a v solném dolu u Salzburgu v Rakousku, po skončení těžby bylo toto strojní zařízení celé sešrotováno, jako většina kovových strojů a nástrojů tohoto dolu. Za 104 let se v dole vytěžilo celkem 7 771 709 tun rudy.\n\nRuda se zpracovávala na místě pražením v pražících pecích. Po vypražení a třídění se ruda odesílala lanovou dráhou na nádraží v Loděnici, odkud se odvážela vlakem do železáren k dalšímu zpracování. Dodnes se jedné části Loděnice říká \"Pod lanovkou.\"\n\nDnes je veřejnosti přístupná jen velmi malá část dolu – úvodní štola, strojovna první vlečné jámy a 8. patro. Většinu důlních chodeb totiž zaplavila voda poté, co bylo na povrchu postaveno těleso dálnice D5 z Prahy do Plzně. I tak je prohlídka velmi zajímavá. V několika stovkách metrů zpřístupněných chodeb je shromážděna řada unikátních exponátů. Je možné zhlédnout stáj pro důlní koně, odpočívárnu, prostory strojovny se šikmou těžní jámou, sklad střeliva aj. Velkou atrakcí je jízda opravdovým důlním vlakem ve speciálních vozících, kterým se říká Pullman, ve kterých se kdysi přepravovali i samotní horníci.\n\nZaplavený důl používali potápěči k výcviku v hloubkovém potápění.\n\n\nV prostorách dolu se natáčejí filmy z hornického prostředí\n\nHistorické podzemí je pro veřejnost otevřeno v návštěvních hodinách od července do září.\n\n\n"}
{"id": "80902", "url": "https://cs.wikipedia.org/wiki?curid=80902", "title": "Entita (informatika)", "text": "Entita (informatika)\n\nEntita je libovolný objekt (osoba, zvíře, věc či jev) reálného světa, který je zachycen v datovém modelu. Entita musí být rozlišitelná od ostatních entit a existovat nezávisle na nich. \n\nV programování je entita nejčastěji reprezentována třídou. Po vytvoření instance entity se z ní stává objekt. \n\nTypem entity nazýváme množinu objektů stejného druhu, charakterizovaných názvem typu a popsaných pomocí jejich vlastností – atributů. Jednotlivé entity nazýváme také výskyty nebo instancemi objektů entitního typu.\n\nPříklad v jazyce PHP:\nclass User\nVe zdrojovém kódu implementujeme třídu User, která popisuje, jaké všechny vlastnosti může uživatel mít.\n\nNásledně můžeme vytvořit instanci konkrétního uživatele, v tu chvíli se z třídy stává objekt a označení entita je nyní vnímáno jako typ objektu.\n$user = new User;\n$user->id = 1;\n$user->username = 'root';\n$user->password = '****';\n$user->role = 'admin';\nPokud bychom instanci třídy uložili do objektové databáze (například Doctrine), množina uživatelů bude v tu chvíli skupina entit typu User. Jednotlivé záznamy v tabulce pak budou odděleny sloupcem discriminator, který vyjadřuje konkrétní typ třídy.\n\n"}
{"id": "80907", "url": "https://cs.wikipedia.org/wiki?curid=80907", "title": "Ploščaď Iljiča (stanice metra v Moskvě)", "text": "Ploščaď Iljiča (stanice metra v Moskvě)\n\nPloščaď Iljiča ( ) je stanice moskevského metra.\n\nStanice se nachází na Kalininské lince, v její západní polovině a ve východní části metropole. Je podzemní, hluboko založená (46 m pod povrchem), ražená, trojlodní a přestupní. Střední loď je zkrácená, na ukončené straně je busta Vladimíra Iljiče Lenina; prostor pro cestující je obložen několika druhy mramoru, žuly a labradoritu a na stěně za nástupištěm jsou plastiky s vyobrazeným srpem a kladivem. Ze stanice vede jeden výstup eskalátorovým tunelem do podpovrchového vestibulu, je umožněn také i přestup na linku Ljublinskaja (stanice Rimskaja). Stanice byla pojmenována po stejnojmenné ulici nad ní vedoucí, jejíž název však byl v 90. letech změněn na Rogožskaja zastava ( Рогожская застава). Sílí tak i hlasy pro přejmenování stanice samotné. Veřejnosti slouží od 30. prosince 1979 a od roku 1995 i jako přestupní. Přestup je řešen vyvedením tunelu pro pěší ze střední lodi po schodech nad nástupiště, kolmo k ose stanice (podobně tomu je například i v pražském metru).\n\n"}
{"id": "80910", "url": "https://cs.wikipedia.org/wiki?curid=80910", "title": "Kosmická smlouva", "text": "Kosmická smlouva\n\nSmlouva o zásadách činnosti států při výzkumu a využívání kosmického prostoru včetně Měsíce a jiných nebeských těles, zkráceně označovaná jako Kosmická smlouva, je mezinárodní smlouva upravující základní právní rámec pro činnost států ve vesmíru.\n\nByla otevřena k podpisu 27. ledna 1967 u tří depozitárních vlád – Spojených států amerických, Velké Británie a Sovětského svazu. V platnost vstoupila 10. října 1967. Jejím hlavním východiskem byla \"Deklarace právních zásad činnosti států při výzkumu a využívání kosmického prostoru\", přijatá Valným shromážděním OSN v roce 1963.\n\nSmlouva zakazuje smluvním státům umísťovat jaderné zbraně a jiné zbraně hromadného ničení na oběžnou dráhu Země, na Měsíc nebo na jiná nebeská tělesa. Využití Měsíce a dalších nebeských těles vyhrazuje pouze pro mírové účely a výslovně na nich zakazuje budování vojenských základen, provádění vojenských manévrů nebo testování jakýchkoli zbraní (tzv. \"neutralizace a zásada nemilitarizace Měsíce a nebeských těles\").\n\nČlánek 2 deklaruje kosmický prostor jako \"rei communis\". Kosmický prostor patří celému lidstvu (čl. 1) a jednotlivé státy si ho nemohou žádným způsobem přivlastnit (např. okupací, prohlášením suverenity). Podobný režim platí i pro mezinárodní vody.\n\nTento koncept byl pak roku 1979 potvrzen i ve článku 11 Dohody o činnosti států na Měsíci a jiných nebeských tělesech, který prohlašuje Měsíc a jeho přírodní zdroje za „společné dědictví lidstva“ – tato smlouva vstoupila v platnost roku 1984, podepsalo ji však jen 9 poměrně bezvýznamných států, z nichž žádný se kosmického programu významněji neúčastní.\n\nVýzkum a využívání kosmického prostoru je přístupný všem státům (bez ohledu na jejich hospodářskou vyspělost) a tyto státy se řídí zásadou spolupráce. Kosmonauti jsou považováni za „vyslance lidstva“.\n\nSmlouva dále stanovuje odpovědnost smluvních států za škody způsobené jejich kosmickými objekty. Tato odpovědnost byla upřesněna a rozvedena roku 1972 v Úmluvě o mezinárodní odpovědnosti za škody způsobené kosmickými předměty.\n\nSmlouvu ratifikovalo 101 států a 26 dalších ji zatím podepsalo. Úřední překlad do češtiny je pod č. 40/1968 Sb.\n\n"}
{"id": "80911", "url": "https://cs.wikipedia.org/wiki?curid=80911", "title": "Hlavní telefonní stanice", "text": "Hlavní telefonní stanice\n\nHlavní telefonní stanice (HTS) je běžná analogová telefonní stanice, která je pomocí přípojného vedení spojena s telefonní ústřednou a rovněž má vlastní telefonní číslo. Digitální telefonní stanice se nazývá ISDN.\n\n"}
{"id": "80915", "url": "https://cs.wikipedia.org/wiki?curid=80915", "title": "František Šilhan", "text": "František Šilhan\n\nFrantišek Šilhan (7. ledna 1905 Nová Ves nad Nisou – 13. února 1985 Nové Město na Moravě) byl významný doktor teologie a filozofie, psycholog a pedagog, katolický kněz a provinciál české provincie Tovaryšstva Ježíšova (1945–1971).\n\nV roce 1950 byl zatčen a v zinscenovaném procesu Machalka a spol. s představiteli řádů odsouzen k 25 letům těžkého žaláře. Během následujících 15 let prošel nejtěžšími komunistickými věznicemi. Podmínečně propuštěn byl v roce 1965, snažil se pak skrytě působit dále. Režim jej však nepřestal pronásledovat: s příchodem normalizace mu byl uložen nucený pobyt v Radvanově a později Moravci.\n\nŠilhan byl velmi nadaným žákem. Na studia odešel do německého gymnázia v Bohosudově, kde vystudoval pět tříd. Po kvintě se rozhodl vstoupit do Tovaryšstva Ježíšova. Noviciát začal v Trnavě v srpnu 1923. Poté byl noviciát přeložen na Velehrad, kde také Šilhan složil v srpnu 1925 své první sliby. Maturoval v roce 1927 na arcibiskupském gymnáziu v Praze-Bubenči.\n\nPoté byl poslán do Oudenbosche, později do Nijmegenu v Nizozemsku na filozofická studia. Nato se přestěhoval do Maastrichtu, kde studoval teologii a kde byl také v roce 1933 vysvěcen na kněze. Ve studiích pokračoval na Gregoriánské univerzitě v Římě. V roce 1936 se stal doktorem filozofie. Po návratu do Československa působil rok v duchovní správě v kostele sv. Ignáce v Praze.\n\nV roce 1937 založil Filozoficko-sociologický institut v Benešově, kde začal vyučovat. Přednášel zde experimentální psychologii a kosmologii. Po zabrání benešovské koleje nacisty v roce 1942 odešel na Velehrad, kde v rámci Filosofického ústavu dále učil. V roce 1945 se ústav přestěhoval do Brna, kde se Šilhan stal jeho rektorem.\n\nJiž 26. listopadu 1945 se však stal provinciálem České provincie Tovaryšstva Ježíšova. Budoval novou filosofii v Děčíně, připravoval chod nových gymnázií v Brně a Bohosudově.\n\nBrzy však neušel pozornosti StB. Zatkla jej až napodruhé na Domažlicku 18. března 1950, když se po prvním nezdařeném pokusu o zatčení snažil opustit území republiky. Stal se jedním z hlavních obžalovaných v monstrprocesu s řeholníky „Machalka a spol”. Byl vyslýchán v Praze-Ruzyni, kde absolvoval extrémně tvrdé vyšetřování. Stejně jako většina ostatních představitelů řádů byl Šilhan obviněn z vyzvědačství pro Vatikán.\n\nPředem připravené soudní líčení se skupinou Machalka a spol. se konalo od 31. března do 5. dubna 1950. Senátu soudu předsedal JUDr. Jaroslav Novák. Žalobci byli tři: JUDr. Karel Čížek, JUDr. Josef Urválek a JUDr. Ludmila Brožová.\n\nZa zločiny velezrady a vyzvědačství byl F. Šilhan odsouzen k 25 letům těžkého žaláře, peněžitému trestu ve výši 50 000 Kčs, konfiskaci veškerého majetku a trestu odnětí občanských práv po dobu deseti let.\n\nNejprve pobýval asi rok ve Valdicích. Pak se dostal do Leopoldova, kde zůstal až do roku 1959, poté byl nějakou dobu – během dalšího procesu s jezuity – ve vězení v Ostravě. Amnestie obětí politických procesů z roku 1960 se na něj jakožto na provinciála nevztahovala, putoval znovu do Valdic. Propuštěn tak byl až díky amnestii v roce 1965.\n\nAčkoli doba nebyla pro církev příznivá, organizoval Šilhan po propuštění tajná filozofická studia, nutná ke kněžské formaci i k prohlubování filozofického vzdělání kněží. Komunikoval s řádovými vysokými školami v Lovani, Římě, Innsbrucku, Mnichově, aby zajistil přísun literatury nebo setkání s jezuity žijícími v zahraničí. Byl činný i v samizdatu a ve spojení s Josefem Zvěřinou a Oto Mádrem ovlivňoval český disent. Ovládal několik jazyků, ale francouzština mu byla ve filozofii i teologii nejmilejší. Byl ovlivněn jezuitskými mysliteli Josephem Maréchalem a Bernardem Lonerganem.\n\nPo krátkém pobytu doma v Nové Vsi byl internován s biskupy Štěpánem Trochtou, Stanislavem Zelou a opatem Augustinem Machalkou v Radvanově u Tábora.\n\nV letech 1968 a 1969 vyjížděl do Prahy i do zahraničí. Když režim opět přitvrdil, navrhl v zájmu rozsáhlejších a bezpečnějších kontaktů mezi spolubratry generálovi řádu, aby ustanovil nového provinciála, který by mohl takový úkol zvládat lépe než on, stále v izolaci a pod dohledem. Ve svém úřadě tedy skončil 30. května 1971.\n\nŽil pak v Radvanově až do dubna 1979. Poté se stěhoval do Moravce, čemuž opět asistovala StB, která mu kontrolovala věci a část z nich zabavila.\n\nV Moravci žil jako vážený člen komunity starších kněží, zpovídal, zastupoval za nemocné. Klid od StB však neměl ani zde – v roce 1981 do Moravce vtrhla, Šilhana opět vyšetřovala a zase jemu i jiným spolubydlícím zabavila mnoho věcí. Poté byl Šilhan obžalován pro maření dozoru státu nad církvemi. Nicméně se nevzdal a nakonec byly jemu i ostatním v ústavu zabavené věci vráceny.\n\nOd tohoto roku měl však stále častěji zdravotní potíže. Několikrát byl hospitalizován v Novém Městě, kde nakonec zemřel na infarkt myokardu.\n\nŠilhanův pohřeb, který byl největší v dějinách moraveckého ústavu, se stal významnou událostí. Sjelo se na něj mnoho spolubratrů z české provincie, asi 30 členů slovenské provincie v čele s provinciálem, více než stovka kněží všech diecézí, bývalých vězňů, mnoho řeholnic i věřících. Tomu odpovídal rozsah asistence StB – její příslušníci si zapisovali značky aut nebo natáčeli lidi vycházející z kostela. Takto získané materiály pak využívali např. při vyšetřování činnosti kněží.\n\n\n\n"}
{"id": "80916", "url": "https://cs.wikipedia.org/wiki?curid=80916", "title": "Altruismus", "text": "Altruismus\n\nAltruismus (z lat. \"alter\", druhý, 3. pád \"altrui\", druhému) je moderní označení pro postoje a jednání, která sledují prospěch druhého člověka, které mohou i nemusí být na úkor prospěchu altruisty. (altruistické jednání, dobročinnost, nesobeckost, nezištnost). Protikladem altruismu je egoismus.\n\nOhled na prospěch druhého patří ke společenské povaze člověka a lidská socialita, schopnost spolupráce a solidarity je základem jeho evolučního úspěchu. Aristotelés vymezuje spravedlnost jako „dobro toho druhého“. V 18. století vzniká v Anglii nová etika, která chce založit lidskou vzájemnost na ryze individuálních citech (Francis Hutcheson, Shaftesbury). Pojem altruismus vytvořil francouzský myslitel Auguste Comte ve snaze vyjádřit tuto skutečnost exaktním, vědeckým způsobem.\n\nBritský myslitel Herbert Spencer začal uvažovat o \"čistém altruismu”, to jest postojích nebo jednáních, která by sledovala výlučně prospěch někoho jiného, případně ještě spojený s vlastní ztrátou. Vzhledem k již zmíněné společenské povaze lidského života se taková jednání mohou vyskytovat jen zcela výjimečně: za běžných okolností je prospěch příbuzného, přítele, spolupracovníka, spoluhráče atd. vždycky do jisté míry i prospěchem vlastním. Ale i mezní případy, kdy někdo za cizího člověka položí život, lze vždycky vysvětlit tak, že je to ve prospěch nějakého většího celku, národa, lidstva – anebo že vlastní prospěch spočívá v tom, že se na takového člověka nezapomene, že si získal pověst nebo slávu. Představou čistého altruismu tedy dovedl Spencer altruismus \"ad absurdum\", takže pak snadno ukázal, že nic takového neexistuje. Z toho pak neoprávněným zobecněním vyvodil, že \"každý\" altruismus je jen skrytý a neupřímný egoismus. Potud je tedy diskuse o čistém altruismu a egoismu spíše problematická, neboť oba pojmy nelze od sebe odlišit a žádný z nich nelze vykázat.\n\nV biologii se altruismus definuje jako chování, které zvyšuje schopnost přežití celého druhu (exkluzivní biologickou zdatnost) díky jedinci, který přijal roli altruisty. Čistý altruismus tedy není výhodný pro samotný organismus, ale v případě, že podporuje členy vlastní rodiny, podporuje vlastní geny, čímž zvyšuje vlastní inkluzivní zdatnost. Tím zvyšuje šanci přežití altruistické skupiny oproti skupině, která altruistická není. Viz skupinová selekce.\n\nReciproční altruismus je chování, při kterém se očekává, že při dalším setkání bude poskytnuta pomoc jedinci, který se dříve zachoval altruisticky: Přesně takto se chovají například upíři, když po návratu do hnízda svým neúspěšným druhům vyvrhnou z žaludku trochu ulovené krve.\n\nÚvahy okolo altruismu, altruistického jednání a egoismu nově oživila evoluční biologie (např. Richard Dawkins), která pokládá starost o přežití a vlastní reprodukci, jejímž nositelem je sobecký gen, za jediný motor evoluce. Geny, které v této soutěži prohrály, postupně vymizely, neboť jejich nosiči vyhynuli. Existující altruistické chování lze vysvětlit buďto tím, že je altruistické jen zdánlivě, anebo příbuzností jedinců, kteří tak podporují reprodukci společných genů. Altruismus také mohou způsobovat paraziti.\n\nTaké modelování života ve společnosti ukazuje, že ani čistě altruistické, ani čistě egoistické chování není evolučně stabilní: mezi čistými altruisty (“holubicemi”) se dříve či později vyskytne i “jestřáb” a rychle se prosadí, jenže ani společnost samých jestřábů nemůže trvale obstát. Jediná stabilní strategie musí obojí přístup střídat a řídit se zásadou “půjčky za oplátku” (anglicky \"tit for tat\").\n\n\n\n"}
{"id": "80917", "url": "https://cs.wikipedia.org/wiki?curid=80917", "title": "Olešenka", "text": "Olešenka\n\nOlešenka (do roku 1950 \"Olešná\", ) je nejvýchodnější obcí okresu Havlíčkův Brod. Žije zde obyvatel.\n\nPrvní historická zmínka o obci pochází z 6. dubna 1356 a je obsažena v listině, kterou předal Čeněk z Lipé svému strýci Ješku z Pirkštejna. V této době už pravděpodobně Volešná či Olešná (její původní název) několik desítek let existovala. Po husitských válkách ves patřila k polenskému panství.\n\nV polovině 20. století byla obec přejmenována na Olešenku.\n\n\nNejvýše položený bod jsou \"Strážky\" 580 m n. m.\n\n"}
{"id": "80924", "url": "https://cs.wikipedia.org/wiki?curid=80924", "title": "Záběhlice", "text": "Záběhlice\n\nZáběhlice () jsou katastrální území při toku Botiče na jihovýchodě Prahy. Záběhlice byly od románské doby tradiční zemědělskou vsí. Od poloviny 19. století do druhé světové války měly charakter dělnického předměstí s chudinskými koloniemi. Od roku 1922 jsou Záběhlice součástí Prahy. Ve dvacátých a třicátých letech na okrajích území Záběhlic vznikly rozsáhlé čtvrti rodinných domků, Spořilov a Zahradní Město. Ty byly po druhé světové válce rozšířeny rozsáhlými panelovými sídlišti a začátkem 21. století ve východní části Novým Zahradním Městem. Staré Záběhlice a Zahradní Město patří do městské části i obvodu Praha 10, Spořilov do městské části a obvodu Praha 4. Vymezení Záběhlic jako katastrálního území se nepatrně liší od vymezení Záběhlic jako části obce (ZSJ Sídliště Spořilov I-východ se 4 adresami v části Kremnické ulice patří katastrálně k Michli, ale evidenčně k Záběhlicím).\n\n\n\n\nSídliště Práčská, původně propagované též pod názvem Sídliště Mládeže, mezi Sněženkovou a Práčskou ulicí, po obou stranách záběhlické školy (postavilo Stavební bytové družstvo mládeže, 80. léta 20. století)\n\nPráče jsou osada u Botiče se zámečkem.\n\nRozloha 205 ha, 14 718 obyvatel (2000), 13 750 obyvatel (2005).\n\n\nCihlová část sídliště Spořilov (4410 bytů) byla postavena v letech 1961–1968, panelová část (331 bytů) v letech 1976–1979 , několik domů ještě v letech 1987-1989 a 2002.\n\nPůvod názvu není spolehlivě doložen. Některé teorie předpokládají, že se v Záběhlicích usidlovali zběhlí poddaní nebo jiní lidé, kteří zde hledali bezpečí, jiní hledají původ v zabíhání cest v meandrech Botiče i na svažitém terénu kopce Homole.\n\nV předhusitském období bylo na území Záběhlic několik dvorů, převážně v církevním majtetku. Některé z nich, například Záběhlice a Práče, se rozrostly v osady. První zmínka o Záběhlicích je v zakládací listině vyšehradské kapituly datované 1088. Části území Záběhlic vlastnili i klášter sv. Jiří na Pražském hradě, čeští králové a pražští měšťané. Románský kostel Narození Panny Marie stojí v někdejší královské části. Ve 14. století byly v Záběhlicích dvě tvrze, tvrz litomyšlského biskupa, z níž později vznikl Záběhlický zámek, a tvrz Václava IV. uprostřed dnešního Hamerského rybníka. V letech 1407 a 1408 zde král osobně pobýval. Z roku 1432 je první zmínka o mlýnu, později nazývaném Hutě. Za husitských bouří zabavili zdejší církevní i královské majetky Pražané, kteří je přidělili Novému městu pražskému. V 15. století se Záběhlice opakovaně staly shromaždištěm vojsk před bitvami. Vlastníci Záběhlic se mnohokrát měnili, v letech 1436-1459 vlastnil Záběhlice Mikuláš Zajíc z Házmburka. V 17. století, kdy Záběhlice patřily do Kouřimského kraje, zde byly při sčítání kromě statku knížete Lažanského čtyři grunty sedláků a sedm usedlostí chalupníků, v roce 1719 se uvádí patnáct usedlostí. V roce 1788 soupis zaznamenal 55 domovních čísel, z toho dvacet selských usedlostí. Číslo popisné 1 měl mlýn, v obci byla i hospoda, kovárna a zámecký pivovar. V roce 1813 svobodný pán Jakub Wimmer připojil ke vsi osadu Roztyly. Od roku 1841 do konce století vlastnil vesnici Karel Korb, rytíř z Weidenheimu, od roku 1879 ministr a moravský místodržitel. Po léta první republiky vlastnil dvůr a zámek Václav Černý. V té době Záběhlice patřily do politického okresu vinohradského. V roce 1907 bylo v Záběhlicích 145 domů a 1368 obyvatel.\n\nDolní Roztyly, které měly začátkem 20. století 163 obyvatel, byly zcela zlikvidovány kolem roku 1970. Na jejich území stojí Sídliště Spořilov I. a Jižní spojka.\n\nHamerský rybník, který zatopil záběhlickou tvrz, pravděpodobně vodní, pochází z roku 1770, kdy byly zřízeny měděné hamry. Mlýn zde byl už před zřízením rybníka. Náhon vede od splavu u záběhlického zámku. V současné době nemá rybník stálý přítok, protože náhon je nefunkční, což se projevuje špatnou kvalitou vody. Městská část Praha 10 usiluje o zprovoznění náhonu, problémem jsou komplikované vlastnické vztahy k pozemkům.\n\nZáklad kostela Narození Panny Marie na ostrohu mezi Botičem a Hamerským rybníkem pochází z první poloviny 12. století (kolem roku 1125). Ve 14. století byl z románského stylu goticky přestavěn. V té době býval farním kostelem. K další přestavbě došlo v letech 1876-1880, kdy byla původní románská věž zničená bleskem nahrazena dnešní pseudorománskou. Nástěnné malby vytvořil údajně malíř Koucký. Oltářní obraz Narození Panny Marie je z roku 1861. Rozsáhlejší opravy byly provedeny i v roce 1948, v roce 2000 za finančního přispění městské části byla opravena fasáda.\n\nTvrz Václava IV. byla zničena za husitských válek roku 1420. Roku 1770 byly její zbytky zatopeny Hamerským rybníkem. Při bagrování v únoru 1960 byly nalezeny zbytky zdiva a při následném průzkumu bylo odkryto několik místností středověké stavby, pravděpodobně Václavovy tvrze. Pod základy tvrze byly nalezeny zbytky slovanské keramiky z mladší doby hradištní.\n\nNa místě zámku stávala nejméně od konce 14. století druhá záběhlická tvrz, patřící v předhusitské době litomyšlskému biskupovi. V 17. století byla přestavěna na zámek. Roku 1886 vyhořel a byl obnoven, na počátku 20. století byl znovu zpustlý. V roce 1907 jej velkostatkář Václav Černý zakoupil a opravil. Za dob socialismu byla zeď zámecké zahrady pobořená a zahrada volně přístupná. Nyní jsou zámek i zahrada pro veřejnost nepřístupné, objekt je soukromým vlastníkem pronajímán jako kanceláře a sklady.\n\nPodle pověsti se na záběhlickém zámku často zjevovala bílá paní. Vyhnaly ji odtud teprve velké zvony, pořízené do kostela Narození Panny Marie, jejichž zvuk bílá paní nedokázala snést a navždy zmizela.\n\nHistorickým jádrem obce byla dnešní ulice K prádelně (od kostela k ulici Záběhlické) a navazující úsek ulice Záběhlické směrem k Záběhlickému zámku. Podél těchto ulic se nacházely nejvýznamnější chalupy a statky. Modernizace Záběhlické ulice a regulace Botiče však historický vzhled výrazně narušila. Švehlův statek z poloviny 19. století byl pro havarijní stav demolován kolem roku 1975. Lípa, která dala název „U lípy“ křižovatce ulic Záběhlická a U Záběhlického zámku, v jejímž středu stála, byla poražena začátkem 80. let.\n\nSvéráznou částí původních Záběhlic je přilehlý svah vrchu nazývaného dříve Homole s se strmými a křivolakými uličkami Horní chaloupky a Dolní chaloupky a domky spíše chudinského rázu. Donedávna vzbuzovaly pohádkový dojem dávné minulosti, modernizace některých domků však tuto jedinečnost už také narušila.\n\nSvahy nad západní částí Záběhlic (oblast u dnešní ulice Na vinobraní, vrch kdysi nazývaný Hrádek) sloužily pěstování vína. V 15. století bylo záběhlické víno jmenováno mezi lepšími českými víny. V ulici je původně barokní viniční usedlost se zachovalými vinnými sklepy. Vinařství tu provozoval Břevnovský klášter. Historicky cenné vybavení usedlosti za první republiky využívali i filmaři. Ačkoliv od roku 1941 byla usedlost památkově chráněna, v padesátých letech 20. století byl objekt přestavěn na byty a postupně chátral, až mu v 60. letech hrozila demolice. Koncem 20. století byl opraven.\n\nMístní obyvatelé pracovali většinou v místním velkostatku a pivovaru. Již v 19. století se Záběhlice stávaly i centrem chudších dělníků, kteří pracovali v Praze, avšak nebyli dost bohatí na to, aby mohli v Praze i bydlet. Území se zahušťovalo malými chudými domky území Horních a Dolních chaloupek a západním směrem podél Záběhlické ulice. Často zde žila početná rodina v jedné místnosti a další místnosti nebo třeba i půdu malého domku majitel ještě pronajímal dalším rodinám.\n\nPřed druhou světovou válkou vznikla v oblasti dnešní ulice Průhonické nouzová kolonie Trnkov. V té době vznikala i blízká kolonie Slatiny, která je již na území Michle, a osada Pod lesíkem v západní části Záběhlic.\n\nV Záběhlické ulici nechal v době krize před druhou světovou válkou postavit vršovický obchodník Josef Dolejška několik městských činžáků.\n\nStarý záběhlický hřbitov se rozkládal u kostela Narození Panny Marie na břehu Hamerského rybníka. Později byl přemístěn nad obec do dnešní Břečťanové ulice. Ve 30. letech 20. století vedle něho vyrostlo fotbalové hřiště A.F.K. Záběhlice. V 70. letech 20. století na místě hřiště byla postavena poliklinika a v nejbližším okolí hřbitova vyrostla škola, obchodní centrum a obytný dům. V roce 2014 se nachází na záběhlickém hřbitově 242 hrobů, 4 hrobky a 31 urnových hrobů. Pohřbívat je už možné jen do urnových hrobů.\n\nPřed vznikem Velké Prahy patřily Záběhlice do Vinohradského okresu.\n\nOd roku 1923 patřily celé Záběhlice do Prahy XIII. Od roku 1947 bylo Zahradní Město vyjmuto do Prahy XX. Záběhlice tak byly prvním pražským katastrálním územím, které bylo rozděleno do více správních obvodů. Od 1. dubna 1949 část z Prahy XX přešla do Prahy 10 a část z Prahy XIII do Prahy 13 v šestnáctiobvodovém členění. Od 1. července 1960 se Spořilov stal součástí městského obvodu Praha 4 a celý zbytek Záběhlice součástí městského obvodu Praha 10. V městských částech stejnojmenných s těmito městskými obvody zůstaly Záběhlice rozděleny i po vzniku 22 správních obvodů.\n\nKolem roku 1950 žilo na území Záběhlic téměř 11 tisíc lidí.\n\nDlouho chodily záběhlické děti do školy v Hostivaři. V roce 1864 si obyvatelé Záběhlic svépomocí postavili u rybníka, nedaleko kostela, vlastní jednotřídní školu, kterou navštěvovalo 135 dětí. Roku 1877 byla rozšířena na dvojtřídní, bylo přistavěno patro s bytem pro učitele a knihovnou, roku 1883 rozšířena budova na trojtřídní, roku 188 přibyla zahrada a hřiště. Od roku 1891 sloužila škola i dětem z Práčí a Roztyl. Roku 1892 byla budova rozšířena na čtyřtřídní a 1897 na pětitřídní, kterou navštěvovalo již 336 dětí. V letech 1864-1888 byl řídícím učitelem Ignác Levý, od roku 1871 zde působil Josef Harapat, autor metodických příruček pro učitele i článků v časopise \"Vesmír\". Zdejší učitelé stáli u vzniku Občanské a čtenářské besedy a záběhlické jednoty Sokola (založena 1870). Ve dvacátém století byla budova původní školy mateřskou školou, od šedesátých let sloužila jako skladiště Ústavu národního zdraví, v jehož vlastnictví zchátrala. Začátkem 90. let jí hrozila demolice. Budovu však zakoupilo občanské sdružení Naděje a zrekonstruovalo na Dům pokojného stáří pro sociálně slabé občany.\n\nV roce 1905 byla postavena v Práčské ulici nová pětitřídní obecná škola, jejíž součástí byla i tělocvična. Později byly ke škole přistavěny z důvodu rozšíření kapacity ještě dřevěné pavilony, které stojí dodnes. Po vybudování nových sídlištních škol se v budově v Práčské ulici usídlila zvláštní škola. Do měšťanských škol do okolních obcí, Vršovic, Strašnic, Hostivaře a Nuslí, docházelo v roce 1928 60 záběhlických žáků, v roce 1932 již 178.\n\nNových škol se Záběhlice dočkaly teprve po druhé světové válce. V rámci výstavby sídlišť vznikly na Zahradním Městě velké pavilónové základní školy v ulicích Břečťanová, Jahodová a Komarovova (nyní Švehlova). Po opadnutí populační vlny se část školy v Jahodové ulici uvolnila pro Vyšší odbornou školu sociálně právní. V Průhonické a Jesenické ulici jsou státní odborná učiliště a na náměstí Mezi Zahrádkami soukromé učiliště.\n\nZáběhlicemi, údolím nazývaným V korytách, procházela stará obchodní cesta z Libně přes Strašnice, Záběhlice a Křeslice do Popovic a Posázaví. Z ní v Záběhlicích odbočovaly cesty na Šeberov a Pankrác, proti toku Botiče přes statek Práče do Hostivaře a po toku Botiče do Michle a Vršovic.\n\nPozději zajišťovala spojení okresní vršovicko-záběhlická silnice kolem vrchu Bohdalec.\n\nOd 2. února 1927 Autodopravní společnost provozovala linku „Vršovice – Bohdalec – Spořilov – Chodov - Průhonice“, která zastavovala na rozcestí u Chodovské ulice a na Spořilově. Spořilovem linka pod různými označeními projížděla až do roku 1979, kdy byla zkrácena z Průhonic na Chodov.\n\n21. června 1925 byl zahájen pražskou obcí provoz na autobusové lince A z Vršovic (nám. Svatopluka Čecha, konečná stanice tramvají) přes Bohdalec do Záběhlic (konečná byla poblíž dnešní stanice U lípy, nedaleko Záběhlického zámku a tehdejšího obecního úřadu). Na trase byla jediná mezilehlá stanice, s názvem Na Hrádku, přibližně v místech dnešní zastávky V Korytech, a v roce 1928 byla zřízena zastávka i na Bohdalci pro přestup na tramvajovou linku č. 3. Intervaly byly dvacetiminutové. Linka sloužila i přepravě pošty. V roce 1929 byla linka prodloužena na Václavské náměstí, v roce 1930 až ke Stavovskému divadlu a poté na opačné straně do Hostivaře. Nepočítaje neúspěšný pokus v letech 1908-1909 na Malé Straně, šlo o první pražskou autobusovou linku. V téměř nezměněné trase (jen s prodloužením či změnami na obou koncích) jezdila pod nejnižším číslem (101) až do počátku 80. let, kdy ji v tomto úseku nahradila linka 138, která byla opětovně nahrazena číslem 101 v roce 2008.\n\nOd 1. března 1928 byla zřízena tramvaj ke křižovatce Chodovské a Záběhlické ulice. Od 14. prosince jezdila od této tramvajové smyčky autobusová linka „K“ do horní části Roztylského náměstí na Spořilově.\n\n12. října 1929 byla prodloužena tramvajová trať z této konečné u Záběhlic až do dolní části Spořilova. V roce 1939 byla na spořilovské smyčce dokončena druhá kolej. V roce 1932 navrhovaly Záběhlice a obyvatelé Slatin prodloužení tramvaje od Vršovického Edenu do Záběhlic. K výstavbě této trati nikdy nedošlo. V letech 30. března 1944 - 4. listopadu 1945 byl úsek trati ze Záběhlic na Spořilov jednokolejný z důvodu nedostatku kolejnic. V období 5. října 1964 - 4. července 1966 byly tramvaje ukončeny v Záběhlicích z důvodu výstavby odstavného nádraží Jih. Při rekonstrukci mezi 1. červencem 1986 a 1. září 1986 bylo ukončení trati přeloženo z Bratislavského náměstí na novou smyčku. Spořilov rozdělila na dvě půlky zahloubená Spořilovská ulice.\n\nNa Spořilov jezdila linka 3 (12. října 1929 - 2. ledna 1932), linka 19 (3. ledna 1932 - 3. července 1983), špičkové spoje linky 23 (od 16. ledna 1967 do 5. května 1968), linka 31 (6. května 1968 - 30. června 1971), linka 23 (od 1. července 1971 do 8. května 1974), linka 1 (od 19. února 1979 do 31. srpna 1980), linka 11 (od 4. července 1983 dosud) a linka 56 (od 3. listopadu 1985).\nNa konečnou do Záběhlic jezdila linka 23. Trať do Záběhlic byla zrušena od 1. července 1971.\n\nO tramvajové dopravě se píše také v článku Zahradní Město. Z konečné Zahradní Město byla tramvaj prodloužena do Hostivaře 3. ledna 1954.\n\n12. června 1971 byla podél Spořilova zprovozněna dálnice D1. Ta se později stala novou hranicí katastrálního území Záběhlic.\n\nV letech 1980–1987 byla na území Záběhlic i stanice metra Primátora Vacka (dnes Roztyly), ale rokem 1987 byla oblast Horních Roztyl převedena do katastrálního území Chodov. Na území Záběhlic leží i část kačerovského depa metra.\n\n\nOdstavné nádraží Praha jih bylo budováno v letech 1961-1999. Je komplexem zařízení pro zajištění provozního servisu, čištění, údržby a vystrojení vlakových souprav osobní železniční dopravy. Hlavní část byla dokončena v prosinci 1971. V letech 1978-1982 bylo provedeno 150 m široké přemostění Botiče.\n\nV období 19. května 1934 – 15. srpna 1960 byla na dráze Nusle–Modřany v provozu železniční zastávka „Spořilov“, zhruba v úrovni dnešního depa metra Kačerov, zčásti na území Michle. Při rekonstrukci byla trať zahloubena. Nová zastávka Praha-Kačerov, která se nachází přímo u nedaleké stanice metra Kačerov, byla otevřena 14. prosince 2014.\n\nV letech 1770-1880 fungovaly v Záběhlicích měděné hamry (majitelem původně Florián Springholz, později Jan Hibert). Podle nich se jmenuje i Hamerský rybník a Huťská ulice. V pražském okolí byly v té době pouze dvě takové dílny, druhá byla v Libni. V těchto místech býval mlýn, zvaný později Hutě, o němž existuje první zpráva už z roku 1432. V roce 1880 (?) na místě hamru zřídil František Ringhoffer malou slévárnu, později své aktivity přesunul na Smíchov. V roce 1912 sem František (Ferdinand?) Blecha z Nuslí přestěhoval První pražskou parostrojní prádelnu a chemickou čistírnu, zkráceně Standard. Obec mu ukládala i povinnost vyčistit Hamerský rybník, přestože jeho zápach byl způsoben splašky z Hostivaře i Záběhlic, jež marně usilovaly o zřízení kanalizace. Podnik dal název „K prádelně“ páteřní uličce středověkých Záběhlic, která se v letech 1927-1938 jmenovala Kostelní. Za války objekt užívala strojírenská firma Aktofot, po válce do 60. let národní podnik Meopta, v 70. letech Chirana Strašnice.\n\nDalší průmyslovou zónou se stal Růžový ostrov, tvořený Botičem a náhonem vedoucím od splavu u Záběhlického zámku do Hamerského rybníka.\n\nPo roce 1920 sem (č. p. 59) z Vršovic byla přemístěna firma Výtahy - Češpiva a spol., vyrábějící osobní i nákladní výtahy originální konstrukce. Dnes na ostrově i na opačné straně náhonu sídlí několik autoservisů. (Od roku 1950 bývalo na Růžovém ostrově také kino Pionýr.)\n\nJeště těsně před druhou světovou válkou v Záběhlicích choval ve velkém ovce a zpracovával maso velkoobchodník se skopovým dobytkem Leopold Faktor. Jeho levné skopové maso bylo v Praze žádané.\n\nV oblasti Práčí bývalo rozsáhlé zahradnictví a zelinářství. Část této plochy je dnes zastavována Novým Zahradním Městem. Ve západní části Práčí bývá jahodová plantáž.\n\nZáběhlice nejsou průmyslovou čtvrtí. Na okraji Zahradního Města jsou továrny Michelin (Mitas) a Technometra. Mezi západním sídlištěm Zahradní Město a Trnkovem sídlí Česká tisková kancelář (ČTK). V okolí Růžového ostrova a Hamrů pokračuje tradice drobné výroby.\n\n\n\n"}
{"id": "80925", "url": "https://cs.wikipedia.org/wiki?curid=80925", "title": "Práče (Záběhlice)", "text": "Práče (Záběhlice)\n\nPráče jsou historická osada na katastrálním území pražských Záběhlic, při Botiči mezi Hostivaří a Záběhlicemi, v blízkosti sídliště Zahradní Město. \n\nPočátkem 20. století čítala asi 20 domovních čísel. Jádrem osady je zámek Práče, býval tam též pivovar, mlýn a hospodářský dvůr. Rybníček (nádrž na mlýnském náhonu) a zámecký park byly do roku 2006 veřejnosti přístupné, nyní jsou uzavřené. Zámek se nachází východně od práčské návsi, západně se nachází areál s budovou bývalého mlýna v jižní části a bývalého pivovaru v severní části. V areálu mlýna a pivovaru sídlí podnik Lesy hlavního města Prahy. Pivovar byl v provozu do roku 1936, část pivovaru s hvozdem byla zbořena někdy koncem 80. let 20. století. Severně, při Práčské ulici, osamoceně stojí klasicistní sýpka a vedle ní výklenková kaplička se sochou svatého Jana Nepomuckého.\n\nNejstarší písemné záznamy o vsi Práče jsou z roku 1352. V předhusitské době patřila ves staroměstským měšťanům, později klášteru augustiniánů na Karlově, ten ji roku 1407 vyměnil s pražským měšťanem Kašparem Čotrem za tehovské panství u Říčan. V tomtéž roce je zmiňována i tvrz. Roku 1420 zabrali Práče pražané a prodali staroměstskému písaři Mikuláši Hupmolcovi. V roce 1443 práčskou tvrz dobyli Hynek Ptáček z Pirkštejna a Jan Čabelický. Dne 20. března 1444 byla tvrz vypálena, ale pak obnovena. Roku 1592 je uváděna jako pustá a poničená.\n\n"}
{"id": "80935", "url": "https://cs.wikipedia.org/wiki?curid=80935", "title": "Práče", "text": "Práče\n\nPráče může být:\n\n"}
{"id": "80940", "url": "https://cs.wikipedia.org/wiki?curid=80940", "title": "Nosorožec tuponosý", "text": "Nosorožec tuponosý\n\nNosorožec tuponosý, jinak je také nazýván nosorožec bílý, nosorožec širokohubý (\"Ceratotherium simum\") je africký zástupce z čeledi nosorožcovitých. Existují dva poddruhy: nosorožec tuponosý jižní, jeden z nejrozšířenějších poddruhů nosorožců (20 000 jedinců), a nosorožec tuponosý severní, vymírající poddruh s posledními dvěma samicemi bez velké naděje na přežití.\n\nTento druh nosorožce je hned po slonu druhým největším suchozemským savcem. Na délku má 3,7 – 4 m (ocásek až 70 cm) a vážit může až 2,3 tuny. Pro nosorožce tuponosého je rozlišovacím znakem typická široká tlama s rovným horním pyskem. Má dva rohy, dolní roh může být dlouhý dokonce až 1 m, zatímco horní roh je spíše zakrnělý. Na hřbetech nosorožců tuponosých často sedají klubáci a volavky rusohlavé. Tito ptáci nosorožci pomáhají zbavit se obtížného hmyzu a také ho varují před nebezpečím.\n\nVyhledává rovinatou travnatou krajinu s dostatkem vody. Při přesunech k napajedlům se pohybuje po stálých vyšlapaných cestách. Za velkých veder odpočívá ve stínu a pohybuje se více v noci.\n\nŽije v Africe, stejně jako nosorožec dvourohý. Vyskytuje se v přírodních rezervacích. Březost (gravidita) trvá u nosorožců téměř 500 dní a není vizuálně pozorovatelná.\n\nSamci nosorožce tuponosého žijí po většinu roku osaměle. Naopak samice se svými mláďaty žijí ve skupinách, čítajících až 12 kusů.\n\nSeverní poddruh je kriticky ohrožen a podle informací z roku 2008 ve volné přírodě vyhynulý. Podle pozorování z ledna roku 2010 by se však ve volné přírodě v Jižním Súdánu mohlo vyskytovat ještě několik jedinců, které potřebují zoologové získat pro rozmnožení čtyř nosorožců dodaných do Afriky ze ZOO ve Dvoře Králové. V roce 2011 ZOO ve Dvoře Králové zveřejnila, že zemřela samice Nesárí. Dle informací z této doby na celém světě žilo pouze 7 kusů těchto zvířat, z toho 2 páry byly transportovány ze Dvora Králové do přírodní rezervace v Keni. Zoo ve Dvoře Králové zbyla pouze samice Nabiré. Nabiré se narodila v roce 1983 a byla druhým nosorožcem tohoto druhu, který byl odchován v lidské péči. Mnoho pokusů o spáření v zajetí bylo neúspěšných. Sama Nabiré zemřela v červenci 2015.\n\nV roce 2014 uhynul jeden samec v Keni (Suni) a jeden samec v San Diegu a v roce 2015 uhynula i samice Nabiré na neléčitelnou cystu. V listopadu 2015 byla ZOO San Diego nucena utratit samici nosorožce bílého severního Nolu. Ta měla vážné zdravotní problémy, přičemž většina z nich měla původ v jejím věku; bylo jí již přes čtyřicet let. Aktuální údaje z října 2016 o počtu nosorožců tuponosých mluví o posledních 3 jedincích na světě – dvou samicích Najin a Fatu, a jednom samci Sudán (*1973) v keňské rezervaci Ol Pejeta. Poslední samec Sudán uhynul 19. března 2018.\n\nNejmladším jedincem ze čtveřice je samice Fatu, která se narodila v roce 2000 ve Dvoře Králové. Bohužel poslední výzkumy nosorožců v rezervaci ukázaly, že šance samic Fatu a Nájin donosit mládě jsou v současné době mizivé. U samce Sudána při jeho analýze bylo zjištěno, že kvalita semena je spíše nízká, což se vzhledem k Sudánově pokročilému věku dalo očekávat. Není proto možné ho využít pro umělou inseminaci, bylo by však možné ho využít pro oplodnění in vitro, během něhož je spermie injekcí vpravena přímo do vajíčka.\n\n"}
{"id": "80955", "url": "https://cs.wikipedia.org/wiki?curid=80955", "title": "Seznam vlajek států Spojených států amerických", "text": "Seznam vlajek států Spojených států amerických\n\nVlajky federálních států Spojených států amerických ukazují široké spektrum místních vlivů, prvky z historie těchto států a také různé principy návrhu. Všech 50 států, federální distrikt a deset ostrovních oblastí má vlastní jedinečnou vlajku nezávisle na federální vlajce Spojených států.\n\nNásledující ostrovní celky jsou společně definovány jako Menší odlehlé ostrovy USA (dle ISO 3166-1). Na těchto ostrovech, atolech a útesech je oficiálně užívána vlajka USA, nicméně některé z nich mají vlastní neoficiální vlajku.\n\n\n"}
{"id": "80961", "url": "https://cs.wikipedia.org/wiki?curid=80961", "title": "Svatá Lucie (osoba)", "text": "Svatá Lucie (osoba)\n\nSvatá Lucie (284(?), Syrakusy – 304) je jedna z katolických a pravoslavných svatých. Uctívají ji (jako jediného svatého) i luteránští Švédi a Norové. Je patronkou slepých a pomocnicí při očních nemocech. V katolické církvi je oslavovaná 13. prosince. Pocházela z dobře situované rodiny, ale rozdala svůj majetek i plánované věno chudým. Byla udána jako křesťanka, za což musela podstoupit mučednickou smrt. Úcty se jí prokazatelně dostává od 5. století. Její poselství shrnuje výrok „Ti, kdo žijí cudný život, jsou chrámem Ducha svatého.“\n\nSv. Lucie je podle tradice připomínána od 5. století jako panna a mučednice. V době velkého pronásledování křesťanů se nebála odmítnout ruku pohanského aristokrata. Místo něho chtěla zachovat mravní čistotu po svém rozhodnutí pro Ducha svatého. Byla proto pohnána před místní úřady v Syrakusách na Sicílii.\n\nOd správce města se dozvěděla, že její nápadník na ní nejvíce miluje oči. Proto si je vyloupla a podala je správci se žádostí, aby je tedy šlechtici předal. Do druhého dne se jí však zázrakem opět vrátil zrak – Panna Maria ji obdařila ještě krásnějšíma očima.\n\nKdyž pobouřený správce zjistil, že je prostoupena Duchem svatým, rozhodl se ji nechat zneuctít. Rozkázal, aby byla poslána do nevěstince. Bláhově si totiž myslel, že ji tak Duch svatý opustí. Přišli vojáci, aby Lucii odvedli. Nedokázali s ní však pohnout. Stejně tak neúspěšný byl i pár volů. Zlomit její vůli nedokázala ani žhavá pryskyřice, kterou jí lili na kůži. Než jí nakonec prokláli krk mečem, předpověděla pád císaře Diokleciána a povolení křesťanské víry. Dioklecián do roka padl a o devět let později císař Konstantin I. Veliký povolil křesťanství.\n\nPozději byla sv. Lucie prohlášena patronkou města Syrakus. Přesně tak, jak jí ve snu pro Luciinu velkou víru předpověděla sv. Agáta.\n\nOstatky svaté Lucie byly nejprve přeneseny do Konstantinopole a odtud v roce 1204 do Benátek. Zde byly pohřbeny v kostele sv. Lucie. V roce 1861 byl chrám zbořen, aby uvolnil místo pro stavbu benátského hlavního nádraží. To nese dodnes její jméno – Stazione di Venezia Santa Lucia. Relikvie byly proto přeneseny do blízkého kostela San Geremia. V roce 1955 nechal tehdejší patriarcha benátský Angelo Roncalli, pozdější papež Jan XXIII. obličej světice pokrýt stříbrnou maskou. Při pohledu od Canal Grande lze na kostele číst italský nápis: \"Lucia Vergine di Syracusa in questo tempio riposa. All' Italia e al Mondo ispiri luce e pace.\" (V tomto chrámu spočívá panna Lucie Syrakuská. Nechť přinese Itálii a světu světlo a mír.)\n\nSv. Lucie bývá – na připomenutí událostí jimiž vyvrcholil její pozemský život – zobrazována s vlastníma očima na talíři a s palmovým listem jako znakem mučednictví. Často bývá přidán také meč, kterým jí byl proklát krk, provaz, kterým byla svázána, a volové, kteří jí měli pohnout z místa. Někdy bývá vyobrazena ve společnosti sv. Agáty, sv. Anežky Římské, sv. Barbory, sv. Tekly a sv. Kateřiny Alexandrijské – mladých dívek neohroženě vzdorujících nebezpečí smrti ze strany pronásledovatelů víry.\n\n\n"}
{"id": "80962", "url": "https://cs.wikipedia.org/wiki?curid=80962", "title": "Texturování", "text": "Texturování\n\nTexturování (mapování textur) je technika, která umožňuje dodat realistický vzhled virtuálnímu trojrozměrnému modelu. Znamená to, že určíme barvu a případně další optické vlastnosti v určitém bodě povrchu modelu. Algoritmus nanášení textur se označuje pixel shader a realizuje jej grafická karta.\n\n\n\n\n\n\n\nZ hlediska způsobu vytváření textury dělíme do dvou kategorií.\n\n\nPředevším u obrázkových textur záleží na zvoleném mapování. Tím se myslí to, jak se bude texturou zakřivený objekt potahovat. Většina vychází ze základních geometrických primitiv jakými jsou rovina, koule nebo válec.\n\n\n"}
{"id": "80974", "url": "https://cs.wikipedia.org/wiki?curid=80974", "title": "Menší odlehlé ostrovy Spojených států amerických", "text": "Menší odlehlé ostrovy Spojených států amerických\n\nMenší odlehlé ostrovy USA () je území definované v ISO 3166-1, skládající se z následujících ostrovních celků pod správou USA:\n\nVšechny ostrovy leží v Tichém oceánu s výjimkou ostrova Navassa, který leží v Karibském moři. Jejich celková plocha souše je 42 km², nejvyšší bod je bezejmenné místo na Navasse (77 m n. m.) Žádný z ostrovů kromě Midway není v současnosti trvale osídlen. Celkem 7 z 9 (skupin) ostrovů bylo zabráno Američany v letech 1857 až 1859 kvůli guanu. Celkem 6 (skupin) ostrovů jsou dnes přírodní rezervace pod U. S. Fish and Wildlife Service (Správou ryb a divoké zvěře Spojených států), 1 je nestátní přírodní rezervace a 2 jsou využívány armádou resp. námořnictvem. Všechny až na Palmyru mají status nezačleněného území.\n\nTato území jsou společně označována dvoupísmennou zkratkou UM. Jsou seskupována ze statistických důvodů. Nemají společnou kulturu ani politickou historii. Jediným rysem společným opravdu všem uvedeným celkům je skutečnost, že se jedná o prakticky neobydlené ostrovy pod americkou svrchovaností.\n"}
{"id": "80975", "url": "https://cs.wikipedia.org/wiki?curid=80975", "title": "Yadua Taba", "text": "Yadua Taba\n\nYadua Taba (IPA: [ya ndu a ta mba]) je vulkanický ostrůvek ležící jihozápadně od ostrova Yadua, ležícího poblíž severního fidžijského ostrova Vanua Levu. Nachází se na 16,84° jižní šířky a 178,28° východní délky. Maximální výšku má 100 metrů.\n\nOstrov byl v roce 1980 vyhlášen první fidžijskou přírodní rezervací. Vyskytuje se zde kriticky ohrožený leguán chocholatý (\"Brachylophus vitiensis\"). Přistávání u ostrova a pohyb osob po něm je přísně zakázán.\n\n"}
{"id": "80976", "url": "https://cs.wikipedia.org/wiki?curid=80976", "title": "Chaozz", "text": "Chaozz\n\nChaozz je jedna z prvních a komerčně nejúspěšnějších českých hip-hopových skupin 90. let. Vznikli v roce 1995. Již v roce 1996 vyšla první deska. Od roku 2002 měli pauzu do roku 2017.\n\nRoku 1993 vznikla v Praze skupina \"UNIT\". Byla to sestava čtyř lidí: (Basse, Rustyho, Dědka a DJ Skuply. V roce 1994 rozběhli první koncert v Alterně Komotovce). Přibližně ve stejnou dobu jako vznikla skupina UNIT, natočil Deph svoje první sólové demo. Dal se dohromady s Fugazem a rozběhli nový projekt s názvem \"FLAVAMATIC\". V červnu roku 1994 se skupina UNIT rozpadla na dvě části - Deph a tehdejší CHAOZZ (Bass a Rusty, kteří k sobě přibrali Smoga jako DJ). CHAOZZ v této sestavě koncertoval poprvé někdy v září 1994 společně se skupinou FLAVAMATIC. Společných akcí těchto dvou skupin bylo víc a na jedné z nich se dohodli, že se spojí v \"jeden CHAOZZ\". Důvodů bylo údajně víc, například společné názory na hudbu, styly, atd. A tak vznikl CHAOZZ v nové sestavě: (Bass, Deph, Rusty, Fugaz a DJ Smog).\n\nV době vzniku formace Chaozz existovalo v Praze několik skupin hrajících v podobném stylu (např. WWW, o níž Chaozz zpívá v písni \"1,2,3\"), ale ani jedna z nich v té době nedosáhla příliš velkého úspěchu.\n\nDeph si údajně chodil kupovat nosiče s hip-hopem do jednoho hudebního obchodu v centru Prahy. Majitelem tohoto obchodu byl jistý Ivo Pospíšil. Ten hledal nějakou hip-hopovou skupinu a tak Deph využil situace a seznámil pana Pospíšila s Chaozzem. A protože pan Pospíšil hledal skupiny pro vydavatelství \"Polygram\", tak se Chaozzu otevřely dvere do světa. V roce 1996 vydali svoje první album \"…a nastal Chaozz\". Velkého úspěchu dosáhla skupina například singly \"Policie\" či \"Planeta opic\".\n\nPřed vydáním druhého alba si ještě trochu zaexperimentovali se slovenskou skupinou \"No Gravity\" na singlu \"Sorry\". V singlu Chaozz věci se věnují parodování reklam. Na úspěchu Chaozzu má svůj podíl i televize Nova a její hitparáda Eso, která klipy Chaozzu nasadila.\n\nV roce 2018 vydal Chaozz singl s názvem Průvan.\n\n\n\n\n\n\n\n20 Let Chaozzu \"2013\"\n\n\n\n\n\n\n"}
{"id": "80984", "url": "https://cs.wikipedia.org/wiki?curid=80984", "title": "Hohenzollernové", "text": "Hohenzollernové\n\nDynastie Hohenzollernů (německy: \"Haus Hohenzollern\") či jen Hohenzollernové je německá dynastie, švábského původu. Mezi nejvýznamnější území, kterým Hohenzollernové vládli, patřily Prusko, Německo a Rumunsko. Jejich rod užívá erbu se stříbrno-černě čtvrceným štítem. Počátek dynastie je nepopíratelně doložen od roku 1110 (v držení hrabství Zollern ve Švábsku). V roce 1119 získali (Hohen)Zollernové hodnost norimberského purkrabího s rozsáhlými statky ve Francích, jež získal hrabě Fridrich III. sňatkem. Jeho syny se rod rozdělil do dvou větví, a to starší katolické švábské a mladší protestanské franské. Franská větev o svoje území přišla v roce 1918 a švábská v roce 1947, kdy byl poslední hohenzollerský panovník, rumunský král Michal I., svržen komunisty.\n\nSoučasnou hlavou dynastie (a pretendentem německého a pruského trůnu) je princ Jiří Fridrich Pruský, prapravnuk posledního německého císaře Viléma II. Hlava dynastie je z mladší franské linie; tato situace, kdy je primogeniturní příslušník mladší linie hlavou celé dynastie, není příliš častá.\n\nDynastie používá motto \"Nihil Sine Deo\", česky: \"Nic bez Boha\". V braniborsko-pruské větvi rodu je spíše častěji používáno motto \"Gott mit uns\", česky: \"Bůh s námi\".\n\nNejstarší známá zmínka o rodu je z roku 1061. Počátek dynastie je nepopíratelně doložen od roku 1110 (v držení hrabství Zollern ve Švábsku). V roce 1119 získali (Hohen)Zollernové hodnost norimberského purkrabího s rozsáhlými statky ve Francích, jež získal hrabě Fridrich III. sňatkem právě významné purkrabství norimberské. Jeho syny se rod rozdělil do dvou větví, a to starší katolické švábské a mladší protestanské franské.\n\n\nFridrich III. hrabě z Zollernu byl věrný sluha římských císařů Fridricha Barbarossy a Jindřicha VI. V roce 1185 se oženil se Sofií Raabs, dcerou Konráda II., norimberského purkrabího. Právě po Konrádově smrti, který zemřel bez mužských dědiců, získal Fridrich III. jako manžel dědičky norimberské purkrabství a stal se purkrabím Fridrichem I. Norimbersko-Zollernským. Příjmení rodu bylo změněno na Hohenzollern.\n\nPo Fridrichově smrti si jeho synové rozdělili panství mezi sebou:\n\n\nFranská linie je mladší, ale významnější větví dynastie Hohenzollernů a hlava této linie je také hlavou celé dynastie. Tato franská linie, jejímž zakladatelem byl Konrád III. Norimberský, získala postupně tato panství, v jejichž získávání byla podstatně úspěšnější než švábská větev:\n\n\nZollernský hrabě Fridrich III. získal dědictvím roku 1192 Norimberské purkrabství a stal se purkrabím Fridrichem I. Norimbersko-Zollernským. Po jeho smrti roku 1204 získal purkrabství jeho mladší syn Fridrich IV. Zollernský jenž ho však v roce 1218 předal svému bratru Konrádovi III., jehož potomkům již purkrabství zůstalo.\n\nPo smrti purkrabího Fridricha V. roku 1398 si jeho 2 synové rozdělili území, takže starší Jan III. se stal prvním braniborsko-kulmbašských markrabětem. Janův mladší bratr Fridrich VI. se po něm stal norimberským purkrabím a prvním braniborsko-ansbašským markrabětem. Fridrich VI. se později stal prvním braniborským kurfiřtem z rodu Hohenzollernů.\n\n\nKdyž v roce 1420 zemřel Jan III., stal se jeho mladší bratr Fridrich VI. norimberským purkrabím a pod jeho vládnou byly nakrátko sjednoceny Braniborsko-Kulmbach a Braniborsko-Ansbach. Fridrich VI. se v roce 1412 stal braniborským kurfiřtem Fridrichem I. Po jeho smrti roku 1440 bylo jeho území rozděleno mezi jeho syny, jimiž se linie rozdělila na 3 větve:\n\n\n\nV roce 1791 se kníže Kristíán II. Fridrich vzdal suverenity svého knížectví ve prospěch pruského krále Fridricha Viléma II.\n\n\nV roce 1791 se kníže Kristián II. Fridrich vzdal suverenity svého knížectví ve prospěch pruského krále Fridricha Viléma II.\n\nFridrich VI. Norimberský získal v roce 1415 Braniborsko (významné říšské markrabství s kurfiřtským hlasem, který se k titulu markraběte braniborského vázal), jež mu císař Zikmund Lucemburský udělil za dlouholeté věrné služby. Posléze vládl jako Fridrich I. Braniborský. Od té doby patřili Hohenzollernové k nejvýznamnějším říšským rodům. V roce 1455 koupil jeho nástupce Fridrich II. od Řádu německých rytířů Novou marku a tak sjednotil Braniborsko. Hohenzollernové přenesli sídlo z Tangermünde do Berlína v roce 1486.\n\nDalším krokem v rozmachu rodové moci byla sekularizace pruských majetků Řádu německých rytířů v roce 1525, kterou provedl tehdejší řádový velmistr Albrecht Braniborský. Nově vzniklé Pruské vévodství zdědil v roce 1618 právě braniborský kurfiřt a markrabě Jan Zikmund. Od té doby byly Prusy knížecí spojeny s Braniborským markrabstvím v jeden stát (Braniborsko-Prusko) se silně německým charakterem. Hlavním městem se stal Berlín. Na rozdíl od západní části nového státu (Braniborska) východní část (Prusko) nebyla součástí Svaté říše římské národa německého.\n\n\nKdyž se v roce 1701 stal braniborský markrabě a kurfiřt Fridrich III. pruským králem Fridrichem I., stal se titul markraběte a kurfiřta braniborského jedním z titulů pruského krále a pozbyl funkce hlavního titulu. Braniborští vládci, kteří byli zároveň pruskými králi, jsou uvedeni zde pod číslováním jako pruští králové.\n\n\nZa vlády kurfiřta Fridricha Viléma IV. (pruský král Fridrich Vilém III.) v roce 1806 bylo Braniborské kurfiřtství (markrabství) plně začleněno do Pruského království v důsledku rozpadu Svaté říše římské a tím zániku kurfiřtských hodností. V rámci Pruska se Braniborsko stalo provincií Braniborsko, ale titul markraběte braniborského si pruští králové ve své titulatuře ponechali.\n\nMálo známým faktem je, že braniborští Hohenzollernové měli po smrti krále Ladislava Pohrobka velmi blízko k získání českého trůnu, podle pravidel legitimní přemyslovské primogenitury. Po jeho smrti (nepočítáme-li vládu Jiřího z Poděbrad) sice nastoupil syn jeho sestry Alžběty Vladislav Jagellonský jako její prvorozený syn. Alžběta ale nebyla prvorozená sestra Ladislava Pohrobka, tou byla Anna, která byla v roce 1446 provdána za Viléma III. Saského. Tento pár měl pouze dvě dcery, na které by dědictví podle primogenitury přešel nárok. Starší Markéta se v roce 1476 provdala za kurfiřta Jana Cicera z rodu Hohenzollernů. Ten by se pak z jejího práva stal podle zásad primogenitury dědičným králem Janem II. Jelikož ale bylo České království v té době volenou monarchií, stal se po volbě českých stavů novým českým králem Vladislav Jagellonský a po něm jeho syn Ludvík Jagellonský.\n\nDalším krokem v rozmachu rodové moci Hohenzollernů byla sekularizace pruských majetků Řádu německých rytířů v roce 1525, kterou provedl tehdejší řádový velmistr Albrecht Braniborský z Ansbašské linie, který přijal roku 1525 luteránskou reformaci a posléze se stal prvním pruským vévodou (knížetem) jako Albrecht I. Pruské vévodství se stalo polským lénem. Když v roce 1618 zemřel jeho syn Albrecht Fridrich bez mužských dědiců, zdědil pruské vévodství braniborský kurfiřt. Od té doby byly Prusy knížecí spojeny s Braniborským markrabstvím, kde vládli rovněž Hohenzollernové, v jeden stát (Braniborsko-Prusko) se silně německým charakterem. Hlavním městem se stal Berlín. „Velký kurfiřt“ Fridrich Vilém (1640–1688) dosáhl zrušení vazalských závazků a 19. září 1657 velavskou smlouvou i zrušení lenního poměru k Polsku, což bylo uznáno 3. května 1660 olivským mírem i ostatními mocnostmi. Na rozdíl od západní části nového státu (Braniborska) se východní část (Prusko) nestala součástí Svaté říše římské národa německého.\n\n\nV roce 1701 se pruský vévoda a zároveň braniborský kurfiřt Fridrich I. (III.) stal pruským králem Fridrichem I.\n\nNěkolik let před rokem 1700 získala hannoverská dynastie následnictví ve Spojeném království, kde od roku 1714 v osobě krále Jiřího I. usedla na trůn. Také saský kurfiřt Fridrich August I. Silný (z rodu Wettinů) získal roku 1697 titul polského krále, takže se královský titul stával pro Prusko (Braniborsko-Prusko) čím dál více otázkou prestiže.\n\nV roce 1701 tedy přijal tehdejší braniborský a pruský panovník titul „král v Prusku“ (něm. \"König in Preußen\") a v rámci obtížně akceptovaného kompromisu s císařem byl tedy svrchovaným panovníkem pouze na územích mimo Říši, v tzv. Prusích knížecích; jednalo se také o ústupek Polsku, jež ovládalo tzv. Prusy královské a také argument, proč se pruský panovník nemohl titulovat „král Pruský“ (něm. \"König von Preußen\").\n\nKorunovaci Fridricha I. pruským králem předcházelo založení Řádu Černé orlice. 18. ledna 1701 Fridrich I. byl v okázalé ceremonii korunován v Königsbergu, při níž si sám vložil korunu na hlavu a na hlavu své ženy a až poté se nechal pomazat. Fridrich I. (1701–1713) byl kromě Viléma I. (1861–1888) jediným korunovaným pruským králem.\n\nZbytek 18. století a také 19. století bylo ve znamení prusko-rakouských sporů o středoevropskou hegemonii. Vítězné války o rakouské dědictví přinesly Hohenzollernům v r. 1742 Slezsko. Po prvním dělení Polska v roce 1772 získali Hohenzollernové „královské Prusko“ a změnili svůj titul na krále pruského (něm. \"König von Preußen\"). Růst moci po dalších děleních Polska, napoleonských válkách a zániku Svaté říše římské národa německého byl završen vítězstvím v prusko-rakouské válce v roce 1866.\n\n18. května 1848 se ve Frankfurtu nad Mohanem sešel první celoněmecký parlament. 27. března 1849 shromáždění těsnou většinou schválilo dědičnost německé císařské koruny a o den později se shodlo i na tom, že koruna bude nabídnuta pruskému králi Fridrichu Vilémovi IV. Tato volba měla dosadit pruského krále do čela liberálního hnutí. V Berlínského dvora vypukl zmatek. Král Fridrich Vilém IV. však po váhání 27. dubna korunu odmítl.\n\nOdmítnutí císařské koruny mělo zřejmě dva hlavní důvody: protože se považoval za krále z Boží milosti, nemohl přijmout korunu (ač o sjednocení velmi usiloval) z rukou frankfurtského shromáždění, jež považoval za revoluční instituci. Císařskou korunu by přijal jako legitimistický panovník pouze od rovnorodých knížat. Stejný názor zastával i králův bratr, budoucí král Vilém I. Druhý důvod byl ten, že Fridrichu Vilémovi připadalo v rozporu se svatým duchem německých dějin a také se mu příčilo, aby si pruský král vsadil na hlavu uctívanou císařskou korunu, která podle historického práva přísluší rakouskému panovníkovi.\n\nV roce 1850 získala francká větev od švábské výměnou za finanční rentu knížectví Hohenzollern.\n\nV roce 1861 Fridrich Vilém IV. zemřel a králem se stal jeho bratr Vilém I., ten se v roce 1871 stal dědičným německým císařem.\n\n\nV letech 1772–1795 se Prusko zúčastnilo trojího dělení Polska a získalo tak rozsáhlá území na východě, mezi nimiž měly pro Prusko největší význam právě tzv. Prusy Královské (pozdější Západní Prusko). Tehdejší „král v Prusku“ Fridrich II. \"Veliký\" se tedy již mohl titulovat jako „král Pruský“ (něm. \"König von Preußen\").\n\n\nV letech 1870–1871 pak Prusko po boku dalších německých států bojovalo proti Francii v prusko-francouzské válce. Pruské vítězství v prusko-francouzské válce dalo vzniknout Německému císařství (s oficiálním názvem Německá říše (18. ledna 1871), v níž se Prusko stalo největší spolkovou zemí. V této federaci 26 států byli pruští králové dědičnými předsedy s titulem Německého císaře (něm. \"Deutscher Kaiser\") až do porážky Německa v první světové válce v r. 1918. Po celou existenci Německého císařství byli němečtí císařové zároveň pruskými králi a byli tedy titulováni \"\"Jeho císařské a královské veličenstvo\"\".\n\n\nHlava dynastie Hohenzollernů je a až do vyhynutí této linie bude z mladší franské linie. Hlava dynastie je zároveň německým císařem a pruským králem, i když po roce 1918 pouze titulárním. Po listopadové revoluci v Německu odešel císař Vilém II. do nizozemského exilu, kde jako hlava dynastie dožil. Když v roce 1941 zemřel, stal se hlavou dynastie jeho syn, poslední německý korunní princ Fridrich Vilém. Fridrich Vilém však zemřel jen o 10 let později v roce 1951 hlavou dynastie se stal jeho syn a vnuk Viléma II. princ Ludvík Ferdinand. Současnou hlavou dynastie je jeho syn a pravnuk posledního německého císaře Viléma II., princ Jiří Fridrich.\n\n\nŠvábská (starší) větev vládla na panstvích Hechingen, Sigmaringen a Haigerloch. Tím na rozdíl od franské větve patřila spíš k nevýznamným říšským rodům a kromě Hohenzollernska nerozšířila svou moc dále. Zakladatelem švábské linie se stal Fridrich II. Norimberský, jenž obdržel hrabství Zollern a purkrabství Norimberské v roce 1200 po otci, čímž se stal zakladatelem švábské větve rodu, purkrabství Norimberské však v roce 1218 daroval staršímu bratrovi Konrádovi III., jenž se stal zakladatelem franské linie rodu. Švábská větev na rozdíl od franské zůstala katolická. V získávání území také na rozdíl od franské větve nebyla příliš úspěšná, kromě obsazení trůnu Rumunska.\n\n\nV roce 1218 švábská větev tehdy definitivně o Norimberk přišla, ale zůstal jí titul hraběte Zollernského resp. Hohenzollernského, jelikož již když se stal Fridrich III. purkrabětem Norimberským, bylo příjmení změněno na \"Hohenzollern\"\n\n\nV roce 1575 bylo hrabství Hohenzollern rozděleno mezi syny Karla I., a to na hrabství Hohenzollern-Hechingen a Hohenzollern-Sigmaringen, jež oboje získaly allodiální práva. O rok později přibylo i hrabství Hohenzollern-Haigerloch (pro nejmladšího syna), avšak již bez allodiálních práv.\n\nHohenzollernsko bylo sjednoceno až v roce 1850 pod vládou Pruska.\n\nHrabství Hohenzollern-Haigerloch bylo zřízeno v roce 1576 pro nejmladšího syna Kryštofa Hohenzollern-Haigerlochského, ale bez allodiálních práv jako nejmenší část původního hrabství. Po smrti hraběte Františka Kryštofa Antonína v roce 1767 bylo hrabství Hohenzollern-Haigerloch definitivně absorbováno knížectvím Hohenzollern-Sigmaringen.\n\n\nHrabství Hohenzollern-Haigerloch bylo zřízeno v roce 1575 pro nejstaršího syna Eitela Fridricha I. jako říšské léno s allodiálnímy právy.\n\nV roce 1623 bylo stávající hrabství povýšeno na knížectví. V roce 1815 se stalo nezávislým členem Německého spolku.\n\n\nV roce 1850 prodal bezdětný kníže Konstantin své knížectví Hohenzollern-Hechingen francké větvi rodu, stejně tak v tomtéž roce učinil kníže Hohenzollern-Sigmaringenu Karel Antonín a obě knížectví byla sjednocena do země Hohenzollernsko. Titul knížete však švábské větvi zůstal. Dědický nárok však připadl po smrti knížete Konstantina v roce 1869 linii Hohenzollern-Sigmaringen.\n\nHrabství Hohenzollernsko-Sigmaringen bylo zřízeno v roce 1575 pro prostředního syna Karla II., jako říšské léno s allodiálnímy právy.\n\nV roce 1623 bylo stávající hrabství povýšeno na knížectví. V roce 1815 se stalo nezávislým členem Německého spolku.\n\nV roce 1850 stejně jako Hohenzollern-Hechingenský kníže Konstantin, tak i Hohenzollern-Sigmaringenský kníže Karel Antonín prodal své knížectví franské větvi jenž obě knížectví (Hechigen a Sigmaringen) spojila do země Hohenzollernsko a začlenila do Pruska. Titul knížete však švábské větvi zůstal.\n\nKníže Karel Anton však nezůstal \"s prázdnou\". V letech 1858–1862 byl pruským ministerským předsedou a po smrti knížete Konstantina z Hohenzollern-Hechingenu (jelikož s ním vymřela linie) získal Karel Anton dědičná práva linie Hohenzollern-Hechingen a v roce 1869 změnil svůj titul (a příjmení) na knížete Hohenzollerského, jeho potomci se tak stali z princů Hohenzollern-Sigmaringenských princi Hohenzollernskými.\n\n\nOvšem již před rokem 1869 byl druhorozenému synovi knížete Karla Antona princi Karlu von Hohenzollern-Sigmaringen nabídnuta dědičně rumunská knížecí koruna (cílem této volby byla snaha získat německou podporu v úsilí Rumunů o nezávislost na Osmanské říši). Karel ji přijal a stal se rumunským knížetem a v roce 1881 se stal prvním rumunským králem Karlem I. (\"Carolem I\".) Tím se kníže Karel Antonín stal předkem všech rumunských králů.\n\nTím však úspěchy členů linie Hohenzollern-Sigmaringen nekončily. Právě v roce 1870 byla (díky Bismarckově plánu) nabídnuta uprázdněná španělská koruna právě princi Leopoldovi Hohenzollernskému (prvorozený syn Karla Antona). Když se informace o tomto plánu dostala na veřejnost, napětí mezi Francií a Pruskem vzrostlo a princ Leopold po dohodě s pruským králem Vilémem I. a otcem Karlem Antonínem od kandidatury raději ustoupil.\n\nJelikož rumunský král Karel I. neměl potomky, stal se jeho vnuk a syn jeho bratra Leopolda, princ Ferdinand Hohenzollernský v roce 1914 rumunským králem a jeho potomstvo (syn Karel II. a vnuk Michal I.) vládlo v Rumunsku až do roku 1947, kdy byl Michal I. svržen komunistickým převratem.\n\nDalší úspěch zaznamenal rod roku 1869, kdy byla druhorozenému synovi knížete Karla Antona, princi Karlu von Hohenzollern-Sigmaringen nabídnuta dědičně rumunská knížecí koruna (cílem této volby byla snaha získat německou podporu v úsilí Rumunů o nezávislost na Osmanské říši). Karel jí přijal a stal se rumunským knížetem a v roce 1881 se stal prvním rumunským králem Karlem I. (\"Carolem I\".)\n\nJelikož rumunský král Karel I. neměl potomky, stal se jeho synovec (syn jeho bratra Leopolda), princ Ferdinand Hohenzollernský v roce 1914 rumunským králem a jeho potomstvo (syn Karel II. a vnuk Michal I.) vládlo v Rumunsku až do roku 1947, kdy byl Michal I. svržen komunistickým převratem.\n\n\nProtože poslední panující rumunský král Michal I. nemá žádného syna a již zřejmě mít nebude, vyvstávají spory o následnictví na rumunský trůn. Podle rumunské ústavy z roku 1924 je nástupnictví na rumunský trůn určeno tzv. salickým zákonem, jenž odpírá ženám právo na trůn. Jelikož však nemá král Michal I. žádné bratry ani mužské členy linie, stal se podle salického zákona možným následníkem na rumunský trůn kníže Fridrich Vilém Hohenzollernský a jeho dědicové. Spory o následnictví jsou však problematické kvůli tomu, že král Michal I. zavedl v roce 2007 „rodový zákon“, jenž mění následnictví na trůn na mužskou primogenituru s tím, že ženy mohou nastoupit na trůn, pokud vládnoucí král nemá mužské dědice. Tento rodový zákon však není všemi uznáván jako platný, protože zákon o nástupnictví může změnit jen rumunský parlament a ne král v exilu, celou situaci pochopitelně komplikuje fakt že Rumunsko je republikou.\n\nNáslednictví podle ustanovení krále Michala I. z roku 2007:\n\n\nNáslednictví podle rumunské ústavy z roku 1924 (podle salického zákona):\n\n\n\n"}
{"id": "80993", "url": "https://cs.wikipedia.org/wiki?curid=80993", "title": "UK Subs", "text": "UK Subs\n\nUK Subs (též U.K. Subs) je britská punková skupina soustředěná kolem zpěváka Charlieho Harpera, který je dnes jediným původním členem. Od roku 1980 kombinovala ve své tvorbě punkové a metalové vlivy a stála tak u zrodu hardcore.\n\nSkupina byla založena v Londýně v roce 1976, tehdy ještě pod názvem UK Subversives (tedy Rozvraceči Spojeného království). Za svého působení prodělala mnoho personálních změn. V původním složení:\nse dlouho soustředila jen na vystupování (především po hospodských štacích) a nahrála první album \"Another Kind Of Blues\" (1979). Poté došlo k výměně baskytaristy (Alvin Gibbs) a bubeníka (Steve Roberts), s nimiž soubor opustil punkovou klasiku a nastoupil cestu originálního metal-punku. Za umělecký vrchol produkce skupiny lze považovat alba \"Diminished Responsibility\" (Snížená odpovědnost), \"Endangered Species\" (Ohrožený druh) a \"Flood of Lies\" (Záplava či povodeň lží) z první poloviny 80. let. Na albu \"Endangered Species\" se též objeví úsporné, leč působivé klávesové plochy, které titulu dodávají částečně atmosféru new wave. Pozdější tituly jsou standardně kvalitní, ale od roku 1984 trpí kompilační nadprodukcí. Alba z devadesátých let jsou již jen jakýmsi omíláním stejného přístupu. To ovšem nelze říci o koncertní činnosti skupiny, její vystoupení patří dodnes k vynikajícím zážitkům. UK Subs se ostatně proslavili jako nejčastěji koncertující kapela (až 250-300 koncertů za rok). Skupina stále existuje, orientujíc se v současnosti především právě na koncerty. V Červenci 2013 vystoupili na českém festivalu Mighty Sounds.\n\n\n\n"}
{"id": "80994", "url": "https://cs.wikipedia.org/wiki?curid=80994", "title": "Bílý šum", "text": "Bílý šum\n\nBílý šum () je náhodný signál s rovnoměrnou výkonovou spektrální hustotou. Signál má stejný výkon v jakémkoli pásmu shodné šířky. Například pásmo široké 20 Hz mezi 40 a 60 Hz má stejný výkon jako pásmo mezi 4000 a 4020 Hz. Bílý šum je tak nazýván jako analogie s bílým světlem, které obsahuje všechny frekvence. \nNekonečný frekvenční rozsah signálu bílého šumu je pouze teoretický. Kdyby byl nenulový výkon na všech frekvencích, celkový výkon takového signálu by byl nekonečný. V praxi je signál „bílý“, pokud má ploché spektrum v definovaném rozsahu frekvencí. \n\nJednou z aplikací bílého šumu je oblast architektonické akustiky. Zde je za účelem omezit rozptylující, nežádoucí zvuky (například konverzaci, atd.) ve vnitřních prostorách pouštěna nízká hladina šumu jako podkladový zvuk. \n\nBílý šum je používán v některých sirénách pohotovostních vozidel pro svou schopnost proniknout ostatními zvuky prostředí (např. zvukem městské dopravy) a nezpůsobovat ozvěnu, takže je snazší určit směr, ze kterého přichází.\n\nBílý šum má také využití v elektronické hudbě, kde je používán buď přímo, nebo jako vstupní signál pro filtr k vytvoření ostatních typů šumových signálů. Je často užíván při syntéze zvuku, obyčejně k napodobení perkusních nástrojů (např. činelů, které mají ve svém spektru silnou šumovou složku).\n\nŠum je také užíván k nastavení ekvalizéru při ozvučování koncertů nebo jiných představení. Do PA systému se vyšle krátký impuls růžového šumu, který je monitorován z různých míst. Podle odezvy lze nastavit celkovou ekvalizaci k zajištění vyrovnaného přenosu. Některé systémy mohou toto nastavení provádět automaticky. Podobně je bílý šum používán pro testování přenosové charakteristiky zesilovačů a elektronických filtrů. \n\nJe základem některých generátorů náhodných čísel. Může být použit ke zmatení jedinců před výslechem (brainwashing), a také jako součást techniky smyslové deprivace. \n\nPřístroje, které jej produkují, jsou dodávány jako ochrana soukromí při konverzaci, podpora spánku a zamaskování hučení v uších.\n\n"}
{"id": "80999", "url": "https://cs.wikipedia.org/wiki?curid=80999", "title": "Ilias", "text": "Ilias\n\nIlias (, doslova „Ílijská“, ve smyslu „báseň o Íliu“) je starořecký hrdinský epos, jehož autorství je tradičně připisováno básníku Homérovi.\n\nByl napsán časoměrným daktylským hexametrem, má 24 zpěvů a téměř 16 tisíc veršů. Vznikl asi v polovině 8. století př. n. l. a zpracovává epizodu z okruhu pověstí o trójské válce. Epos \"Ilias\" časově předchází eposu \"Odysseia\". Sepsat ho nechal v 6. století př. n. l. athénský tyran Peisistratos, do té doby se oba eposy tradovaly ústně.\n\nNázev Iliady pochází od města Tróje (též Ílion, Ílium; podle zakladatele města Íla, syna Tróova).\n\nEpos přímo líčí pouze padesát jedna dní z desátého roku obléhání Tróje. Na počátku je hněv Achillea, který se kvůli sporům s Agamemnonem neúčastní bojů. Trójané proniknou do řeckého tábora, proto na sebe Patroklos oblékne jeho zlatou zbroj a vydává se za Achillea a pokusí se zahnat trójské vojáky zpět za hradby. Nechá se však příliš unést bojem, dostane se daleko od vlastní armády a je zabit Hektorem. Patroklova smrt rozlítí Achillea a s hněvem se vrací zpět do boje, utká se s Hektorem a zabije ho. Poté vláčí vozem jeho mrtvolu kolem hradeb 9 dní. Následně Zeus nařídí Achilleovi (prostřednictvím jeho matky Thetidy), aby mrtvolu vydal trójskému králi a Hektorovu otci Priamovi. Epos končí Hektorovým pohřbem.\n\nVůdce řeckých vojsk Agamemnón uráží kněze boha Apollóna Chrýse, když odmítá za výkupné vrátit Chrýseovnu, kterou drží Řekové jako válečnou zajatkyni. Většina řeckého vojska souhlasí s nabídkou, ale Agamemnón odmítá. Chrýsés žádá Apollóna o pomoc a ten sesílá na řecké oddíly mor. Nákaza zuří po devět dni, když Achilles svolá shromáždění, aby projednali, jak se vypořádat s pohromou. Věštec Kalchás odkrývá příčinu pohromy. Achilles vybízí Agamemnóna, aby vrátil zajatkyni. Řecký král nakonec souhlasí, ale za způsobenou újmu si bere Achilleovu trójskou zajatkyni Bríseovnu. To Achillea rozzuří, a proto se ze vzdoru rozhodne, že on ani jeho bojovníci Myrmidoni se nebudou účastnit boje. Odysseus vrací Chrýseovnu jejímu otci a Apollón odnímá morovou ránu z řeckého tábora. Achilles se obrací na svou matku, mořskou nymfu Thetis, aby vymohla na Diovi válečné štěstí pro Trójany. To dělá proto, aby si Agamemnón uvědomil Achilleovu nepostradatelnost. Thetis to udělá a Zeus souhlasí.\n\nZeus posílá Agememnonovi klamný sen, který jej přesvědčí o jistém vítězství svých vojsk. Sdělí sen svým nejbližším, poté nechá svolat shromáždění řeckých vojsk, aby vyzkoušel jejich odhodlanost k boji. Pak oznámí, že upouští od obléhání Tróje a velí k odchodu domů.\n\nŘečtí válečníci se chystají opustit bojiště po dlouhých devíti letech obléhání. Tomuto nakonec zabrání zásah Odyssea, ithackého krále, kterému se povede bojovníky odradit od takového záměru díky radě poskytnuté bohyní moudrosti Athény. Odysseus se oboří na vojáka Thersita, který se staví proti účasti na bojích vedených Agamemnonem. Schyluje se k dalšímu střetu řecké a trójské armády. Následuje výčet lodí obléhatelů pocházející z celého Řecka a okolí, po nichž následuje výčet trójských vojsk a jejich spojenců.\n\nVojska se k sobě přibližují, ale předtím, než dojde k jejich srážce, tak Paridův bratr Hektor, velitel trójských vojsk, tvrdě kárá Parida, který Meneláovi unesl manželku Helenu a způsobil celou válku, aby ukončil táhnoucí se konflikt soubojem s Meneláem. Mezitím Helena stojí na hradbě a vypráví Priamovi, králi Tróje, o řeckých velitelích. Obě strany se dohodnou na příměří a rozhodujícím souboji zmíněných válečníků. Meneláos poráží Parida, ale před konečnou prohrou ho zachraňuje bohyně lásky Afrodíta, která jej odnáší na Helenino lůžko dříve, než se Meneláovi podaří Parida zabít.\n\nKoná se sněm bohů na Olympu. Zeus přeje vítězství Meneláovi, aby došlo uzavření mírové dohody a město Trója bylo ušetřeno zkázy. Ale Héra si neústupně přeje vítězství Řeků, proto žádá Athénu, aby způsobila porušení mírových přísah na straně Trójanů. Athéna přiměje Pandara, aby zaútočil na Meneláa střelou z luku. To znamená obnovení války. Během vojenské přehlídky Agamemnón vyzývá nejdůležitější náčelníky - Idomenea, oba Ajáky, Nestora a Dioméda - k opětovnému tažení do boje.\n\nRozpoutala se válečná vřava, Achájci (Řekové) se nechávají strhnout k dalšímu boji množstvím pobitých Trójanů. Nejvíce se v boji vyznamenává Diomédés, který jich poráží zdaleka nejvíc, zabíjí Pandara a zraňuje Aineia. Toho před smrtí zachraňuje jeho matka Afrodíta. Apollón Dioméda varuje, aby svou troufalostí neprobouzel hněv bohů. Apollón vyzývá bratra Area, aby se zapojil do boje na straně Trójanů. Řek Sarpédón řečmi rozzuří Hektora tak, že posbírá své oddíly a s Areem v zádech vytáhne do boje. Héra a Athéna se vyzbrojí a jdou do boje na pomoc Achájcům. Arés utrží zranění od Dioméda, který jako jediný mezi smrtelníky může vidět bohy. V závěru se bohové vrací na Olymp, aby svoje spory přednesli Diovi.\n\nBoje se vyostřují, dochází ke střetům nejlepších válečníků. Hektor se vrací vítězně z boje, hledá svoji manželku Andromachu. Řek Diomédés a Tróján Glaukos zkříží zbraně, ale poté se upomenou na pohostinství mezi svými předky, upustí od boje a vymění si dary nerovnou mírou. Hektor v Tróji nabádá svou matku Hekabé a lid k modlitbám a obětem Athéně za vítězství Trójanů. Hektor se setkává se svou manželkou Andromachou a loučí se s ní a se svým nejmladším synem Astyanaxem. Poté se vrací do boje.\n\nHektor vyzývá řecké vojevůdce k osobnímu souboji. Jeho sokem pro duel, který by měl rozhodnout o výsledku války, se stane Ajax. Soumrak ukončí zápas, takže se obě strany stahují. Řekové se shodnou na pohřbu padlých žehem, výkopu příkopu a výstavbě zdi, která má chránit jejich lodě a tábor. Mezi Trójany se rozhoří spor, zdali nemají vrátit Helenu Řekům. Paris místo toho navrhuje, že vrátí ukořistěný poklad a k tomu peníze jako náhradu za Helenu, ale jeho nabídku Trójané nepřijímají.\n\nDalšího dne Zeus zakazuje bohům, aby jakkoliv zasahovali do probíhajících bojů. Trójané získávají navrch nad Řeky a zahání je ke zdi. Athéna a Héra nedodrží Diův zákaz a pomáhají Trójanům proti Řekům, ale Zeus je okamžitě nutí k dodržování svého nařízení. Noc padá ještě dříve, než se Trójané dostanou k útoku na zeď, proto rozbijí tábory před řeckým ležením, aby jej mohli napadnout s rozbřeskem.\n\nŘekové se dostávají do úzkých, Agamemnón připouští své pochybení a nechá vypravit k Achilleovi posly, k jejichž družině patří Odysseus, Ajax, Fenix. Nabízejí hrdinovi Bríseovnu a další dary výměnou za to, že se znovu zapojí do boje. Achilles a jeho přítel Patroklos přijímají posly přívětivě, ale Achilles nabídku od Agamemnona rozhořčeně odmítá. Do boje se vrátí jenom v tom případě, pokud by hrozilo, že Trójané napadnou jeho lodě s ohněm. Poslové se vrací k Agamemnonovi bez jakéhokoliv úspěchu.\n\nPozději téže noci se vydává Odysseus a Diomédés na noční přepad trójského ležení. Během tohoto úderu zabijí Trójana Dolóna, jenž byl vyslán na výzvědy, ale krátce na na to je zajat a donucen k vyzrazení válečných tajemství. Oba hrdinové pobíjí náčelníky a působí zděšení u Thráčanů, kteří patří mezi spojence Trójanů. Do tábora se řečtí hrdinové vracejí s ukořistěnými koňmi.\n\nHned z rána dojde na ostré střety. Zeus nařídí poselkyni bohů, Iris, aby se vydala za Hektorem, ujistila jej o podpoře z Olympu a vyzvala jej k útoku na Řeky. Agamemnon, Diomédés a Odysseus utrží zranění. Achilles posílá Patrokla na výzvědy, aby zjistil, jaké mají ztráty. Patroklos narazí na moudrého Nestora, který jej nabádá, aby Achillea přesvědčil k zapojení se do bojů. Patroklos ale jde na pomoc Eurypylovi do jeho stanu. Bojová nálada Achájců opět klesá.\n\nTrójané napadají Řeky u samotného úpatí jejich opevnění. Hektor vede krvavou řež proti Řekům i přesto, že se ukázalo neblahé znamení. Trójané pod vedením Asia, Sarpedona a Glauca získávají velkou převahu nad Řeky, daří se jim pobořit řeckou bránu. V čele tohoto průlomu stojí Hektor, kterému přejí bohové. Dokonce pronikají za řecké opevnění.\n\nZtráty rostou na obou stranách. Trójský věštec Polydamas naléhá na Hektora, aby zavelel k ústupu a varuje je před Achilleem. Hektor na to nedbá. Bůh moří Poseidón se zapojuje do bojů, probouzí v řeckých bojovnících Ídomeneovi a Merionovi válečné běsnění. Ti pobíjejí mnoho Trójanů, mezi nimiž padne i Asios a jeho vozataj Alkathoos. Trójané Aineiás, Paris, Helenos a Déifobos se vyznamenávají hrdinskými skutky. Přes všechno hrdinství se Řekové zmohou na odvážný protiútok, který dočasně zastaví postup Trójanů. Poté ale pronikají hlouběji do Achájského tábora.\n\nŘekové pod tíhou válečných neúspěchů zvažují ústup, ale Poseidón Řeky povzbudí k boji a ti se znovu zmohou k boji. Héra se uchýlí ke klamu, svádí Dia a jakmile Zeus usne, využije této příležitosti Poseidón, aby pomohl Řekům. Vydávají se na mocný protiútok, smetou mnoho Trójanů a podaří se je vytlačit ven z řeckého ležení na pláně. Hektor utrží zranění a před záhubou jej zachrání spolubojovníci, kteří s nim unikají po řece Skamandru.\n\nZeus se probouzí ze spánku aodhalí Héřiny klamy. Rozzuřen kárá Poseidóna za jeho pomoc Řekům a nařizuje mu, aby upustil od dalších zásahů. Zeus se strachuje o osud Hektora, proto mu posílá Apollóna, který jej vyléčí a snímá z něj tíhu smutku. Trójané se vrací do boje a zasévají smrt do řeckých vojů. Přes hrdinný odpor Ajáka Trójané opět pronikají do achájského tábora. Znavené řecké sbory zahání na ústup až k lodím Hektor, který dokonce některé z nich zapaluje.\n\nPatroklos nedovede nadále snášet zkázu achájského tábora. Nechává si tedy od Achillea svěřit oddíly Myrmidonů, které chce vést do boje. Ten mu je ale půjčí pouze pod podmínkou, že je použije pouze k odražení útočníků, ale nevytáhne s nimi na Tróju. Patroklos se obleče do Achilleovy zbroje a vytáhne proti Trójanům zapalujícím řecké lodě. Patroklos zabíjí trójského hrdinu Sarpedóna. Poruší slib daný Achilleovi a pronásleduje nepřátele až k branám Tróje, kde na něj udeří samotný Apollón, zraní jej Trójan Euforbos a nakonec jej zabíjí Hektor.\n\nRozpoutává se lítý boj o mrtvého Patrokla. Achájci Menaláos a Ajax hrdinně hájí tělo svého druha. Přesto se Hektorovi podaří ukořistit Achilleovo brnění a zbraně, které na sebe Patroklos vzal. Vnuknutím Dia zahání zpátky k lodím Řeky, kterým se pod vedením Meriona a dvou Ajaků podařilo zmocnit Patrokolova těla a přinést ho do tábora.\n\nAntilochos se ujímá úkolu sdělit Achilleovi zprávu o smrti jeho druha. Achillea zachvacuje žal a přísahá, že se Hektorovi pomstí. Do zármutku upadá i jeho matka, mořská nymfa Thetis, protože ví, že pokud Achilleus zabije Hektora, bude předurčen k brzké smrti. Žádá jej, aby svou pomstu odložil o jednu noc, protože nechává u boha Héfaista, vyrobit novou zbroj. Achilles se z bolesti a hněvu vydává z řeckého ležení před hradby Tróje, vydává mocný řev, který děsí Trójany. Moudrý Polydamas radí Hektorovi, aby se opět stáhl za hradby města, ale Hektor odmítá a nocuje se svými vojsky na bitevním poli. Řekové truchlí nad Patroklem. Hefaistos dokončil helmu, zbroj a nádherně zdobený štít.\n\nRáno Agamemnón splní svůj slib a Achilles dostane celou řadu darů a také získá zpátky Bríseovnu. Zatímco Řekové hodují před chystanou bitvou, Achilles odmítá jíst, protože se chce zcela oddat pomstě Patrokla. Poté se odívá do nové zbroje, chce se vydat do boje, i přestože se jeho kůň Xanthos vzpírá, protože cítít blízkou smrt svého pána.\n\nMezi bohy dojde opět ke sporům, a tak Zeus zruší svůj zákaz zasahování do boje. Každý z nich si volí svůj tábor a podporuje jeho bojovníky. Přes děs zasetý Achilleem mezi trójské oddíly, se Aineiás z vnuknutí Apollóna odhodlá napadnout Achillea, který je neporovnatelně lepším bojovníkem a Aineia poráží. Před jistou smrtí zachráni Aineia bůh moří Poseidón. Schyluje se k souboji mezi Hektorem a Achileem, ale Apollón obávající se o Hektorův život nechává hrdinu zmizet z bojiště. Achilles propadá strašlivému hněvu a pobíjí značné množství Trójanů.\n\nMezi trójskými zástupy Achilles způsobuje takové zděšní, že se před ním vojáci vrhají do řeky Skamandros. Ti, kteří nezahynuli řeckou zbraní, tonou uprostřed vln, které se plní mrtvými Trójany, proti čemuž se bouří říční bůh a postaví se Achilleovi tvrdě na odpor. Nakonec jej zažene na ústup Héfaistovou ohnivou smrští. Do boje se zapojí Apollón v podobě válečníka Agenora, aby odlákal Achillea od Trójanů, kteří se stáhnou za městské hradby.\n\nApollón se odhalí Achilleovi, poté co se podařilo uniknout všem Trójanům až na Hektora, který dvakrát odmítl rady Polydamase a nedal ani na naléhání svých rodičů Priama a Hekabé. Jakmile Hektor spatří Achillea, zmizí jeho odhodlání, padne na něj děs a dá se na útěk. Achilles Hektora pronásleduje třikrát kolem hradeb města. Athnéna poté Hektora oklame, on se zastaví a čelí svému protivníkovi. Souboj končí rychle, Achilles probodne Hektorovi krk. Než ale zemře, připomíná Achilleovi, že jeho osud je zpečetěn. Ten se zmocňuje protivníkovy mrtvoly a zneucťuje ji. Hektorovo tělo vláčí před očima jeho ženy Andromachy a ostatních Trójanů až do řeckého tábora.\n\nPatroklos se zjeví ve snu  Achilleovi, který se marně pokouší obejmout přízrak svého druha. Ten jej vyzývá, aby nechal Hektorovo tělo pohřbít. Všichni Achájci se oddají truchlení. Konají mnohé oběti na počest Patrokla. Nakonec zpopelní i Patroklovo tělo. Vyhlásí pohřební hry, Achilles uděluje jejich vítězům bohaté dary. Bojovníci měří svou zdatnost v jízdě vozem, pěstním zápasu, běhu a vrháním oštěpu.\n\nAchilles nemůže usnout. Po dobu jedenácti dní vláčí Hektorovo tělo kolem mohyly svého druha Patrokla. Bohové se ale smilovávají nad pozůstalými a chrání Hektorovo tělo před úplným zohavením. Zeus žádá Thetis, aby přesvědčila svého syna k vydání mrtvoly králi Priamovi. Trójský král se za pomoci boha Herma vydává nepozorován do řeckého ležení, aby se setkal s Achileem v jeho stanu. Na setkání Priamos nabízí dary výměnou za synovo tělo. Achilles souhlasí a dá Priamovi slib, že Řekové dvanáct dní nevytáhnou do boje a Trójané mezitím vystrojí Hektorovi důstojný pohřeb.\n\nVýznam tohoto díla je obrovský, neboť ovlivnilo řecké náboženství, mytologii a část řecké literatury. Zároveň se stalo nejstarším zachovaným dílem evropské literatury a v dějinách ovlivňovalo evropské myšlení.\n\nDo češtiny epos ve zkrácené podobě přeložil Jan Nejedlý (I. zpěv jako \"Homerowa Iliada\", 1801, 1802), v úplnosti poprvé až Jan Vlčkovský (jako \"Homérowa Iliada\", 1842), po něm Hynek Jaroslav Mejsnar (jako \"Homérova Ilias\", zpěvy I.–XII., 1877, zpěvy XIII.–XIV., 1881), Antonín Škoda (jako \"Homerova Ilias\", zpěvy I.–XII., 1881, v úplnosti souborně 1886, zpěvy I.–XII. 1904, 1911, zpěvy XIII.–XIV., 1905, 1912) a Ferdinand Hoffmeister (krácený překlad jako \"Homerova Ilias v zkráceném vydání\", zpěvy XIII.–XXIV., 1912, 1925, zpěvy I.–XII., 1916, 1925, jako \"Homerova Ilias a Odysseia ve výboru\", I. díl 1931, 1. část II. dílu 1933 a 2. část II. dílu 1935). \n\nČeský čtenář má také k dispozici metrický, byť poměrně archaický překlad Otmar Vaňorného (jako \"Homérova Ilias,\" 1926, 1934, pak jako \"Ílias\", 1996, 1997, 2007), dále modernější překlad Rudolfa Mertlíka (jako \"Ílias\", 1980), který v zásadě vyšel z Vaňorného, a čtivý překlad Vladimíra Šrámka (jako \"Ilias\", 2010), založený na současném jazyce a volném verši. Kromě toho vyšla celá řada převyprávění antického příběhu pro děti (např. jako \"Homérova Ílias\" v překladu Jana Pilaře, 1979).\n\n\n"}
{"id": "81000", "url": "https://cs.wikipedia.org/wiki?curid=81000", "title": "Qamea", "text": "Qamea\n\nQamea (IPA: [ŋga me a]) je jedním ze tří ostrůvků ležících východně od fidžijského ostrova Taveuni. Další dva jsou Matagi a Laucala. Nachází se na 16,77° jižní šířky a 179,77 západní délky.\n\nQamea leží asi 2,5 kilometrů východně od Thurston Point na Taveuni. Ostrov je 10 kilometrů dlouhý s šířkou od několika set metrů až po 5 kilometrů. Má rozlohu 34 km². Ostrov je charakteristický příkrými údolími a vysokými kopci, z nichž některé jsou až 300 metrů vysoké. Na ostrově se snadno zachovala původní fauna díky tomu, že tam nebyla dovezena promyka mungo (Herpestes edwardsii).\n\nZátoka Naivivi je známa jako přírodní úkryt před hurikány.\n\nKocoma je největší z šesti ostrovních vesnic. Má okolo 550 obyvatel. Ostrované jsou známi výrobou místní fermentované delikatesy zvané paileve.\n"}
{"id": "81002", "url": "https://cs.wikipedia.org/wiki?curid=81002", "title": "Matagi", "text": "Matagi\n\nMatagi (IPA: [ma ta ŋi]), je jeden ze tří drobných ostrůvků seskupených u fidžijského ostrova Taveuni. Tento soukromý ostrov byl nepřístupný až do nedávné doby kdy byl přeměněn v turistické letovisko.\n\n97 hektarový ostrůvek tvaru koňské podkovy leží 10 kilometrů východně od Thurston Point na ostrově Taveuni. Je vlastněn skotským investorem Noel Douglasem, jehož rodina je již pátou generací skotských přistěhovalců. Ostrov je spojen s Taveuni lodní linkou.\n\n"}
{"id": "81005", "url": "https://cs.wikipedia.org/wiki?curid=81005", "title": "Kirovská oblast", "text": "Kirovská oblast\n\nKirovská oblast ( \"Kirovskaja oblasť\"), založená roku 1934, je jednou z oblastí v Rusku. Nachází se na severovýchodě evropské části země. Jejím hlavním a největším městem je Kirov (499 800 obyv.), mezi další větší města patří Kirovo-Čepeck, Vjackije Poljany, Kotelnič, Slobodskoj, Jaransk a Omutninsk. Celkem se v oblasti nachází 18 okresních měst.\n\nKirovská oblast je ve srovnání se svými sousedy relativně rozlehlá (překonávají ji ve velikosti pouze její severní sousedé, například Komiská autonomní republika a Archangelská oblast). Většinu jejího území vyplňují nížiny (nejvyšší hory dosahují výšky jen okolo 300 m), porostlé zejména jehličnatou tajgou a částečně také smíšenými lesy (zastoupení zde má např. jedle, bříza a borovice). Oblastí protékají řeky Čepca a Moloma, které se stékají nedaleko hlavního města do nejvýznamnější řeky Vjatky, tekoucí do Tatarstánu.\n\nKlima je mírně kontinentální, zima je dlouhá a chladná, zatímco léto krátké a teplé. Průměrná teplota v lednu se pohybuje mezi 14-15 °C pod nulou, v červenci mezi 17-19 °C. Zaznamenané srážky jsou obvykle kolem 500 mm za rok.\n\nÚzemí se vyznačuje bohatými zásobami železné rudy, břidlice, uhlí a fosfátů. Velmi významná je i těžba dřeva.\n\nK 1. lednu 2005 žilo v regionu 1 461 300 obyvatel, z čehož 1 058 600 ve městech a 402 700 na venkově.\n\nMezi hlavní etnika v oblasti se řadí Rusové (91.8 %); Marijci (2,6 %); Tataři (2,2 %) a Udmurti (1,4 %).\n\nHlavní město Kirov je napojené na jednu z nejdůležitějších železničních tratí v zemi, spojující Moskvu (ve dvou větvích – přes Jaroslavl a přes Nižnij Novgorod) s Permem, Sibiří a Dálným východem. Důležitá trať vede také z Kirova na severozápad do Kotlasu, odkud lze pokračovat dále na sever do Vorkuty či Archangelsku.\n\nPodstatnou dopravní tepnou je také řeka Vjatka a její přítoky, jejichž splavnost je delší než 2000 km.\n\n"}
{"id": "81006", "url": "https://cs.wikipedia.org/wiki?curid=81006", "title": "Těžký křižník", "text": "Těžký křižník\n\nTěžký křižník je označení pro válečné lodě, po londýnské dohodě z r. 1930 vyzbrojené děly ráže 155 - 203 mm, výtlakem do 10 000 tun, bez ohledu na rozměry a pancéřování. Jejich úkolem bylo doprovázet bitevní lodě, popř. je v samostatných svazech nahrazovat. První těžké křižníky se objevily v Británii během první světové války (třída \"Hawkins\"), ale formálně se označení „těžký křižník“ začalo používat až v roce 1930. Těžké křižníky postupně nahrazovaly starší typ křižníku, a to pancéřový křižník.\n\nNejčastější výzbrojí bylo 6 až 10 děl ráže 203 mm a mnoho děl menší ráže. Také torpédomety (kromě amerických lodí) a hydroplány. Japonská třída \"Mogami\" byla zpočátku vyzbrojena děly ráže 155 mm a zařazena mezi lehké, aby splňovala podmínky Londýnské dohody, mezi těžké se zařadila po přezbrojení na děla ráže 203 mm v roce 1940.\n\nPřestože těžké křižníky výzbrojí nepřekonaly bitevní lodě a pro jiné úkoly byly příliš těžké, sehrály během 2. světové války důležitou roli. Po válce jejich význam klesl a z loďstev začaly být vyřazovány.\n\nTřída \"Admiral Hipper\" patřila výtlakem mezi největší, ale výzbrojí (8 děl ráže 203 mm) patřila k průměru. Pro bojové akce prováděné německou Kriegsmarine se příliš nehodila. Z celkem pěti rozestavěných jednotek převzalo námořnictvo tři - \"Admiral Hipper\" (který šel ke dnu koncem války v přístavu, kde ho zastihlo spojenecké letectvo), \"Prinz Eugen\" (ten válku „přežil“ a byl vydán Američanům jako válečná kořist) a \"Blücher\" (jeho kariéra byla krátká, ještě nehotový byl nasazen do akce proti Norsku a potopen v Oslofjordu). Další dvě rozestavěné jednotky byly Lützow, který byl odprodán jako rozestavěný Sovětskému svazu (nebyl nikdy dostavěn, přesto se provizorně vystrojen účastnil obrany Leningradu pod jménem \"Tallin\") a \"Seydlitz\", o kterém Hitler těsně před dokončením rozhodl, že bude přestavěn na letadlovou loď. Výsledek je nasnadě, Kriegsmarine nedostala ani letadlovou loď, ani křižník.\n\nMezi těžké křižníky je rovněž řazena i třída \"Deutschland\". Původně označovaná za pancéřové lodě, všeobecně známější jako \"Kapesní bitevní lodě\". Obsažena sem byla proto, že to byla kategorie jí nejbližší, i když řazení mezi křižníky je diskutabilní. Rychlostí značně zaostávala a naopak hlavní výzbrojí (6 děl ráže 280 mm) značně překračovala všechny limity pro těžké křižníky. Patřily sem tři jednotky - \"Deutschland\" (v roce 1940 přejmenovaný na \"Lützow\"), \"Admiral Scheer\" a \"Admiral Graf Spee\". Prvním dvěma jmenovaným se staly osudné nálety Spojenců na německé přístavy koncem války, posledně jmenovaný byl naopak první těžkou válečnou lodí, kterou Německo ve válce ztratilo - zapojil se hned v září do korzárské války v jižním Atlantiku, ale nakonec byl dopaden britskou eskadrou (těžký a dva lehké křižníky), uprchl do Montevidea a když se šance na únik vytratila, tak kapitán sám vydal rozkaz k potopení lodi před přístavem.\n"}
{"id": "81022", "url": "https://cs.wikipedia.org/wiki?curid=81022", "title": "Železniční trať Brno–Tišnov", "text": "Železniční trať Brno–Tišnov\n\nŽelezniční trať Brno – Tišnov (zvaná \"stará Tišnovka\") byla jednokolejná místní dráha o délce 28,4 km spojující Tišnov na okraji Českomoravské vrchoviny s největším moravským městem Brnem. Celá trať byla zprovozněna v roce 1885 soukromou Rakouskou společností státní dráhy (StEG), která ji provozovala do roku 1909, kdy byla zestátněna a kdy provoz převzaly rakouské státní dráhy kkStB. Od roku 1918 provoz zajišťovaly Československé státní dráhy. V roce 1939 byla zahájena stavba zcela nové, dvojkolejné rychlíkové trati, která měla spojit Brno s Havlíčkovým Brodem právě přes Tišnov. K jejímu otevření došlo v roce 1953 a tehdy byla „stará Tišnovka“ mezi Brnem-Královým Polem a Tišnovem zrušena. Na městském úseku do Králova Pole jezdily osobní vlaky až do roku 1962. V současnosti jsou některé krátké části „staré Tišnovky“ využívány jako vlečky, většina spodku dráhy je dodnes zachovaná.\n\nPrvní úvahy o železniční trati z Brna přes Tišnov dále na Českomoravskou vrchovinu pochází již z konce 30. let 19. století, další plány spadají do roku 1868. Teprve v roce 1881 předložil tišnovský advokát Dr. Václav Šílený úřadům projekt o spojení jeho rodného města s Brnem. Ty jej schválily a následujícího roku proběhlo samotné trasování dráhy, která měla být postavena podle zákona č. 56 ř. z. „O poskytování výhod místním dráhám“ z roku 1880. Následovala jednání o koncesi, o kterou usilovaly tři železniční společnosti: Rakouská společnost státní dráhy (StEG), Rakouská severozápadní dráha a Kroměřížská dráha. Zájem podniků byl zřejmý z dalších plánů, neboť trať měla být v budoucnosti prodloužena přes Českomoravskou vrchovinu, čímž by vzniklo další spojení Brna s Čechami. Koncese byla nakonec 15. ledna 1884 udělena StEGu, pro nějž to byla výhra, protože tímto krokem zablokoval ono plánované prodloužení, které by konkurovalo jeho hlavní trati z Brna do Čech přes Českou Třebovou. Samotná stavba 28,4 km dlouhé jednokolejné trati byla zahájena ještě v roce 1884 a díky nenáročnému terénu byla zprovozněna již v polovině roku následujícího. Celkové náklady na její stavbu dosáhly částky 1 570 000 zlatých.\n\nCelá trať Brno – Tišnov byla zprovozněna 2. července 1885, přičemž slavnostního otevření se dočkala 5. července, kdy přijel do Tišnova vlak s hodnostáři, včetně arcivévody Salvátora a jeho manželky. V počátcích provozu jezdily na dráze v pracovní dny čtyři páry osobních vlaků denně, jízdní doba činila přibližně 1 hodinu 30 minut. Pro odklonění nákladní dopravy z brněnského horního (dnes hlavního) na dolní nádraží vystavěl StEG spojovací dráhu podél Svitavy mezi „Tišnovkou“ a Vlárskou dráhou. Takzvaná Svitavská pobřežní dráha (později ještě prodloužená jižním směrem) byla mezi odbočkami Křenová a Posvitavská otevřena pro nákladní dopravu 10. ledna 1890.\n\nAčkoliv Rakouská společnost státní dráhy nehodlala vystavět pokračování tratě z Tišnova dále přes Českomoravskou vrchovinu, k realizaci této dráhy nakonec došlo formou soukromé lokálky Havlíčkův (tehdy Německý) Brod – Žďár nad Sázavou (tehdy Žďár na Moravě) z roku 1898, která byla v roce 1905 prodloužena ze Žďáru právě do Tišnova. Podle jízdního řádu z roku 1909 jezdily mezi Brnem a Tišnovem ve všední dny nadále čtyři páry osobních vlaků denně. 15. října 1909 byl StEG se zpětnou platností od 1. ledna 1908 zestátněn a celou jeho železniční síť včetně „Tišnovky“ převzaly Císařsko-královské státní dráhy (kkStB).\n\nPo rozpadu Rakousko-Uherska v roce 1918 převzaly provoz na trati Brno – Tišnov nově vzniklé Československé státní dráhy (ČSD). Roku 1920 byla zrušena zastávka Cacovice a následujících 15 let byla využívána pouze jako výhybna (jako výhybna byla obnovena za druhé světové války a fungovala ještě v roce 1952 pod názvem Brno-Husovice). V roce 1925 byla zestátněna i místní dráha Německý Brod – Žďár na Moravě – Tišnov, takže od té doby jezdily vlaky v režii ČSD v celé této relaci. Podle jízdního řádu z roku 1927 byla osobní doprava mezi Brnem a Tišnovem (část trati č. 221 Brno – Německý Brod) tvořena ve všední dny pěti páry osobních vlaků, z nichž některé končily/začínaly již ve Žďáře nebo v Brodě. Jízdní doba se pohybovala mezi 1 hodinou a 11 minutami a 1 hodinou a 30 minutami. Dne 10. července 1928 bylo pro nákladní dopravu otevřeno tříkolejné nákladiště Radlas u odbočky Posvitavská. V roce 1938 jezdilo na trati Brno – Tišnov ve všední dny již osm párů osobních vlaků s jízdní dobou 1 hodina a 13 až 37 minut.\n\nV roce 1938 bylo rozhodnuto o stavbě zcela nové, moderní dvojkolejné tratě spojující Brno a Německý Brod, čímž by bylo vytvořeno paralelní spojení jižní Moravy s Čechami. Jedním z důvodů byla i Mnichovská dohoda, podle níž Německu připadlo území s částí hlavní dráhy Brno – Česká Třebová. Stavební práce ale byly zastaveny kvůli válečným událostem v roce 1943 a německá armáda využila vybudované tunely mezi Tišnovem a Křižanovem jako tajnou továrnu Diana pro výrobu stíhacích letadel. Kvůli nárůstu dopravy na původní trati vlivem zahájení stavby zbrojovky v Kuřimi (dnes areál TOS) byla v roce 1943 znovuotevřena výhybna Husovice a rozšířeny stanice Řečkovice a Kuřim. Během války ani při jejím konci nebyla dráha výrazněji poškozena.\n\nPo ukončení války byla znovu zahájena stavba nové trati, která byla uváděna do provozu postupně. Jako první byla otevřena přeložka z královopolského nádraží směrem k Řečkovicím do km 7,6, k čemuž došlo 31. srpna 1949. Podle jízdního řádu 1950/1951 byla celá dráha Brno – Havlíčkův Brod označena číslem 25m. V definitivní poloze byla mezi Královým Polem a Řečkovicemi zprovozněna dvojkolejná trať 23. května 1952, od 9. prosince 1953 jezdily vlaky jednokolejně v novém úseku Řečkovice – Kuřim, celá trať z Brna do Havlíčkova Brodu byla jednokolejně uvedena do provozu 20. prosince 1953. Protože v úseku Královo Pole – Kuřim byla vedena v téměř shodné trase jako „stará Tišnovka“ a dále kolem Čebína využila trasu s vhodnějšími sklonovými poměry, byla stará trať mezi Královým Polem a Tišnovem zrušena. Zatímco nákladní doprava byla od roku 1953 převedena i na městský úsek nové trati přes Maloměřice, osobní vlaky nadále jezdily mezi brněnským hlavním nádražím a Královým Polem po staré dráze přes Zábrdovice. Tento vnitroměstský úsek byl zrušen v květnu 1962, kdy byla osobní doprava přesměrována přes Židenice a Maloměřice. Tímto zanikla celá „stará Tišnovka“ pro pravidelnou přepravu osob i nákladu.\n\nV provozu však zůstaly tři krátké části jako vlečky. Konkrétně se jedná o úsek Tišnov – Drásov – vápenka Čebín, který byl začátkem 21. století zkrácen pouze k rozvodně Čebín, spojku z nového královopolského nádraží ke starému, z něhož se dochovalo kolejiště, a s vlečkou kolem části areálu Královopolské, a dále Svitavskou pobřežní dráhu využívanou nadále nákladními vlaky do brněnských podniků. Napojení této vlečky na trať z dolního nádraží bylo zrušeno v roce 1970, kdy byl rozšiřován a elektrifikován nákladní průtah Brnem. Místo tohoto spojení byl vystavěn most přes Svitavu, přes který vede Svitavskou pobřežní dráhu do zastávky Brno-Židenice. Z většiny zbylé trasy místní dráhy Brno – Tišnov zůstalo zachované traťové těleso s kamennými propustky či opěrami mostů.\n\nJihomoravský kraj počítá s využitím tělesa zrušené dráhy k realizaci cyklostezky Brno – Kuřim – Tišnov. Část vedoucí údolím Ponávky z Mokré Hory do zastávky Česká je od roku 2005 již částečně využívaná společně s turistickou značkou a naučnou stezkou jako cyklotrasa „Po stopách zrušených železničních tratí“, která dále přes Lelekovice a Kuřim pokračuje po další zrušené železniční trati do Veverské Bítýšky.\n\nProvozně trať začínala na brněnském hlavním nádraží, odkud vlaky do Tišnova odjížděly většinou z 1. nástupiště po viaduktech přes ulice Křenovou a Koliště po kolejích tratě do České Třebové. Místní dráha do Tišnova se od této tratě odpojila v odbočce Tišnovská km 154,748 u dnešní brněnské plynárny. Zde je stále patrný snižující se násep (v roce 1995 ještě se zábradlím). Trať zabočila severním směrem podél řeky Svitavy, kde se nalézala odbočka Posvitavská, z níž vedla jižním směrem dále kolem vodního toku tzv. Svitavská pobřežní dráha, která se v odbočce Křenová napojila na nákladní trať z dolního nádraží. Svitavská pobřežní dráha využívaná pouze nákladní dopravou existuje jako vlečka v tomto úseku dosud. Za odbočkou Posvitavská se nacházelo nákladiště Radlas se třemi kusými kolejemi a dodnes tu odbočují vlečky do podniků.\n\n„Stará Tišnovka“ dále pokračovala severním směrem kolem Svitavy (již zrušený úsek v trase vyasfaltované stezky), úrovňově překřížila ulici Cejl a vstoupila do stanice Brno-Zábrdovice s jednou dopravní a jednou manipulační kolejí. Na místě tohoto nádraží se dnes nachází areál stavebnin se zachovanou staniční budovou. Dráha se v tomto místě odpoutala od řeky a začala severozápadním směrem po náspu stoupat kolem Husovic. Ulici Vranovskou překonala mostem, jehož opěry se zde dosud nachází. Přibližně 200 m za ním se ve stoupání nalézala výhybna Cacovice, v některém období využívaná i jako osobní zastávka, později však pod názvem Brno-Husovice. Po náspu, který dodnes rozděluje Husovice a Černá Pole a který je dnes rozdělen na zahrádky okolních domů, stoupala přes dnešní park Marie Restituty (zde je zachován kamenný propustek) až do míst dnešní Kotěrovy ulice, odkud pokračovalo klesání až 20 ‰ táhlým obloukem v zářezu k dnešnímu areálu Královopolské přibližně v trase dnešní ulice Porgesovy (Velký městský okruh), kde se severozápadně od něj nacházelo staré královopolské nádraží s pěti kolejemi (dělnické vlaky zde zastavovaly i po zprovoznění nové stanice v roce 1953). Část jeho kolejiště, které je využíváno jako vlečka, je zachováno dodnes, staniční budova byla zbořena v 90. letech 20. století při stavbě Svitavské radiály (ulice Sportovní). Ze starého nádraží odbočovaly vlečky do Královopolské, Vojenského oděvního skladu (dnešními ulicemi Antonína Macka a Kartouzskou s napojením na brněnskou tramvajovou síť) a v roce 1945 i do továrny na asfaltové výrobky.\n\nPůvodní trať dále pokračovala kolem bývalého kartuziánského kláštera a několika oblouky procházela údolím Ponávky k Řečkovicím. V roce 1949 byla provedena přeložka kolem nově budované stanice Královo Pole a od roku 1952 jezdily vlaky spojkou ze starého na nové nádraží, která je dodnes využívaná jako pro posun a napojení areálu Královopolské na „novou Tišnovku“. Ze stanice Brno-Řečkovice (původně tříkolejná, později čtyřkolejná) se dochovala staniční budova, která dnes slouží jako rodinný dům v Cupákově ulici. Další přibližně jeden kilometr vedla v trase současné dráhy, pouze s níže položenou niveletou. Nedaleko dnešního hypermarketu Globus v Maříkově ulici se přimkla k Ponávce, v úseku délky přibližně 300 m byl násep dráhy v roce 1999 vyčištěn a upraven jako stezka se čtyřmi dřevěnými díly sochařského sympozia „Tišnovka“. Konkrétně se jedná o díla \"Brána kozorohů\" (Jiří Hlušička), \"Tichý rozhovor\" (Zdeněk Macháček), \"Příkrov\" (Peter Macek a Patrik Vlček) a \"Hraničník\" (Miloš Vlček a Lukáš Vlček), která jsou zakomponována do okolí této stezky. Dále v úzkém údolí Ponávky se mezi rybníky nacházela zastávka Jehnice (budova z roku 1926), dnes v soukromém vlastnictví jako rekreační objekt. V tomto úseku se také nachází zachovaný násep s kamennými propustky a opěrami mostů, přičemž podél tělesa či přímo po tělese dráhy vedou lesní cesty s turistickými značkami či naučnou stezkou mikroregionu Ponávka. Kolem současné trati procházela „stará Tišnovka“ do zastávky Česká (šikmé umístění původní budovy zastávky ukazuje směr původní dráhy, který kříží tu současnou) a dále pokračovala v téměř shodné trase s úrovňovým křížením silnice Brno – Svitavy do Kuřimi, kde se nacházela stanice s pěti kolejemi, která byla na stejném místě nahrazena současným nádražím ve vyšší úrovni.\n\nZa Kuřimí vedla „stará Tišnovka“ v trase dnešní dráhy. Jihovýchodně od kopce Cimperk se odpojila a zamířila po trase polní cesty kolem Cimperku a dále severně přes dnešní pole k přírodní památce Zlobice. V této části je těleso trati rozoráno, kolem Zlobice již po drážním spodku vede polní cesta až k silnici Čebín – Malhostovice. Zde se nacházela malá vápenka s nákladištěm, v současnosti bývalá dráha prochází okrajem velkého areálu vápenky Čebín. Zde také končil úsek z Tišnova, který byl až do začátku 21. století využíván jako vlečka právě do vápenky Čebín. Železniční trať dále procházela poli severně od kopce Čebínky (zachovaný spodek s polní cestou) a vedla do Drásova, na jehož jižním okraji byla vybudována dvojkolejná stanice, jejíž budova je dodnes zachovaná. Odtud pokračovala dále západním směrem k pozdější rozvodně Čebín, kde je v km 3,8 (staničení vlečky) ukončen dosud provozovaný úsek z Tišnova. Dráha spádem až 20 ‰ klesá k říčce Lubě a poté stoupá (zde se od postavení nové čebínské vápenky do 90. let 20. století nacházelo předávkové kolejiště pro vlečkaře) k bývalé zastávce Hradčany, která se nacházela poblíž současné zastávky v místě přiblížení „staré“ a „nové Tišnovky“. Původní trať vede po okraji tišnovské zástavby (odbočovaly z ní dvě krátké, dnes již zrušené vlečky), po mostě přechází přes silnici II/379 a vchází do stanice Tišnov, kde se napojuje na současnou trať Brno – Tišnov – Žďár nad Sázavou – Havlíčkův Brod. Tišnovské nádraží bylo v průběhu 20. století mohutně rozšířeno, staniční budova však zůstala zachována a dodnes slouží cestujícím.\n\nPrvní vlak po trati Brno – Tišnov byl zřejmě veden parní lokomotivou StEG V 1368 (od roku 1897 č. 400.08, u kkStB 478.08, u ČSD 400.108). Pravidelný provoz poté ze začátku obstarávaly stroje StEG nacházející se v brněnské výtopně, konkrétně se jednalo o řady 300, 310 a 320 (označení po roce 1897), které byly u kkStB značeny souhrnně jako řada 195 a u ČSD jako řada 300.4. Tyto se ale neosvědčily a byly vystřídány právě řadou 400 (kkStB 478, ČSD 400.1), přičemž táhnout vlaky na „Tišnovce“ mohly i stroje řady IV (od 1897 řada 33, kkStB 32, ČSD řada 311.1) rovněž z Brna. Po zestátnění, ať už v éře kkStB do roku 1918 nebo později u ČSD, zde prováděly vozbu vlaků lokomotivy z brněnské výtopny. Jednalo se o řady (použito již pouze označení ČSD) 422.0, 421.0, 354.1, 423.0, 433.0, 434.2, 524.0, 524.13 a další.\n\nVe 30. letech 20. století zde jezdily také motorové vozy konstrukce „věžák“ (např. řada M 120.4 a jiné), po druhé světové válce byl jeden rychlík Brno – Havlíčkův Brod veden motorovým vozem řady M 131.1.\n\n\n"}
{"id": "81026", "url": "https://cs.wikipedia.org/wiki?curid=81026", "title": "Svatý Ambrož", "text": "Svatý Ambrož\n\nSvatý Ambrož, lat. Aurelius Ambrosius (kolem 340 v Trevíru – 4. duben 397 v Miláně) byl latinský církevní otec, od roku 374 biskup v Miláně. Ambrož je považován za obratného politika, který i díky svému vlivu na císaře Gratiana a Theodosia významně napomohl vítězství nauky nikajského koncilu na Západě. Roku 1295 jej papež Bonifác VIII. jmenoval jako prvního učitele církve.\n\nAmbrož byl plodným autorem v oblasti teologie, biblické exegeze a katecheze. Svými promluvami ovlivnil sv. Augustina a také ho pokřtil.\n\nAmbrož byl po svém otci jmenován správcem provincií v Itálii. V roce 374 došlo ke sporům o jmenování nového milánského biskupa a na tento stolec byl zvolen právě – v té době ještě nepokřtěný – katechumen Ambrož, jakožto neutrální člověk. Tohoto nového úkolu se zhostil se vší vervou a brzy se z něj stal největší vůdce západního křesťanstva 4. století. Podporoval mnišský asketismus, kult ostatků mučedníků (kolem Milána jim stavěl svatyně) a zasazoval se i o přijetí Nikajského vyznání víry v době, kdy byli císařové otevřenější vůči ariánským myšlenkám, proti kterým Ambrož bojoval a odmítal je stejně jako pohanství. Kristovo božství pro něj bylo zásadním kamenem víry. Z Východu přejal jednak alegorickou metodu výkladu Bible ovlivněnou novoplatonismem (tím pomohl svatému Augustinovi k jeho konverzi, nakonec jej i pokřtil), jednak důraz na proměnu chleba a vína při eucharistické modlitbě, což postupem času vedlo k učení o transsubstanciaci definovanému na Čtvrtém lateránském koncilu (r. 1215). Svatého Augustina ovlivnil i tím, že mu připravil půdu pro nauku o pádu a prvotním hříchu.\n\nAmbrož nejvíce proslul obranou nikajské ortodoxii a vztahy k císařskému dvoru. Položil základ významným principům nezávislosti církve a povinností křesťanského panovníka, které byly dále rozvinuty ve středověku. V duchu teokracie neměla politická moc zasahovat do oblasti církevní a náboženské, ale naopak připisoval církvi povinnost ovlivňovat politickou scénu. Církevní majetek bránil dle hesla: „věci Boží náleží Bohu, nikoli císaři“ a při různých potyčkách s autoritami zavedl na Západě chrámový zpěv hymnů, které si společenství křesťanů zpívalo pro povzbuzení. Když např. roku 390 císař Theodosius I., s kterým se Ambrož často dostával do sporů ohledně pravomocí, nařídil krvavý masakr tisíců Soluňanů jako odplatu za tamní nepokoje, Ambrož mu jakožto členu své obce napsal soukromý dopis, v němž žádal, aby konal pokání nebo se připravil na to, že bude vyobcován z církve. Císař se nejprve zdráhal, ale pak se v chrámu objevil jako kajícník. Přijal Ambrožovy výtky, skutku litoval a jejich vztahy tak byly nadále přátelské. Za zmínku stojí i jejich vzájemná intervence o dva roky dříve, tj. r. 388, kdy srocení křesťané vypálili synagogu ve městě Kallinikum na řece Eufratu. Theodosius I., ač příznivce křesťanství, Židy respektoval pro jejich starobylost a loajálnost vůči řádně ustanoveným úřadům. Nařídil, aby byla synagoga znovu postavena, a to z církevních peněz. Ambrož však toto rozhodnutí napadl a v dopise císaře upozornil, že by to podrylo autoritu a prestiž církve a že důležitější je náboženská věc než občanské právo.\n\nByl to nadaný kazatel a rovněž velmi oblíbený, třeba i proto, že respektoval lokální zvyky církve: „Pokud nechceš způsobit pohoršení, zachovávej místní praxi kterékoliv církve, již navštívíš.“ Svoji oblibu u prostých a chudých lidí získával i svým silným sociálním cítěním: „Těšíš se ze svých drahocenných ozdob, zatímco ostatním se nedostává obilí,“ a bohatství proto viděl jako zlo, neboť tvrdil, že to, co bylo Bohem dáno k užívání všem, se většinou kumuluje u několika málo jedinců.\n\n\n\n\n\nLegenda o milánském biskupovi Ambrožovi dokazuje, jaký význam měly včely a med pro staré křesťany. Když byl sv. Ambrož ještě malý chlapec, usedl mu jednou na obličej včelí roj. Včelky mu vlétly do úst a krmily chlapce medem. To bylo považováno za boží znamení a předpověď slavné budoucnosti. Na základě této legendy je světec zobrazován s pleteným včelím úlem. Také používání voskových svíček při bohoslužbách svědčí o významu včel v křesťanské víře.\n\n\n\n\n\n\n\n"}
{"id": "81032", "url": "https://cs.wikipedia.org/wiki?curid=81032", "title": "Souostroví Yasawa", "text": "Souostroví Yasawa\n\nSouostroví Yasawa je skupina přibližně 20 vulkanických ostrovů v západní části Fidži. Zabírá rozlohu přibližně 135 km².\n\nSouostroví se skládá z šesti hlavních ostrovů a řady malých ostrůvků. Táhne se severovýchodním směrem v délce více než 80 kilometrů, asi 40 kilometrů severozápadně od Lautoky. Souostroví je vulkanického původu. Je velmi hornaté s vrcholky dosahujícími od 250 do 600 metrů. Jediným bezpečným místem pro proplutí je mezi ostrovem Yasawa (největším z souostroví) a ostrovem Round Island, jež je 22 kilometrů na severovýchodě.\n\nTuristický průmysl nabírá na významu. Pro návštěvu ostrovů je nutné povolení s výjimkou ostrova Tavewa. Vesnice Yasawa i Rara na ostrově Yasawa je domovem \"Tui Yasawa\", hlavního náčelníka souostroví. Největší vesnicí je Nabukeru.\n\nNanuya Levu, také známý jako Želví ostrov, je jedním z nejznámějších fidžijských letovisek. Na tomto ostrově, jež je v soukromém vlastnictví, se roku 1980 natáčel romantický film Modrá laguna.\n\nWilliam Bligh, důstojník britských námořních sil, byl prvním známým evropanem který v roce 1789 souostroví spatřil. Po něm ostrovy navštívil roku 1794 kapitán Barber na lodi HMS Arthur. Ostrovy nebyly zmapovány až do roku 1840, kdy byly prozkoumány a zmapovány expedicí spojených států, vedenou Charlesem Wilkesem.\n\nV 19. století byly ostrovy proslulé díky Tonžským pirátům a zůstaly nepovšimnuty okolním světem až do II. světové války, kdy na nich vojska Spojených států zřídila komunikační centrálu.\n"}
{"id": "81049", "url": "https://cs.wikipedia.org/wiki?curid=81049", "title": "Glienicker Brücke", "text": "Glienicker Brücke\n\nGlienicker Brücke je most přes řeku Havola spojuje území města Berlín (čtvrť Wannsee) s Postupimí. \nMost je 128 metrů dlouhý, 22 metrů široký, vzdálenost pilířů je 74 metrů. Stavba započala v roce 1906 a most byl otevřen 16. listopadu 1907.\n\nSovětský svaz a Spojené státy použily během studené války tento most celkem třikrát k vzájemné výměně dopadených špiónů. V médiích je proto často označován jako \"Most špionů\".\n\nPoprvé si supervelmoci vyměnily své zajatce 10. února 1962. Byli to:\n\nNa této výměně je založen děj filmu Most špionů.\n\nDruhá výměna se konala 12. července 1985. Jednalo se o výměnu:\n\nNejznámější je třetí výměna. 11. února 1986 byli vyměněni:\n\nza\n\n"}
{"id": "81060", "url": "https://cs.wikipedia.org/wiki?curid=81060", "title": "Pepř černý", "text": "Pepř černý\n\nPepř černý je plod pepřovníku černého (\"Piper nigrum\"), sklizený v nedozrálém stavu, používá se jako koření. Pochází z Indie, kde se užíval už ve starověku, dnes se však dováží z řady tropických zemí. Je to nejpoužívanější koření, používané ve všech kuchyních. Plody pepřovníku se sklízejí v různých stupních zralosti a procházejí jiným procesem zpracování, což dává pro použití v kuchyni více druhů:\n\nPepřovník černý je stálezelená popínavá rostlina, vzdáleně připomínající chmel. Dorůstá délky až 15 metrů a dožít se může až 60 let.\n\nPepř do Evropy přivezl Alexandr Makedonský po svém tažení do Indie. Po dlouhá staletí byl velmi drahý a rostlina byla Evropě neznámá, poprvé ji popsal ve svém cestopise Marco Polo.\n\nPepř černý obsahuje mimo jiné alkaloid zvaný piperin, který je hlavním zdrojem typické chuti a vůně pepře. Vliv této látky na živé organismy byl z důvodu každodenního užívání v gastronomii bohatě prostudován. Názor na závadnost používání černého pepře pro lidský organismus je různý. Pomocí pokusů na zvířatech byl prokázán pozitivní účinek na potlačení oxidativního stresu v organismu i na vznik nádorových onemocnění. Dále byl popsán široký vliv piperinu na metabolizaci a vstřebávání různých léčiv a také na funkci gastrointestinálního traktu (např. dlouhodobé pravidelné užívání může urychlit peristaltiku střeva). Nedávno byl však také potvrzen negativní vliv na plodnost. Dříve byl také černý pepř přidáván do potravin z důvodu jeho konzervačních vlastností. Vliv piperinu na mikroorganismy urychlující expiraci potravin je ale sporný a větší význam má v tomto ohledu i kuchyňská sůl. \n\nPři přípravě jídel se též lze setkat s barevným pepřem, což je směs pepře černého, bílého, zeleného a růžového.\n\nVěřilo se, že pepř černý podporuje tělesné žádosti, proto měla středověká církev vůči němu výhrady a bylo ho zakázáno používat v klášterech. Nahrazován byl proto plody drmku, zvaného mnišský nebo kněžský pepř, který údajně žádosti tlumil. Některé národy jsou známy nadužíváním pepře, příkladem může být například Bulharsko, kde je součástí téměř všech národních pokrmů, jako je například kebapčeta. Známé je rovněž místní lidové rčení „Pepříš jako Kănčev“, kdy byl tento bulharský revolucionář znám spotřebou tohoto koření stejně tak jako milenek.\n\nPřestože se dnes pepř téměř výhradně používá k přípravě slaných pokrmů a mas, dříve se přidával i do perníků.\n"}
{"id": "81069", "url": "https://cs.wikipedia.org/wiki?curid=81069", "title": "Sekvojovec obrovský", "text": "Sekvojovec obrovský\n\nSekvojovec obrovský (\"Sequoiadendron giganteum\"), zvaný též mamutí strom, je nejmohutnější strom na Zemi. Jedná se o jediný druh rodu sekvojovec (\"Sequoiadendron\").\n\nSekvojovec obrovský patří do kdysi bohatě zastoupené skupiny jehličnanů, které prodělaly svůj rozkvět ve druhohorách, v období křídy.\n\nTento strom jako botanický druh byl evropské civilizaci neznámý až do roku 1841, kdy cestovatel John Bidwell náhodou narazil na porost Calaveras. Jeho zprávám nechtěl zprvu nikdo věřit, ale již roku 1853 se jeho semena vyvážela do Evropy a východních států USA. Vzácnost sekvojovce byla brzy rozpoznána, a tak byl tento druh chráněn před těžbou a v místech jeho výskytu byly vyhlášeny přírodní parky.\n\nV Británii se pro něj používalo jméno \"Wellingtonia\" podle vévody Wellingtona, který zemřel krátce předtím, než první semena sekvojovce přišla do Evropy.\n\nSekvojovec obrovský je velkolepý strom impozantních rozměrů. Po celý rok zelený, až 80 m vysoký jehličnan s kuželovitou korunou a poměrně hustým zavětvením. Kmen je u báze ztlustlý, potom se však postupně zužuje. Větve starších stromů se nacházejí výše nad zemí. V mládí vyrůstají z kmene přeslenitě, ve stáří pak nepravidelně.\n\nBorka je nápadně měkká a tlustá (až 50 cm), u starých stromů je hluboce zbrázděná a popraskaná. Vyskytuje se v různých barevných odstínech mezi ryšavou a špinavě tmavohnědou.\n\nJehlice jsou uspořádány spirálovitě nebo ve 3 podélných řadách. Jejich délka je až 8 mm. Jsou dlouhé, kopinaté nebo šupinovité, dlouze zašpičatělé, svrchu ploché, vespod podélně brázdité. Jejich barva je tmavozelená nebo modravě zelená.\n\nŠišky mají charakteristickou stavbu. Dorůstají velikosti až 8 cm, jsou vejčitě kulovité a mají zdřevnatělé plodní šupiny. Za každou šupinou se vytváří 5 semen se 2 tenkými křídly.\n\nSekvojovec obrovský se dnes v přírodě vyskytuje pouze ve výškách mezi 1500 až 2500 m nad mořem, a to na západních svazích Sierry Nevady v Kalifornii, v Evropě však byl již dříve hojně vysazován jako okrasná dřevina v parcích.\n\n\nSekvojovce obrovské dosahují biblického věku, i když nepatří k nejstarším stromům (nejstarší strom je borovice osinatá, která se dožívá až 4700 let). Přesto věk 2000–3000 let znamená věk vskutku pozoruhodný. Zástupci tohoto druhu dosahují výšky kolem 100 m. Staré stromy mají zpravidla dutý a vyhnilý střed kmene, takže domorodí indiáni v něm nalézali úkryt před zvěří i nepohodou.\n\nNejstarší stromy nemusí být zároveň největší. Téměř všechny zralé sekvojovce vypadají, jako by jim odumřel vrchol. O příčinách tohoto jevu panují dohady, ale předpokládá se, že to buď souvisí s obřími rozměry stromu jako následek poškození bleskem nebo kvůli ztížené možnosti stromu čerpat dostatek vody s živinami do velké výšky. Kdyby sekvojovce nebyly zbaveny špičky, byly by asi zároveň nejvyššími i nejobjemnějšími stromy na světě. Tento titul však patří jejich štíhlejším příbuzným, sekvojím vždyzeleným.\n\nSekvojovci obrovskému patří prvenství jako nejmohutnějšímu živému organismu na naší planetě. Uvedený primát náleží exempláři s názvem \"Generál Sherman\", který se nachází v Národním parku Sequoia v Kalifornii (USA), je vysoký 83,8 m a obvod jeho kmene měří 31,3 m. Tento gigant, obsahující dnes podle odhadu přes 1500 m³ dřeva, vyklíčil před několika tisíci lety ze semene velkého jako špendlíková hlavička a dnes váží kolem 2145 tun. Jeho nejvážnějším konkurentem je opět sekvojovec pojmenovaný G\"eneral Grant\", který roste v národním parku Kings Canyon rovněž v Kalifornii.\n\n\n\n"}
{"id": "81073", "url": "https://cs.wikipedia.org/wiki?curid=81073", "title": "Charge-coupled device", "text": "Charge-coupled device\n\nCCD je elektronická součástka používaná pro snímání obrazové informace. Uplatnění má například ve videokamerách, digitálních fotoaparátech, faxech, scannerech, čtečkách čárových kódů, ale i řadě vědeckých přístrojů, jakými jsou například astronomické dalekohledy (včetně Hubbleova dalekohledu).\nZkratka CCD pochází z anglického , což v překladu znamená zařízení s vázanými náboji.\n\nCCD vynalezli pánové Willard Boyle a George E. Smith v Bellových laboratořích v roce 1969. Roku 2009 za tento vynález dostali Nobelovu cenu za fyziku. Vynález se váže k vývoji určitého typu paměťového registru, který v podstatě funguje jako CCD bez přístupu světla, respektive CCD není nic jiného než posuvný registr vystavený působení světla.\nKdyž v únoru 2006 získali Boyle a Smith za tento svůj převratný vynález ocenění Americké národní akademie ve výši $500 000 (po několika předchozích oceněních v rámci celého světa), Boyle vzpomněl, že práce na vynálezu CCD fakticky trvala zhruba pouhou hodinu, kdy nejprve se Smithem načrtli na tabuli několik obrázků, a pak prostě šli do laboratoře první jednoduché CCD zrealizovat.\n\n\nCCD využívá podobně jako všechny ostatní světlocitlivé součástky fyzikálního jevu známého jako fotoefekt. Tento jev spočívá v tom, že částice světla foton při nárazu do atomu dokáže převést některý z jeho elektronů ze základního do tzv. excitovaného stavu.\n\nOdevzdá mu přitom energii E=ν·h,\n\nkde ν je frekvence fotonu (u viditelného světla v řádu stovek THz) a h je tzv. Planckova konstanta.\n\nV polovodiči se takto uvolněný elektron může podílet na elektrické vodivosti respektive je možno ho z polovodiče odvést pomocí přiložených elektrod, tak, jak se to děje například u běžné fotodiody. Ta proto po dopadu světla vyrábí elektrický proud. Stejně fungují i fotočlánky, které se používají jako zdroj elektrické energie.\n\nU CCD je ovšem elektroda od polovodiče izolována tenoučkou vrstvičkou oxidu křemičitého SiO, který se chová jako dokonalý elektrický izolant, takže fotoefektem uvolněné elektrony nemohou být odvedeny pryč.\n\nČinnost CCD se skládá ze tří fází:\n\nBěhem této fáze jsou z CCD bez přístupu světla odebrány všechny volné elektrony, čímž je z něj smazán jakýkoliv zbytek předchozího nasnímaného obrazu.\n\nNa elektrody označené na obrázku číslem 1 se přivede kladné napětí a na CCD se nechá působit světlo (například v digitálním fotoaparátu se otevře závěrka). Dopadající fotony excitují v polovodiči elektrony, které jsou pak přitahovány ke kladně nabitým elektrodám. Po elektronech zbudou v polovodiči tzv. díry, které vůči svému okolí vykazují kladný náboj a ty jsou naopak přitahovány elektrodou na spodku CCD. Hranice pixelů jsou na obrázku znázorněny svislými tečkovanými čarami. Protože na pixel vlevo dopadlo více fotonů, je u jeho elektrody shromážděno více elektronů než u pixelu vpravo.\n\nAnimaci můžete zhlédnout ZDE\n\nPo uzavření závěrky se začne na množiny elektrod 1, 2 a 3 přivádět trojfázový hodinový signál (existují i CCD se čtyřfázovým nebo naopak dvoufázovým čtením). To v praxi znamená, že na elektrodách 2 se začne pozvolna zvyšovat napětí, zatímco na elektrodách 1 se souběžně snižuje. Díky tomu jsou shluky elektronů přitahovány pod elektrody 2. Následně se celý děj opakuje mezi elektrodami 2 a 3, dále mezi 3 a 1 a tak stále dokola. Shluky elektronů z jednotlivých pixelů se tak posouvají přes sousední pixely směrem k výstupnímu zesilovači (na obrázcích vpravo). Tento zesilovač pak zesílí malý proud odpovídající počtu nachytaných elektronů v jednotlivých pixelech na napěťové úrovně vhodné pro další zpracování obrazu.\n\nOd svého vynálezu prodělalo CCD mohutný technický vývoj a vlastnosti moderních CCD jsou samozřejmě oproti vlastnostem CCD, které poprvé drželi v ruce Boyle a Smith, výrazně lepší. CCD prvky dělíme do dvou základních kategorií, a to lineární a plošné CCD.\n\nLineární CCD jsou vhodná všude tam, kde nám stačí snímat pouze jednorozměrný obraz nebo se snímání ve druhém rozměru zajišťuje nějakým jiným způsobem.\nPříkladem snímání jednorozměrného obrazu je třeba čtečka čárového kódu, která z čárového kódu sejme kteroukoliv řádku (nemusí být ani kolmá na čáry kódu) a na výstupu dá množinu pulzů odpovídající černým a bílým čarám v kódu. Ty se pak v počítači dále zpracují na odpovídající číslice.\n\nPříkladem zařízení se snímáním dvourozměrného obrazu pomocí lineárního CCD je fax nebo scanner.\nU těchto zařízení je snímání druhého rozměru obrazu zajištěno buďto mikroposuvem snímaného obrazu nebo samotného snímače případně pomocné optiky.\n\nNapříklad lineární CCD ve faxu sejme jednu řádku papíru, papír se o zlomek milimetru posune, CCD sejme druhou řádku, papír se posune atd. V běžných scannerech je naopak papír s předlohou nehybný a pod sklem scanneru se pohybuje osvětlovací výbojka, optika a lineární snímač CCD.\n\nVe většině zařízení (kamery, digitální fotoaparáty atd.) je ovšem třeba snímat dvojrozměrný obraz najednou.\n\nZákladní konstrukce dvojrozměrného CCD je pouhým spojením mnoha lineárních CCD na jediném čipu. Namísto toho, aby náboje na koncích řad vstupovaly do obrazových zesilovačů, vstupují ovšem do dalšího lineárního CCD, které je k řadám kolmé a tímto CCD teprve postupují k jedinému zesilovači na jeho konci.\n\nPříklad takového uspořádání je na obrázku. Obraz se snímá tak, že se nejprve trojfázovým posuvem y vysune první pixel ze všech svislých CCD do spodního vodorovného. Z toho se pak opakovaným trojfázovým posuvem x celý řádek naposouvá k obrazovému zesilovači. Poté se dalším trojfázovým posuvem y posune druhý pixel ze všech sloupců do vodorovného CCD. Celý tento cyklus se opakuje dokud nejsou ze sloupců vyprázdněny všechny pixely.\n\nExistuje ovšem celá řada daleko složitějších konstrukcí dvourozměrných CCD snímačů jejichž cílem je zlepšení užitných vlastností součástky (například zrychlení čtení).\n\nAž dosud byly popisovány černobílé CCD snímače. Barevný obraz se snímá pomocí CCD prvků v zásadě dvěma metodami. Buďto se použijí pro tři základní barvy R, G a B tři samostatné CCD snímače, před které se umístí barevné filtry, nebo se barevné filtry umístí v šachovnicovém vzoru přímo před jednotlivé pixely jediného CCD snímače.\n\nToto uspořádání se používá zejména v profesionálních a poloprofesionálních TV kamerách, kde tolik nevadí větší velikost a hmotnost kamery.\n\nVzhledem k nutnosti přesného mechanického seřízení jemné optiky a přítomnosti tří CCD snímačů jsou tříčipové kamery výrazně dražší než jednočipové. Obraz v tomto uspořádání prochází od objektivu soustavou dvou polopropustných zrcadel s nanesenými barevnými filtry. Tato optická soustava ho rozdělí na obrazy pro tři CCD snímače.\n\nV digitálních fotoaparátech, menších amatérských videokamerách a řadě dalších zařízení se používá snímání barevného obrazu jediným CCD, na jehož jednotlivých pixelech jsou naneseny barevné filtry.\n\nNejčastějším je takzvané Bayerovo uspořádání těchto filtrů (nechal si ho v roce 1976 patentovat Bryce Bayer z firmy Eastman Kodak). Využívá toho, že lidské oko je nejcitlivější na žlutozelenou barvu a proto je informace o této barvě pro něj nejdůležitější. Proto také má Bayerův filtr dvojnásobný počet zelených buněk oproti buňkám červeným a modrým.\n\nObraz se z takovéhoto CCD načte běžným způsobem a teprve v dalších obvodech se plnohodnotné barvy jednotlivých pixelů interpolují z nejbližších pixelů jednotlivých barev RGB. Na obrázku žlutá kolečka představují plnobarevné pixely výsledného obrázku a šipky naznačují, ze kterých buněk Bayerova filtru byly interpolovány.\n\nBuňky reálného CCD snímače jsou ve skutečnosti výrazně složitější než na výše uvedených nákresech. Základní polovodič musí mít v sobě pro správnou funkci vytvořeny oblasti dotované různými příměsemi, a buňky také musí být opatřeny dalšími pomocnými elektrodami. Některé slouží pro resetování CCD před vlastní expozicí, jiné mohou zajišťovat funkci elektronické závěrky. Tradiční mechanická závěrka je totiž výrobně velmi nákladná, proto většina spotřební elektroniky využívá u CCD pouze elektronickou závěrku.\n\nElektrody jsou na povrchu polovodiče většinou vytvořeny z napařeného hliníku, který se chová jako téměř dokonalé zrcadlo, a tedy většinu dopadajícího světla odráží. Tím se výrazně zmenšuje efektivní plocha buňky, protože na světlo citlivá jsou v polovodiči jen místa, nad nimiž nejsou elektrody. CCD tak má výrazně nižší citlivost než by umožňovala plocha křemíkového čipu, kdyby byla využita pro přeměnu světla na elektřinu celá. Z tohoto důvodu se v závěrečných fázích výroby přímo na čipu vytvářejí mikroskopické čočky (každá buňka má svojí), které alespoň trochu zvětšují efektivní plochu buněk.\n\nExistuje celá řada používaných velikostí CCD snímačů, které se většinou udávají v palcových mírách. Tato konvence byla odvozena od snímacích elektronek používaných v televizních kamerách před vynálezem CCD snímačů – tzv. vidikonů. U vidikonů udávala míra vnější průměr skleněného válečku elektronky. Diagonála použitelné citlivé vrstvy pro snímání obrazu činila pouze cca 2/3 tohoto průměru. Tato konvence byla zachována i u CCD snímačů.\n\nZákladním měřítkem v běžné fotografii se stala velikost políčka tzv. kinofilmu, která je 36×24 mm.\n\nObrázek na kinofilmu má poměr stran 3:2. Oproti tomu poměry stran televizních obrazovek nebo počítačových monitorů jsou 4:3 a 16:9. Televizní kamery a amatérské digitální fotoaparáty proto používají většinou poměr stran snímače 4:3 (novější kamery 16:9), zatímco profesionální digitální fotoaparáty používají převážně poměr stran 3:2. Některé fotoaparáty mají poměr stran přepínatelný.\n\nPočet použitelných buněk CCD prvku je vždy o něco menší než je jejich faktický počet. Jednak u barevného snímače jsou buňky v krajních řadách nepoužitelné kvůli Bayerově interpolaci, a jednak výrobci digitální elektroniky často nechávají na okrajích snímačů z různých konstrukčních důvodů ochranná pásma. Tabulka a obrázek ukazují velikosti běžně používaných CCD snímačů.\n\nRozlišení se udává v megapixelech (neboli milionech obrazových bodů). Běžné CCD snímače dnešních digitálních fotoaparátů a kamer mají rozlišení od 1 do 12 Mpx, ale existují i snímače s rozlišením výrazně nižším (používané například v optických myších) nebo i vyšším (snímače typu 645 nebo snímače v různých vědeckých přístrojích, například astronomických dalekohledech, na družicích atd.).\nCCD snímače mají ovšem i další vlastnosti (viz níže), a proto neplatí vžitý názor, že čím vyšší je rozlišení, tím je CCD prvek kvalitnější.\n\nDynamický rozsah udává rozsah odstínů od nejčernější černé k nejbělejší bílé, kterou je ještě CCD snímač schopen rozlišit. Dynamický rozsah je z jedné strany limitován kapacitou každé buňky CCD (kolik elektronů vzniklých interakcí fotonů je schopna pojmout) a z druhé strany hladinou vlastního šumu buňky.\n\nŠum vzniká z mnoha různých příčin, ale tou základní je tepelný pohyb krystalové mřížky polovodiče. Při něm se občas uvolní elektron bez jakéhokoliv působení fotonu. Takový elektron je pochopitelně přitažen k expoziční elektrodě, a přičítá se tak k hodnotě světelné expozice dané buňky. Protože okamžitá hodnota šumu se liší buňku od buňky a expozici od expozice, je nemožné z obrázků tento šum stoprocentně odstranit.\nDynamický rozsah běžných CCD snímačů odpovídá proto pouze 4–5 expozičním stupňům, zatímco kvalitní filmový materiál má tento rozsah okolo 6–7 expozičních stupňů.\nK dosažení velkého dynamického rozsahu při přijatelné šumové úrovni je potřeba aby buňky snímače byly co největší (dosáhne se tak velké kapacity buňky a tím i zvětšení odstupu signálu od šumu). Proto malé formáty snímačů a/nebo snímače s vysokým rozlišením mají vždy výrazně horší šumové vlastnosti než snímače větší a s nižším rozlišením.\nU vědeckých přístrojů se šum CCD snižuje chlazením prvku (obvykle tekutým dusíkem).\n\nMezi základní vlastnosti CCD snímače, které zajímají uživatele, patří mimo rozlišení také jeho základní citlivost. Udává se zpravidla jako tzv. ISO citlivost, což je veličina používaná v klasické fotografii pro citlivost filmového materiálu.\nDigitální fotoaparáty jsou většinou vybaveny přepínačem citlivosti, který funguje jako zesilovač obrazového signálu s přepínatelným zesílením. Vzhledem k tomu, že hladina šumu je u CCD prvku konstantní, zvýšením citlivosti zesílením se zvyšuje mimo užitečného obrazového signálu i šum (na obrázku modrou barvou).\n\nProtože jednotlivé buňky CCD jsou vybaveny čočkami, dopadá na ně maximum světla pouze ze směru kolmého k rovině snímače. Jakmile dopadají paprsky jen mírně šikmo, je jejich účinnost zmenšená. Bohužel u běžného objektivu dopadají paprsky kolmo jen v prostředku obrazu a směrem ke krajům obrázku se jejich úhel zvětšuje. To se projeví jako postupné ztmavování obrazu směrem k okrajům. Z tohoto důvodu jsou na optiku pro digitální fotoaparáty kladeny, co se kolmosti paprsků týká, nároky daleko vyšší než na optiku filmových aparátů.\n\nK tomuto jevu dochází při použití elektronické závěrky, pokud na některé pixely dopadne tolik světla, že přeteče jejich kapacita. Přebytečné elektrony se pak roztečou do okolních pixelů v řadě, takže okolo silného světla vzniknou na fotografii rovnoběžné čárky nepravidelných délek.\n\n"}
{"id": "81077", "url": "https://cs.wikipedia.org/wiki?curid=81077", "title": "Lehký křižník", "text": "Lehký křižník\n\nLehký křižník je označení pro válečné lodě, po londýnské dohodě z r. 1930 vyzbrojené děly ráže do 155 mm, s výtlakem 4–10 tisíc tun (nejčastěji 6–8 tisíc t), parními turbínami, kotly vytápěnými naftou či olejem, rychlostí až 35 uzlů, pancéřováním od 25 do 200 mm; postupně přibývalo protiletadlových děl, torpédomety bývaly odstraňovány.\n\nPrvní lehký křižník byl postaven v Británii roku 1879 (\"HMS Mercury\"). Okolo 1. světové války byly britské křižníky vyzbrojeny buď 2 děly ráže 152 mm a případně 8 děly ráže 100 mm nebo jednotnou výzbrojí děl ráže 152 mm a další výzbrojí s výtlakem okolo 5000 tun. Německé křižníky byly během války přezbrojovány z děl ráže 105 mm na děla ráže 150 mm.\n\nLehké křižníky dostávaly rozmanitou řadu úkolů (průzkum, eskorta, stíhání ponorek i pokládání min). Po 2 . světové válce rozlišování mezi lehkým a těžkým křižníkem postupně zmizelo.\n\n Royal Navy\n\n\n"}
{"id": "81079", "url": "https://cs.wikipedia.org/wiki?curid=81079", "title": "Zpěvák", "text": "Zpěvák\n\nZpěvák či pěvec je múzický umělec, který zpívá pomocí svého hlasu. Zpěvem se rozumí to, že hudebník hlasem interpretuje melodii a většinou i text. Širší význam slova má pojem vokalista. Takto označovaný hudebník může interpretovat i nemelodické zvuky.\n\nPod pojmem pěvec/pěvkyně se všeobecně rozumí vokální umělec/umělkyně interpretující hudební díla patřící pod vážnou (klasickou) hudbu, jako jsou opery, oratoria, písně a jiné.\n\nZpěváci v historii plnili nejen roli uměleckou, ale také (zejména) roli zábavní. O existenci a společenské úloze zpěváků – zvaných \"aiodos\" – informují již nejstarší literární prameny z doby antického Řecka (\"Ilias\" a \"Odysseia\"). V řecké mytologii byla jejich patronkou Múza Euterpé. Ve středověku byli šiřiteli kultury a zpráv. Např. v tzv. jarmarečních či kramářských písních vyprávěli skutečné příběhy a události. Jejich písně byly a jsou obrazem jazykové kultury společnosti.\n\n\nZatímco členění hlasů v operním zpěvu je historicky ustálené a kodifikované, v oblasti nonartificiální hudby (neumělecké; popové, jazzové, rockové) je členění mnohem volnější. K označením hlasů používaným hudebními kritiky patří např. „rockový chraplák“, „hardrockový ječák“, „popová kantiléna“. Zařazení zpěváka se děje obvykle podle žánru ve snaze o nalezení společných rysů jinak individuálního pěveckého projevu. Zatímco v současné „vážné“ hudbě existuje snaha o minimální zásahy do autorova díla, v populární hudbě se skladby mnohem více přizpůsobují konkrétnímu projevu zpěváka pomocí aranže.\n\nObliba zpěváků a zpěvaček populární hudby se projevuje v jejich umístění v různých anketách. V Československu, resp. v Česku je známá od roku 1971 anketa Zlatý slavík., resp. Český slavík V těchto anketách fanoušci hodnotí jak písně, tak zpěváky a zpěvačky. Mnozí zpěváci se zúčastňují prestižních soutěží před odbornou porotou za účasti publika a často i televize. Příkladem byla Bratislavská lyra, v novodobé historii jsou to Česko zpívá či Česko Slovensko hledá SuperStar. Obdobné soutěže a ankety byly a jsou běžné v mnoha státech světa. Známá je soutěž Eurovision Song Contest.\n\nVětšina kvalitních zpěváků byla i je zastoupena některou z řady agentur, s nimiž uzavírají smlouvu. Ty jim sjednávají podmínky, za nichž vystupují na koncertech.\n\n\n"}
{"id": "81081", "url": "https://cs.wikipedia.org/wiki?curid=81081", "title": "Osobní vůz (železnice)", "text": "Osobní vůz (železnice)\n\nOsobní vůz (lidově podle němčiny \"osobní vagón\" nebo jen \"vagón\") je železniční vůz, který je zkonstruován pro provoz v osobní dopravě. Pokud neslouží přímo k přepravě osob, má přesto znaky shodné s touto skupinou vozů. Typické znaky současných osobních vozů jsou:\n\nOsobní vozy samozřejmě prošly vývojem, takže u starších vozů některé z uváděných znaků mohou chybět.\n\nOsobní vozy je možné rozdělit do skupin podle následujících hledisek:\n\n\nZvláštním typem osobního vozu je řídicí vůz, který je navíc vybaven stanovištěm strojvedoucího pro dálkové ovládání jednoho nebo více hnacích vozidel ve vlaku. Zbývající část vozu pak může být vybavena jako jakýkoliv z výše uvedených typů vozů.\n\nV osobních, lehátkových a lůžkových vozech si cestující mají možnost vybrat vozovou třídu. V počátcích železnic měli možnost výběru ze čtyř tříd, později byla čtvrtá třída zrušena. Třetí třída se udržela až do padesátých let, kdy byla zrušena první třída a zbylé dvě byly posunuty o třídu výše. Toto uspořádání vydrželo až do dnešních dob, i když někteří dopravci opět nabídku tříd rozšiřují. Zvláštní luxus představovaly vozy Pullmanovy. Pullmanovy vozy jezdí na nejluxusnějším vlaku na světě, a to Orient Express.\n\n\n\n\nParní vytápění patří k nejstarším typům napájení vozů. Pro vytápění se využívala horká odpadní pára z parních lokomotiv. Pro osvětlení se používaly petrolejové lampy. Problém, který nastal s ústupem parní trakce, byl vyřešen dosazením parogenerátoru na hnací vozidla, která měla s takto vytápěnými vozy jezdit. Příkladem takového vozidla je např. lokomotiva řady 751.\n\nElektrické vytápění přišlo po parním a využívá se dodnes. Vozy ve vlaku jsou spojeny vysokonapěťovým kabelem (nejčastěji o napětí 1 kV, 1,5 kV, nebo 3 kV a to buď stejnosměrném nebo střídavém o frekvencích 50 Hz nebo 16,7 Hz, existuje zde souvislost s napájecí soustavou). V době, kdy lokomotiva brzdí elektrodynamickou brzdou, se i zde využívá odpadní energie. Obecnou nevýhodou je, že všechny vozy v soupravě musí mít osazen topný kabel, a ten musí být spojen v celé soupravě, nicméně dnes již tato nevýhoda není opodstatněná.\n\nV některých situacích je potřebné vytápění nezávislé na přívodu energie z lokomotivy:\n\nOsobní vozy už od svých počátků potřebují zásobovat energií. Nejdříve bylo potřeba jen topit a svítit, ale v dnešních moderních vozech je mnohem více elektrických spotřebičů – klimatizace, vakuové WC, elektricky ovládané předsuvné dveře, informační systém a v některých vozech jsou pro cestující k dispozici zásuvky 230 V.\n\nU vozů vybavených nápravovým generátorem se elektřina přiváděná z lokomotivy používá jen pro vytápění (nahradila původně používanou páru). Pro napájení osvětlení je používán právě nápravový generátor, který je mechanicky spojen s dvojkolím a při jízdě vytváří elektrický proud. Za stání je vůz napájen z baterií. Tento postup ve své době umožnil vyhnout se použití elektronických měničů, které by byly bez použití moderních výkonových prvků jako GTO tyristory nebo IGBT tranzistory jen obtížně realizovatelné, ale na druhou stranu nápravový generátor negativně ovlivňoval chování vozu ve vysokých rychlostech. Navíc tímto způsobem není prakticky možné napájet energeticky náročnější spotřebiče, především klimatizaci.\n\nCentrální zásobování energií (též CZE nebo centrální zdroj energie) je nejmodernější způsob napájení vozů elektřinou. Na topný kabel je připojeno zařízení, transformátor nebo měnič napětí, které transformuje a vyhlazuje přiváděné napětí. Z něj jsou napájeny všechny elektrické spotřebiče ve voze. Toto zařízení bývá nejčastěji umístěno zespodu na skříni vozu, kde je za jízdy přirozeně chlazeno okolním vzduchem. Pro případ, že není k soupravě připojena lokomotiva, má každý vůz vlastní akumulátorovou baterii, která jej ale dokáže napájet jen po limitovanou dobu a ne plným výkonem (obvykle nedostačuje k provozu klimatizačního zařízení).\n\nTakto napájené vozy mají v označení buď písmena \"ee\" nebo \"z\".\n\nModerní vozy určené pro dálkovou dopravu (včetně souprav provozovaných na vysokorychlostních tratích (Pendolino, ICE aj.), ale i vozy pro dopravu regionální s klimatizací jsou často vybaveny okny osazenými nedělenými skly, okna tedy nelze otevírat, v některých případech lze okna v horní pětině vyklápět. U vlaků provozovaných vysokými rychlostmi zde kromě zajištění bezproblémového chodu klimatizace přistupuje i aspekt bezpečnosti a ochrany před změnami tlaku (zde i ve spojení s tlakotěsnou skříní). Používána jsou často determální skla.\n\n"}
{"id": "81085", "url": "https://cs.wikipedia.org/wiki?curid=81085", "title": "Endianita", "text": "Endianita\n\nEndianita (pořadí bajtů, ) je v informatice způsob uložení čísel v operační paměti počítače, který definuje, v jakém pořadí se uloží jednotlivé bajty číselného datového typu. Jde tedy o to, v jakém pořadí jsou v operační paměti uloženy jednotlivé řády čísel, které zabírají více než jeden bajt.\n\nEndianita je jedním ze základních zdrojů nekompatibility při ukládání a výměně dat v digitální podobě. Je nutné brát ji v úvahu při přenášení binárních souborů nebo při síťové komunikaci mezi různými platformami. Tento problém pramení z toho, že stejný zdrojový kód zkompilovaný pro počítače s různými procesory může kvůli jejich různé endianitě produkovat při ukládání nebo přenosu různá binární data. Nejrozšířenějším kódováním vícebajtových dat je v současnosti little endian, což je dané masovým rozšířením architektury Intel x86.\n\nZdrojem zmatků může být rovněž specifikace IEEE 754, která nedefinuje, v jakém pořadí bajtů se mají ukládat čísla v plovoucí řádové čárce. Endianita může způsobovat problémy i při práci s texty v kódování unicode, proto je rozumné tyto texty ukládat v kódování UTF-8, které je nezávislé na architektuře počítače.\n\nNěkteré multiplatformní programy (např. OpenDocument nebo konkurenční Office Open XML) řeší problémy s hardwarovou endianitou tím, že ukládají data ve formě textů. I když problémy s kódováním se mohou vyskytnout i u textů, jsou mnohem snadněji řešitelné, protože nejsou dány hardwarem, ale pouze konvencí. Ve zmiňovaném případě OpenDocument a OOXML je tato konvence určena ISO normou.\n\nV tomto případě se na paměťové místo s nejnižší adresou uloží nejméně významný bajt (\"LSB\") a za něj se ukládají ostatní bajty až po nejvíce významný bajt (\"MSB\"). Architektury uplatňující tento princip se nazývají little-endian (mnemotechnická pomůcka: \"little end first\") a patří mezi ně MOS Technology 6502, Intel x86 a DEC VAX.\n\nLittle endian má jednu dobrou vlastnost. Jedna a ta samá hodnota může být z paměti načtena pro různou délku, bez změny adresy. Například 32bitový řetězec FF 00 00 00 může být načten ze stejné adresy jako 8bitový (hodnota = FF), 16bitový (00FF), 24bitový (0000FF), 32bitový (000000FF); jejich hodnota stále zůstává 255. Tato vlastnost je však velmi zřídka využívána programátory, kteří pracují s vyššími programovacími jazyky, proto se ponechává kompilátoru.\n\nNapř. 32bitové číslo codice_1 se na adresu codice_2 uloží takto:\nV tomto případě se na paměťové místo s nejnižší adresou uloží nejvíce významný bajt (\"MSB\") a za něj se ukládají ostatní bajty až po nejméně významný bajt (\"LSB\") na konci. Architektury uplatňující tento princip se nazývají big-endian (mnemotechnická pomůcka: \"big end first\") a patří mezi ně Motorola 68000, SPARC a System/370.\n\nNapř. 32bitové číslo codice_1 se na adresu codice_2 uloží takto:\nNěkteré architektury označované middle-endian (nebo někdy mixed-endian) užívají složitější způsob pro určení pořadí jednotlivých bajtů, který je dán kombinací obou výše zmíněných způsobů. Mezi takovéto architektury patří např. rodina procesorů PDP-11. Tento formát je také použit pro ukládání čísel s pohyblivou řádovou čárkou a dvojitou přesností v systémech VAX a ARM.\n\nNapř. 32bitové číslo codice_1 se na adresu codice_2 uloží takto:\nnebo případně:\n\nPokud je binární soubor vytvořen a následně čten na počítačích, které mají různou endianitu, může vzniknout problém. Některé překladače mají vestavěná zařízení, která pracují s údaji zapsanými v jiných formátech. Například kompilátor Intel Fortran podporuje nestandardní codice_7 specifikátor, takže soubor lze otevřít jako:\n\nnebo\n\nPokud kompilátor převod nepodporuje, musí záměnu bajtů (angl. \"byte swap\") provést programátor. Neformátované sekvenční soubory v jazyce Fortran vytvořené s jednou endianitou obvykle není možné číst na systému pomocí jiné endianity. Fortran obvykle provádí záznam (napsán jediným příkazem Fortranu) jako data a pole. Ta jsou rovna celočíselným bytům v datech. Pokus o čtení těchto souborů v systému s jinými endianitami má pak za následek provozní chybu, protože pole počítače jsou nesprávná. Tomuto problému se lze vyhnout tím, že píšeme přímo do sekvenčního binárního souboru.\n\nAplikace formátující binární data, jako je například MATLAB .mat soubory, nebo formát dat BIL, používané v topografii, jsou obvykle nezávislé na endianitách.\n\nTohoto je dosaženo uložením dat vždy v jedné pevné endianitě nebo když spolu s údaji neseme příznak, který určí, s kterou endianitou byla data zapsána. Při čtení souboru převede aplikace endianity, je-li třeba. Tento postup je pro uživatele transparentní.\n\nTo je případ obrazových souborů TIFF, které informují ve svém záhlaví o endianitě použitých čísel. Pokud soubor začíná signaturou \"codice_8\", znamená to, že celá čísla jsou reprezentována jako velký endian, zatímco \"codice_9\" endian malý. Každá z těchto signatur zabere jediné 16bitové slovo. Jsou typu palindrom (to znamená, že se čtou stejně dopředu i dozadu), takže jsou nezávislé endianitách. \"codice_10\" znamená Intel a \"codice_11\" znamená Motorola. Procesory Intel používají malý endian, zatímco procesory Motorola 680x0 velký endian. Tento explicitní podpis umožňuje čtecímu programu obrazových souborů TIFF výměnu bytů, a to pouze v případě, byl-li daný soubor vygenerován zapisovacím programem TIFF běžícím na počítači s jinou endianitou.\n\nI když je programovací prostředí LabVIEW nejčastěji instalováno na počítačích s operačním systémem Windows, bylo nejprve vyvinuto pro Macintosh. Formát velkého endianu je používán pro binární čísla, zatímco většina Windows používá malý endian.\n\nZa povšimnutí stojí fakt, že neexistuje obecný nástroj pro přeměnu endianit v souborech. Ke správnému převodu nutno znát strukturu souboru. Potřebná výměna bajtů závisí totiž na délce proměnných uložených v souboru (čtyřbajtové celé číslo vyžaduje jiný převod než dvojice dvoubajtových celých čísel).\n\nNásledující výpočty přehazují bajty z kódování little-endian na big-endian a naopak. Použití standardního C-jazyka vede k lepší přenositelnosti kódu. Zpracování pomocí strojových instrukcí je rychlejší, což může hrát roli při zpracování velkých souborů dat, nebo velkých datových toků. Syntaxe zápisu je provedena na způsob maker v jazyce C.\n\nAby se konverze provedla správně, musíme vědět jaký počet bajtů používá daný kompilátor C-jazyka pro určitý datový typ. Definice C-jazyka podle ANSI neurčuje, že např. typ codice_12 musí mít 32 bitů.\n\nNásledujícím demonstruje \"přehazování\" bajtů libovolně dlouhého datového typu. Obecně jde o poměrně neefektivní způsob konverze endianity, ale např. při smíšené endianitě by může být názornost tohoto postupu výhodou.\n\nTato instrukce je k dispozici pouze na platformách Intel počínaje řadou 80486 (včetně) dál (486+) existuje pro konverzi endianity strojová instrukce codice_13. Tato instrukce slouží ke konverzi 32bitových nebo 64bitových hodnot z little-endian na big-endian a naopak. Zápis (použití) je následující:\n\nBere buď 32bitový nebo 64bitový registr. Pokud by se použil se 16bitovým registrem, zanechá jej beze změny a nic se neprovede. Pro 16bitový operand a změnu endianity lze na procesorech x86 provést instrukce XCHG, např.:\n\nTuto instrukci je možno použít nepřímo voláním speciálního konstruktu překladače GCC (pro jazyk C/C++) od verze 4.3. Jedná se o vestavěnou (built-in) funkci, proto není potřeba vkládat žádný hlavičkový soubor, ani přilinkovat žádnou knihovnu (GCC místo nich vkládá přímo instrukce). Výhodou těchto funkcí je, že pokud daná platforma nemá instrukce pro bitovou konverzi mezi little-endian a big-endinan, vloží místo nich optimalizovaný kód.\n\nVrací 32bitovou hodnotu, která obsahuje přehozenou hodnotu 32bitové proměnné codice_14 (0x11223344 → 0x44332211).\n\nPodobně jako codice_15, ale pracuje s 64bitovými hodnotami (jak parametr, tak i návratová hodnota).\n\nPro 16bitovou konverzi neexistuje v GCC vestavěná (built-in) funkce.\n\nV jazyce C++ je potřeba vložit hlavičkový soubor codice_16.\n\nDetekci endianity je možné provést jak při překladu, tak při spuštění programu.\n\nDetekce při překladu by měla být preferována, protože se provede pouze jednou a výsledný program je tak jako tak závislý na dané platformě, kde byl překompilován. Ve většině unixových systémů je k dispozici hlavičkový soubor codice_17, který kromě jiného poskytuje informace o pořadí bajtů (byte order). Definuje makra codice_18, codice_19, a další, která lze využít např. následovně:\n\nDalším možným přístupem je rozhodnutí na základě znalosti endianity příslušné platformy. To může být komplikované, protože se jména maker (symbolických konstant) mohou lišit v závislosti na použitém překladači a zároveň nemusí být možné podchytit všechny platformy (včetně hybridních architektur).\n\nPokud nejsou k dispozici žádná makra, je možné použít výpočet za běhu programu. Obě následující funkce vrací 1, když je platforma big-endian, jinak vrací 0.\n\nVe výše uvedeném kódu je do proměnné codice_20 (u které předpokládáme délku 32 bitů) uložena hodnota 1. V závislosti na endianitě dané platformy, se číslo uloží buď jako posloupnost bajtů codice_21 (big-endian) nebo jako posloupnost bajtů codice_22 (little-endian). Funkce is_big_endian pouze kontroluje, jakou hodnotu obsahuje první bajt proměnné codice_20.\n\nPříklad použití struktury union:\n\n"}
{"id": "81087", "url": "https://cs.wikipedia.org/wiki?curid=81087", "title": "Vlk", "text": "Vlk\n\nVlk je český název pro některé druhy rodu \"Canis\", někdy užívaný i pro rody \"Cuon\" a \"Chrysocyon\". Nejznámější je vlk obecný.\n\n\nJako vlci jsou někdy označováni i šakal obecný \"Canis aureus\" (vlk šakalovitý) a kojot prériový \"Canis latrans\" (vlk stepní) z rodu \"Canis\" a pes hřivnatý \"Chrysocyon brachyurus\" (vlk hřivnatý) a dhoul \"Cuon alpinus\" (vlk rudý).\n\nVlci mají, stejně jako ostatní psovité šelmy, celkem 42 zubů: 20 v horní čelisti a 22 v dolní. Vlčí tesáky mohou být dlouhé až 6,25 cm. Jsou ostré a lehce zakroucené, čímž umožňují pevné uchopení kořisti. Řezáky jsou také ostré a umožňují vlkovi ukusovat z kořisti velké kusy masa. Vlk dokáže čelistmi vyvinout tlak až 10 MPa, což mu dovoluje rozkousávat i velké kosti. Pro srovnání – německý ovčák dokáže vyvinout tlak 5 MPa.\n\nVlci jsou stejně jako psi nebo kočky citliví na vibrace a dokáží rozpoznat blížící se zemětřesení několik dní před jeho příchodem. Dokáže se podle intuice dorozumět s ostatními členy smečky. Ve smečce je vždy jen jeden „alfa samec“. Ten může mít mláďata. Ostatní členové smečky se o mláďata pomáhají starat. Mládě se v těle matky vyvíjí 62 dnů, tedy dva měsíce. Během prvního týdne jsou slepá.\n\nKdyž si nějaký vlk troufne na samce „alfa vlka“ a porazí ho, z alfy se stává samotář a z vlka se stává alfa vlk. Poražený vlk se stává vlkem „samotářem\" a žije sám. Výjimečně se stane, že vlka přijme jiná smečka.\n\nVlk je největším zástupcem psovitých šelem, váží 35 až 52 kg. Je dlouhý 150 až 190 cm a vysoký 65 až 80 cm. Samice jsou menší – váží zhruba o 25 % méně než samci. Mezi různými poddruhy vlka jsou rozdíly v hmotnosti i ve velikosti. Například červený vlk (Canis Rufus) žijící na dolním toku Mississippi může vážit jen pouhých 15 kg. Na velikost vlků má také vliv zeměpisná šířka – čím severněji žijí, tím jsou větší (Bergmannovo pravidlo). Jedinou výjimkou z tohoto pravidla je arktický vlk (Canis Lupus Arctos) který je, i přes to, že žije severněji, drobnější než vlci žijící na severu Kanady a Aljašky. Na velikost má také vliv hojnost kořisti v oblasti kde vlci žijí. Plné velikosti vlk dosáhne ve věku okolo jednoho roku.\n\nNa území současné České republiky byl vlk vyhuben na konci 19. století a začátkem 20. století. V Čechách je uváděno datum 2. prosince 1874 a na Moravě 5. března 1914. V pozdějších letech docházelo v ČR pouze k náhodnému výskytu, když osamělí jedinci zabloudili na české území ze zahraničí.\n\nV současné době lze hovořit o návratu vlčí populace na území České republiky, protože v roce 2015 byl zaznamenán výskyt vlků v pohoří Šumava, Lužici, v Beskydských horách, v oblasti Kokořínska či na území bývalého vojenského výcvikového prostoru Ralsko. V dalších letech se dá tedy předpokládat rozšíření populace do dalších oblastí, jako např. do Krkonoš, Krušných hor či Českého Švýcarska. V roce 2016 byl potvrzen trvalý pobyt vlků na Broumovsku, kam se vrátili po 250 letech; v roce 2017 byli doloženi čtyři vlci.<ref name=\"idnes.cz/pred-rokem-fotopast-na-broumovsku-zachytila-vlky-fvn-/hradec-zpravy.aspx?c=A170809_344078_hradec-zpravy_pos\"></ref>\nK 7. květnu 2019 potvrdili členové honebního společenstva výskyt v Orlickém Záhoří a v katastru Mezilesí, k témuž datu chovatel na Borové. „Očekáváme, že brzy v Orlických horách zdomácní. Možná ještě letos. Nejblíže Broumovsku je Olešnice, kde podle dosavadních poznatků sondují budoucí teritorium.“ Někteří z vlků se nebojí přiblížit k lidskému obydlí.<ref name=\"idnes.cz/navrat-vlci-hon-vlk-priroda-farmy-zemedelci-ovce-fuq-/domaci.aspx?c=A170929_203016_domaci_hm1\"></ref>\n\nV řecké mytologii byl zpupný král Lykáón proměněn ve vlka kvůli špatné povaze a proto, že se vzepřel bohům. Vlk byl také jedním ze symbolů boha Apollóna.\n\nV severské mytologii hrál významnou roli vlk Fenrir.\n\nV roce 1995 byl vlk (\"Canis lupus\") reintrodukován do několika oblastí v severních Skalnatých horách ve Spojených státech. V Yellowstonském národním parku došlo v souvislosti s návratem vlka nejen ke změně skladby živočišstva, ale i vegetace a toku řeky. Navrácení vlka jako vrcholového predátora způsobilo tzv. trofickou kaskádu.\n\n"}
{"id": "81095", "url": "https://cs.wikipedia.org/wiki?curid=81095", "title": "Příslovce", "text": "Příslovce\n\nPříslovce (adverbium) je neohebný slovní druh, který vyjadřuje bližší okolnosti dějů a vlastností. V češtině se mezi slovními druhy řadí na šesté místo. Nejčastěji má ve větě funkci příslovečného určení, které je závislé na přísudku:\n\n\"Babička seděla vzpřímeně na svém oblíbeném křesle\". (PODMĚT = PŘÍSUDEK + PŘ.URČ.ZPŮSOBU + PŘ.URČ. MÍSTA + PŘÍVLASTEK)\n\nMůže být také sponou přísudku (\"je mu smutno) nebo přívlastkem neshodným (\"kotoul letmo).\n\nPříslovce je nejčastěji odvozováno od přídavných jmen (\"malý\" – \"málo\", \"rychlý\" – \"rychle\", \"častý\" – \"často\"). Mnoho z příslovcí jsou ustrnulé tvary nebo původní spřežky.\n\n\nVětšinu příslovcí odvozených od přídavných jmen lze stupňovat podobně jako přídavná jména. Zájmenná příslovce se nestupňují.\n\nExistují také nepravidelná příslovce, jejichž stupňování se neřídí žádným pravidlem.\n\n"}
{"id": "81096", "url": "https://cs.wikipedia.org/wiki?curid=81096", "title": "Teplá", "text": "Teplá\n\nMěsto Teplá (něm. \"Tepl\") je rozlohou 9. největší obec v České republice. Nachází se v západních Čechách na horním toku stejnojmenné řeky, v Tepelské vrchovině, 46 km jihovýchodně od okresního města Cheb, 37 km jižně od krajského města Karlovy Vary, 50 km severozápadně od Plzně, 15 km východně od Mariánských Lázní a 29 km severně od Tachova. Žije zde  obyvatel.\n\nLeží na náhorní plošině ve vyšší nadmořské výšce, z čehož vyplývají i drsnější klimatické podmínky.\n\nTeplá neleží na žádné hlavní komunikaci. Ve městě se křižují silnice II. třídy číslo 198 v trase Železná \"(okres Domažlice)\"–Přimda–Tachov–Planá–Teplá–Toužim–Bochov a číslo 210 v trase Krsy \"(okres Plzeň-sever)\"–Úterý–Teplá–Mnichov–Prameny–Sokolov–Rotava–Kraslice–HP Kraslice/Klingenthal. Železniční dopravu ve městě a okolí zajišťuje železniční trať Karlovy Vary - Mariánské Lázně.\n\nPo odtržení Chebska od Českého knížectví k Německé říši se v 11. století posunula zemská hranice více k východu. Hranice procházela právě územím dnešní Teplé, kde tehdy na zemské stezce z Plzně do Chebu vznikla kupecká osada s celnicí. Ve 12. století se v okolí této hranice stále více a více prohluboval vliv Německa.\n\nČeská práva v této oblasti tehdy hájil velmož Hroznata, který byl správcem rozsáhlého území okolo dnešní Teplé a Mariánských Lázní. Z hospodářských důvodů založil v roce 1193 poblíž své tvrze v Teplé nový premonstrátský klášter.\n\nBlahoslavený Hroznata založil klášter jako náhradu za účast na křížové výpravě. Dal slib k účasti na osvobození Božího hrobu z rukou muslimů, tato výprava byla u Říma rozpuštěna, ale slib byl stále platný. Proto si Hroznata vyjednal u papeže dispens a ten mu jako náhradu uložil založit klášter.\n\nPrvní datovaná písemná zmínka o městě pochází z roku 1197, kdy byla v jedné Hroznatově listině zmíněna osada Teplá, majetek Tepelského kláštera. Po Hroznatově smrti převzal veškerou „administrativní správu“ klášter a tvrz zanikla. Osada se ale rozvíjela dál a postupem času se z ní stala trhová ves. V roce 1322 bylo Chebsko opět připojeno k Čechám a Teplá tím pádem přestala být strategickým hraničním bodem. V letech 1380–1381 zasáhl ves mor, kdy skoro celé české obyvatelstvo této epidemii podlehlo. Na jejich místo přicházeli později noví němečtí osadníci. V roce 1385 byla Teplá povýšena na poddanské město.\n\nV husitském období byla Teplá celkem třikrát vypleněna (v letech 1421, 1427 a 1431). V roce 1525 se vzbouřili tepelští poddaní a zajali opata kláštera. Vadily jim neustále zvyšující dávky, které museli odvádět klášteru. Vzpoura byla nakonec potlačena, její předáci popraveni a protestantská víra systematicky likvidována (po celý zbytek 16. stol.). V této době město také vyhořelo (1539) a došlo k další morové epidemii (1549), která opět doslova vylidnila celé okolí. Koncem 16. století docházela k další vlně německé kolonizace, kdy ve městě získalo naprostou převahu německé obyvatelstvo.\n\nV období třicetileté války městem prošlo mnoho vojsk, které ho plenily a ničily. Po válce došlo k další vlně germanizace a město opět mnohokrát vyhořelo (1669, 1747, 1794). Po posledním požáru došlo k velké přestavbě města a byly zbourány hradby (19. stol.). Rozvoji města pomohla výstavba železniční tratě. Trať byla otevřená v roce 1898. Obživou obyvatel v 19. stol. byla řemeslná výroba, ve městě bylo tkalcovství, uzenářství, pivovar a podniky na zpracování kamene. Známá byla místní puškařská dílna.\n\nPo Mnichovu v roce 1938 připadl celý bývalý okres Teplá pod Německou říši, protože v celém okrese měli Němci drtivou převahu. II. světová válka byla ve městě ukončena 6. května 1945, kdy byla Teplá obsazena Americkou armádou. Nedlouho po válce v roce 1945 byly ustanoveny Národní výbory, v Teplé vznikl městský národní výbor a ještě se zatím udržel i Okresní národní výbor. 1. září 1945 byla otevřena česká škola. Mezi významné kulturní události patřilo také otevření Městské knihovny a přestavba sálu Hotelu U nádraží na kulturní místnosti.\n\nPo druhé světové válce začalo pro město období odsunu německého (to znamená téměř veškerého) obyvatelstva. Tento odsun probíhal od března do října 1946. V roce 1945, tedy ještě před odsunem Němců, byla do této oblasti (například do Rankovic) repatriována část potomků českých exulantů z doby pobělohorské z okolí polského Zelova. Pro jejich původ, silné náboženské cítění i archaickou (biblickou) češtinu byli tito reemigranti považováni mylně za Poláky. K udržení jejich pospolitosti stále významně přispívá spolek Exulant. Po odsunu Němců se do vylidněné oblasti Tepelska (kromě Čechů z vnitrozemí) stěhovali také Maďaři ze Slovenska, Slováci, Rumuni a Bulhaři. V roce 1949 se stal okres Teplá minulostí. Při územní reformě bylo celé jeho území připojeno k okresu Toužim.\n\nV období po válce a nástupu komunismu v roce 1948 ovlivňovala život ve městě vojenská posádka, která si jako své sídlo vybrala klášter, který byl odebrán premonstrátům. Toto období bylo pro klášter asi nejhorší v celé jeho historii, protože docházelo k rozsáhlým a necitlivým devastacím této krásné stavby. Bylo založeno JZD, které se neustále slučovalo do větších celků. Zakládány byly také pobočky průmyslových podniků (jako např. JITONA nebo TOSTA), proto byly pro zaměstnance stavěny nové „socialistické“ byty a to nejen ve vlastním městě Teplá, ale také v jeho místních částech (např. v Poutnově nebo Služetíně). Vybydlené staré domy se nechávaly chátrat a v mnoha případech byly zbourány. 1. června 1960 došlo k další reformě územní správy, při které vznikly dnešní okresy. Teplá byla přičleněna do Západočeského kraje (se sídlem v Plzni) a okresu Karlovy Vary. Ten vznikl spojením více okresů z roku 1949, mezi nimi byl i tehdejší okres Toužim. V roce 1975 město získalo dnešní rozlohu. Byly totiž připojeny obce Beranov, Poutnov, Křepkovice a Staré Sedlo. Jejich místní národní výbory byly zrušeny a jejich pravomoci plně převzal Městský národní výbor Teplá.\n\nPo sametové revoluci v roce 1989 došlo k opětovnému rozvoji podnikatelství. Klášter byl navrácen premonstrátům, ale ve špatném stavu. Od roku 2000 se Teplá stala součástí nově vzniklého Karlovarského kraje, po zrušení okresních úřadů 1. ledna 2003 byla přiřazena pod Správní obvod obce s rozšířenou působností Mariánské Lázně. Přesto ale ještě 4 roky zůstala v okrese Karlovy Vary. K 1. lednu 2007 byla ale podle působnosti vyhlášky č. 513/2006 Sb. přičleněna do okresu Cheb, aby byl sjednocen okres i SORP.\n\n\n\nKlášter\n\nNejvýznamnější tepelská památka – klášter – se nachází asi dva kilometry jižně od centra města. Založen byl v roce 1193. Hned z počátku umožnil osídlení původně velmi řídce obydlené oblasti a po staletí pak byl duchovním, kulturním, vědeckým, ale také hospodářským centrem celého kraje. V roce 1950 byl zrušen a stal se kasárnami Československé lidové armády. Knihovna a muzeum byly od roku 1958 zpřístupněny veřejnosti. Od roku 1990, kdy byl klášter navrácen původnímu majiteli (řádu premonstrátů) postupně probíhá rekonstrukce celého areálu. V kostele probíhají pravidelné bohoslužby, objekt je přístupný turistům k prohlídkám a konají se zde koncerty, výstavy a další kulturní akce. Nejstarší, dodnes dochovanou, architektonickou částí je románsko-gotický trojlodní halový kostel Zvěstování Panny Marie. Na přelomu 17. a 18. století postavil Kryštof Dientzenhofer na místě původních gotických budov, zničených požárem, barokní prelaturu a konvent (jižní křídlo). Hospodářské budovy vznikaly postupně v 15.–19. století. Zajímavostí je klášterní knihovna, která je co do počtu svazků druhá největší v České republice. Při klášteru se nachází také park, který je v poslední době znovu upravován.\n\nDnešní katastr města Teplá zabírá 11 % z celého okresu Cheb (tj. celou jeho jihovýchodní část), počtem obyvatel se však podílí asi jen 3 %. Hustota zalidnění je pouhých 27 obyvatel/km².\n\nNa vzhledu města se silně podepsal komunistický režim – památky i mnoho historických domů zchátralo. Dnes dochází k jejich obnově. Velmi špatný je stav místních komunikací a elektrických rozvodů.\n\nVe městě a okolí po roce 1989 zaniklo několik významných podniků a tím pádem se zvýšila nezaměstnanost až k hranici 20 %.\n\nNeporušená příroda Tepelské vrchoviny, památky a relativní blízkost Mariánských Lázní dávají městu velký potenciál pro možný rozvoj turistického ruchu.\n\nZ hlediska dopravní infrastruktury je pro město velmi důležitá železniční doprava, velkým krokem vpřed by bylo plánované propojení tratí 149 a 177 mezi Bezdružicemi a Teplou. Autobusová doprava má v okolí města spíše doplňkový charakter, jediným důležitým směrem autobusové dopravy je relace Teplá-Toužim, která obsluhuje mnoho městských částí těchto měst. Nejhorší dopravní obsluhu mají tepelské části ležící v jihovýchodní oblasti města při hranicích s Plzeňským krajem.\n\nŠkolství je ve městě zastoupeno pouze 1 základní školou, do střední školy musí studenti dojíždět (např. do Mariánských Lázní nebo Karlových Varů). Ve městě sídlí 2 praktičtí lékaři, 1 pediatr, zubař a gynekolog. Kulturní život ve městě zajišťuje například městská knihovna a infocentrum ve spolupráci s radnicí. Pořádá různé akce nejen pro mládež a také zajišťuje informační servis turistům. Ve městě sídlí také různé zájmové spolky, městský úřad vydává pro občany města každý měsíc zpravodaj.\n\nTeplá má celkem 24 místních částí (Babice, Beranov, Beranovka, Beroun, Bezvěrov, Bohuslav, Číhaná, Heřmanov, Horní Kramolín, Hoštěc, Jankovice, Kladruby, Klášter, Křepkovice, Mrázov, Nezdice, Pěkovice, Popovice, Poutnov, Rankovice, Služetín, Staré Sedlo, Teplá a Zahrádka) z nichž nejlidnatější jsou Poutnov (v severozápadní části katastru, 6 km od Teplé) a Staré Sedlo (na jihovýchodní části katastru, 8 km od Teplé).\n\n"}
{"id": "81099", "url": "https://cs.wikipedia.org/wiki?curid=81099", "title": "Humoreska", "text": "Humoreska\n\nHumoreska je literární žánr definovaný jako krátká povídka nebo novela s humoristickým obsahem, literární miniatura v próze nebo ve verších. Vyznačuje se úsměvným až rozmarným tónem. Má žertovný obsah, smírné vyústění, avšak jako humoristická literatura vůbec spojuje komično s vážnějším společenským cílem.\n\nHumoresky byly oblíbenými formami humoristických časopisů a kalendářů, časté byly v německé literatuře 18. a 19. století a v české próze 19. století.\n\n\n"}
{"id": "81100", "url": "https://cs.wikipedia.org/wiki?curid=81100", "title": "Novela (literatura)", "text": "Novela (literatura)\n\nNovela (italsky \"novinka\") je prozaický žánr kratšího nebo středního rozsahu podobně jako povídka, s níž se někdy zaměňuje. Od povídky a od románu se liší tím, že se soustředí na jeden jednoduchý, ale poutavý a nápaditý příběh. Tomu se věnuje dramaticky, sevřeně, stupňuje ho až do překvapivého dějového zvratu (tzv. bod obratu), který je základem kompozice novely, a do závěrečné pointy.\n\nPřes kořeny ve starší (antické i mimoevropské) tradici je za zakladatele žánru i označení pokládán italský renesanční spisovatel Giovanni Boccacio, autor sbírky sta novel (z dnešního pohledu ve sbírce převažují spíše povídky), nazvané Dekameron. Toto dílo bylo mimořádně vlivné a významné a termín i forma se proto brzy rozšířily (dalším významným renesančním dílem je sbírka Příkladných novel Miguela Cervantese či Canterburské povídky Geoffreyho Chaucera). Po skončení renesance nastal v žánru výrazný útlum. Novela se do centra dění znovu dostává v preromantismu (Chateaubriand – \"Atala\"), a romantismu (Puškin – \"Kapitánská dcerka\"), realismu (Guy de Maupassant – \"Miláček\"), i v literatuře dvacátého století (Stefan Zweig, Ernest Hemingway, Solženicyn).\n\nK vrcholným psaným novelám patří novoklasicistní \"Krysař\" Viktora Dyka či prózy Arnošta Lustiga.\n\n"}
{"id": "81109", "url": "https://cs.wikipedia.org/wiki?curid=81109", "title": "Druhé Francouzské císařství", "text": "Druhé Francouzské císařství\n\nDruhé Francouzské císařství bylo francouzské císařství, které následovalo po druhé republice v roce 1852. Jeho hlavou byl Napoleon III. Bonaparte.\n\nPo revoluci v roce 1848 byla ve Francii nastolena republika. Do jejího čela byl zvolen synovec Napoleona I. Bonaparte – Ludvík Bonaparte. Ten roku 1851 provedl státní převrat a nechal se uzákonit prezidentem na dalších 10 let. Již o rok později (tj. 1852) nechal hlasovat o vzniku císařství. Návrh byl schválen 97 % voličů. Tak vzniklo druhé císařství francouzské. Jeho hlavou byl dědičný císař Ludvík Bonaparte, který přijal jméno Napoleon III. Bonaparte.\n\nNapoleon III. vládl zpočátku jako diktátor. Postupně však uvolňoval moc parlamentu a z Francie se stala konstituční monarchie.\n\nNapoleon III. byl přesvědčen, že je třeba podporovat hospodářský růst, a tak nechal stavět železnice, kanály a přístavy. To přispělo k rozvoji obchodu a průmyslu.\nNapoleon se také rozhodl přestavět Paříž. Začal ji modernizovat a zkrášlovat, boural malé uličky a stavěl široké bulváry. Za jeho vlády také Francie postavila Suezský průplav, takže lodě plující z Asie do Evropy již nemusely obeplouvat Afriku.\n\nV zahraniční politice usilovala Francie o zvětšení území a zvýšení prestiže.\n\nKrymská válka probíhala v letech 1853–1856. V této válce bojovaly Francie, Velká Británie a Osmanská říše proti Rusku. Původně se tato válka týkala jen Ruska a Osmanské říše, na jejíž úkor si Rusko chtělo dále zvětšit své území. Británie a Francie se ovšem obávaly toho, že by se Rusko stalo příliš mocným, a z  proto v roce 1855 vstoupily do války po boku Osmanské říše. Válka probíhala za těžkých podmínek, zejména pro vojáky obou stran. Nakonec bylo Rusko poraženo, ale území Krymu uhájilo.\n\nVálka francouzsko-sardinsko-rakouská byla v roce 1859. Francie byla spojencem Sardinie, která se snažila o sjednocení Itálie. Cílem války bylo získat Lombardsko (rakouskou državu v Itálii). Rakousko bylo poraženo (prohra dokonce způsobila pád „Bachova absolutismu“). Francie po dohodě se Sardinií získala Nice a Savojsko.\n\nOd 60. let 19. století hleděl Napoleon s obavami na vzrůstající moc Pruska. Nechal se proto v roce 1870 vlákat do války, kterou vyprovokoval pruský kancléř Otto von Bismarck.\nNa stranu Pruska se však přidala i většina německých států a tak byla válka sérií francouzských porážek.\nV bitvě u Sedanu v roce 1870 byl dokonce Napoleon zajat. Dva dny na to vypukla ve Francii revoluce a byla vyhlášena Třetí francouzská republika.\n\nVláda republiky se rozhodla pokračovat ve válce. Nebyla však schopna zvítězit a byla donucena podepsat mír. Mírové podmínky byly velice tvrdé: podstoupení Alsaska-Lotrinska a válečnou náhradu v astronomické výši 5 000 000 000 franků.\n\nTakto tvrdé podmínky míru vyvolaly mezi Pařížany značný odpor, který vyvrcholil v povstání. Revoluční vláda – komuna – chtěla zavést sociálně rovný stát Paříž. Po dvou měsících však byla komuna rozehnána. Její porážka pak přinesla ustálení situace.\nTato třetí republika v sobě ovšem chovala touhu po pomstě vůči Německu. Tato touha se naplnila po první světové válce, ve které Francie i přes velké ztráty patřila k hlavním vítězům. Právě díky tlaku Francie bylo Německo po válce tolik potrestáno (reparace, odebírání území, demilitarizace). Německo se ovšem cítilo poníženo, a právě toho využil Adolf Hitler při svém vzestupu. Definitivní německá pomsta vůči Francii přišla ovšem až v roce 1940, kdy byla třetí republika poražena německými vojsky.\n"}
{"id": "81110", "url": "https://cs.wikipedia.org/wiki?curid=81110", "title": "Chráněný křižník", "text": "Chráněný křižník\n\nChráněný křižník byl typ válečné lodě, který vznikl na konci 19. století a kombinoval schopnosti samostatného působení na vlastních i nepřátelských lodních trasách, rychlosti, odolnosti v boji a dostatečné palebné síly. Na rozdíl od pancéřových křižníků, chráněný křižník neměl pancéřovaný celý trup, ale pouze některé životně důležité části, zejména strojovnu a palubní děla.\n\nKoncept chráněného křižníku se snažil navrátit křižníkům jejich původní křižníkovou roli. \nMezi úkoly patřilo:\n\nDo první poloviny 19. století plnily výše zmíněné úkoly šalupy a fregaty. Právě velké francouzské fregaty za napoleonských válek a americké fregaty Unie za americké občanské války prakticky naplňovaly požadavky na lodě, zaměřené na napadání nepřátelského obchodního loďstva, ochranu vlastních obchodních lodí a stíhání 'křižujících' lodí protivníka.\n\nTehdejší směr vývoje původních čistě dřevěných lodí byl konfrontován s výrazným zesílením dělostřelectva v druhé polovině 19. století, daným především zavedením drážkovaných hlavní s větším dostřelem a průbojným účinkem. Stále silnější pancéřování pak u křižníků vyústilo v pancéřový křižník, jehož pancíř a výzbroj umožňovaly vést boj s obdobnými jednotkami protivníka. Cenou za to byla ztráta rychlosti, která však byla od křižníků očekávána pro úspěšné plnění zmíněných úkolů.\n\nOpačný extrém – anglické křížníky HMS Iris (1877) a HMS Mercury (1878) bez pancéřování – pak neumožňovaly úspěšný boj proti křižníkům protivníka. \n\nKompromisním řešením byl tedy chráněný křižník, kde pancéřování kryje jen životně důležité části (strojovny, kotelny). Pancéřování bylo umisťováno jen na pancéřovou palubu, v příčném řezu pak s vyšší střední částí (kvůli krytí strojů a kotlů) a snižující se na bocích pod úroveň čáry ponoru. Nad šikmou část byly umisťovány uhelné bunkry, které tak zvyšovaly odolnost lodi vůči zásahům.\n\nPrototypem chráněného křižníku byl v Anglii stavěný chilský křižník Esmeralda z roku 1884, který měl pancéřovou palubu síly 12–25 mm po celé délce lodi. Zároveň byl svou rychlostí 18,29 uzlů (33,88 km/h) nejrychlejším křižníkem své doby. Následovala stavba tohoto typu lodí v dalším zemích.\n\n\n\n\nDánsko postavilo v letech 1888 až 1892 čtyři chráněné křižníky. Šlo o malá plavidla s výtlakem okolo 1300 tun. Výjimkou byl křižník \"Valkyrien\" o výtlaku 3000 tun, který měl také silnější výzbroj (2× 210 mm, 6× 150 mm). Křižník \"Hekla\" dosloužil až do roku 1954 jako hulk, ostatní byly vyřazeny v letech 1923-30. Malé byly rovněž dva křižníky třídy \"Gejser\".\n\n\n\nV letech 1880 až 1905 rozlišovalo Britské královské námořnictvo křižníky na první, druhou a třetí třídu. Většina v té době stavěných křižníků patřila svou konstrukcí pancéřování mezi chráněné než pancéřované a sloužily k ochraně obchodu. Křižníky první třídy byly velké a vyzbrojené stejně jako pancéřované křižníky a stavěné jako alternativa k pancéřovaným křižníkům od konce 80. let 18. století do roku 1898. Křižníky druhé třídy byly menší, s výtlakem 3000-5000 tun a sloužily k ochraně obchodu stejně jako průzkumu pro flotilu. Třetí třídu tvořily menší lodě postrádající dvojité dno. Byly primárně určené k ochraně obchodu, ačkoliv několik z nich bylo postaveno pro potřeby průzkumu nebo jako torpédové křižníky.\n\n\n"}
{"id": "81112", "url": "https://cs.wikipedia.org/wiki?curid=81112", "title": "Stopkovýtrusné houby", "text": "Stopkovýtrusné houby\n\nStopkovýtrusné houby čili bazidiomycety (Basidiomycota) je druhově početné oddělení hub. Bylo popsáno kolem 30 000 druhů, což činí 37% všech popsaných druhů hub. Představují sesterskou skupinu k druhému významnému oddělení hub, tzv. vřeckovýtrusným. Do stopkovýtrusných hub patří většina obecně známých hub, jako je hřib (\"Boletus\"), muchomůrka (\"Amanita\"), ale i některé méně známé skupiny, jako jsou parazitické rzi a sněti či dokonce jisté kvasinky nebo několik lišejníků.\n\nStopkovýtrusné houby mají neobvyklý vývojový cyklus, v němž se střídá fáze s jedním buněčným jádrem s fází s dvěma jádry. Plodnice, tedy nadzemní útvary označované laicky jako houby, mají v každé buňce jádra dvě. V tzv. bazidiích (např. u hřibu na spodní straně klobouku) následně dochází ke splynutí jader a vzniku výtrusů.\n\nBuňky stopkovýtrusných hub jsou samozřejmě typickými eukaryotickými buňkami se vším náležejícím vnitřním uspořádáním. Podobně jako u ostatních hub jsou jejich buněčné stěny složeny z chitinu. Obvykle se buněčná stěna vytváří v několika tenkých na sobě položených vrstvách. Podhoubí má zpravidla nažloutlou barvu, ta však vynikne až při větším nahromadění vláken.\n\nStruktura buněk je silně ovlivněna vláknitou stavbou, která v životním cyklu stopkovýtrusných hub obvykle dominuje. Mezi buňkami v tom případě je třeba umožnit komunikaci, a tak se v příčných přepážkách u většiny zástupců vyvíjí tzv. dolipóry, složité soudkovité struktury, které spolu s parentozomem obklopují samotný otvor v přepážce. Dalším silně rozšířeným rysem je tvorba přezek při buněčném dělení buněk vlákna. Přezky umožňují správné rozdělení jader do dceřiných buněk v dikaryotické fázi, kdy jsou v jedné buňce před buněčným dělením čtyři jádra.\n\nStavba těla stopkovýtrusných hub závisí samozřejmě na tom, v jaké životní fázi se právě jedinec nachází. Některé vlastnosti také nelze zobecnit pro všechny stopkovýtrusné houby; existuje velmi mnoho výjimek. Platí však, že u stopkovýtrusných hub dochází ke střídání několika druhů podhoubí čili mycelia:\n\nV typickém případě jsou po většinu doby stopkovýtrusné houby tzv. dikaryonti, tedy mají v každé buňce dvě jádra. Jednojaderná fáze je omezena na výtrusy a primární mycelium, jedinou diploidní buňkou je vlastně mladá vyvíjející se bazidie. Pokud se místo primárního mycelia vyvíjí stádium kvasinkové, mluví se o tzv. dimorfické stélce. Pokud jsou všechna stádia vláknitá (tvořící podhoubí čili mycelium), mluví se o monomorfické stélce.\n\nPřestože se mezi stopkovýtrusnými houbami objevuje také několik jednobuněčných druhů (některé kvasinky), naprostá většina tvoří článkované hyfy. Tzv. primární mycelium vzniká především klíčením bazidiospory, ale také se u primitivnějších skupin může vyvinout z kvasinkových buněk, sekundárních spor (ty však vznikají z bazidiospor) nebo z mikrokonidií. Primární mycelium je charakteristické tím, že má v každé buňce jedno jádro a až na několik výjimek (např. rzi, Uredinales) má obvykle jen krátkou životnost. Někdy je primární mycelium nahrazeno kvasinkovým stádiem (pak se hovoří o dimorfické stélce). Jindy dokonce zcela chybí (řád Tilletiales), neboť jejich bazidiospory neklíčí v mycelium, ale rovnou spolu kopulují za vzniku sekundárního mycelia.\n\nDvě primární mycelia pak splynou díky tzv. somatogamické kopulaci v dvoujaderné (dikaryotické) sekundární mycelium. Tato událost představuje redukovanou podobu pohlavního rozmnožování u stopkovýtrusných hub (viz samostatná kapitola rozmnožování). V této fázi se obvykle odehrává většina života houby (výjimkou jsou opět rzi s převažujícím primárním myceliem) a dochází zde i obvykle k tvorbě plodnice.\n\nPlodnice stopkovýtrusných hub, označovaná odborně bazidioma či bazidiokarp, ve skutečnosti není plodnicí v pravém mykologickém slova smyslu, neboť neobsahuje gametangia a nedochází na ní k pohlavnímu rozmnožování. Vznik plodnice přímo nesouvisí se somatogamickou kopulací (splýváním hyf za vzniku sekundárního mycelia) a místo, kde vzniká plodnice, může být velmi daleko od místa, kde došlo ke vzniku sekundárního mycelia. Rovněž může tyto události oddělovat poměrně dlouhý časový interval (několik let). Plodnice se vyskytuje u většiny stopkovýtrusných hub z podtříd Agaricomycetidae a Tremellomycetidae, ale ojediněle může být přítomna i u rzí a snětí. Alternativou k produkci plodnic je u primitivnějších skupin například vznik bazidií přímo na tzv. promyceliích nebo na teliosporách.\n\nPlodnice může mít velice proměnlivý tvar a bývá také sestavena z jednoho až tří typů houbových vláken. Patří k nim za prvé tzv. generativní hyfy (tenkostěnné, přehrádkované, větvené), za druhé skeletové hyfy (tlustostěnné, nevětvené, bez přihrádek) a konečně i vazbové hyfy (tlustostěnné, větvené, bez přehrádek). Mnohdy mají plodnice kolem sebe obaly, buď tzv. plachetku (obaluje vlastně celou plodnici), nebo závoj (obaluje jen klobouk). Plodnice se dají složitě dělit podle svého tvaru a dle uložení výtrusného rouška, což je struktura, v níž vznikají výtrusy. V centru pozornosti však stojí tzv. bazidie – jednobuněčná sporangia, oddělená přepážkou od zbytku vlákna, která na plodnici zaujímají místo ve výtrusném roušku čili hymeniu (nebo uvnitř plodnic v tzv. glebě). Mezi bazidiemi jsou dále také sterilní cystidy, které mají vylučovací, ochrannou nebo zásobní funkci, a hyfidie, jež způsobují postupné přirůstání hymenia.\n\nBazidie se dělí na tzv. probazidii a metabazidii. V první části probíhá karyogamie, tedy splynutí obou jader přítomných v buňce v jedno diploidní. V druhé části dojde k meiotickému dělení a vzniknou takto čtyři haploidní jádra.\n\nCharakteristickým znakem stopkovýtrusných hub je tvorba bazidií jako náhrad pohlavních orgánů. Pohlavní rozmnožování však v těchto bazidiích neprobíhá, uskutečňuje se často ještě několik let před vznikem plodnice, a to v procesu tzv. somatogamické kopulace. V praxi to znamená, že z bazidií jsou uvolněny bazidiospory, z nich vyklíčí několik pohlavních typů primárních mycelií. Tyto mycelia mohou splynout (konjugovat) dohromady do jedné buňky a smísit tak následně svou genetickou informaci. Obvykle však platí, že spolu mohou splývat (tzn. jsou vzájemně kompatibilní) vždy jen dva odlišné pohlavní typy. Podle počtu pohlavních typů se rozlišují dvě strategie, tzv. bipolární a tetrapolární:\n\n\nPokud se setkají dvě vlákna, která nejsou kompatibilní, buď nedojde správně k výměně jader, nebo dokonce vlákna vůbec nesplynou a vytvoří se mezi nimi „hráz“ (baráž) viditelná pouhým okem.\n\nZ tohoto klasického schématu somatogamního pohlavního rozmnožování existují však i poměrně radikální výjimky:\n\nU stopkovýtrusných bylo popsáno i nepohlavní rozmnožování. „Stadium“, které nepohlavní rozmnožování provádí, tzv. anamorfa, je u bazidiomycet poměrně nenápadné oproti všudypřítomné teleomorfě. Anamorfa vzniká obvykle na sekundárním myceliu. Nejjednodušším způsobem nepohlavního rozmnožování zůstává samozřejmě fragmentace stélky. Mohou však vznikat i různé druhy nepohlavních výtrusů čili konidie. U primitivnějších skupin se například poměrně často objevují blastospory a artrospory.\n\nSystém stopkovýtrusných hub je neustále v pohybu, zde je celé oddělení podle publikace Dictionary of the Fungi rozděleno na tři třídy, Urediniomycetes (rzi a jejich příbuzní), Ustilaginomycetes (sněti) a konečně Agaricomycetes (synonymum Basidiomycetes, česky někdy stopkovýtrusé). Tyto třídy jsou podporovány i fylogenetickými daty získanými ze sekvenování genů pro rRNA i různé proteiny. Uvažuje se, že sněti tvoří sesterskou skupinu k Agaricomycetes, o něco bazálněji jsou Urediniomycetes a nejprimitivnějšími skupinami by mohly být nově objevené linie Wallemiomycetes a Entorrhizomycetes. Poslední dvě jmenované „třídy“ se však spíše označují za druhy nejasného zařazení, tedy tzv. incertae sedis.\n\nStopkovýtrusné houby se vyskytují v širokém spektru stanovišť, a to nejen suchozemských, ale v případě některých druhů i sladkovodních či mořských (\"Leucosporidium\", \"Rhodosporidium\"). Saprofytické druhy stopkovýtrusných hub tvoř významnou součást svrchní vrstvy půdy. Byl dokonce zaznamenán jedinec o odhadovaném stáří 8000 let, který pokrýval v Oregonu území o ploše 2 200 akrů, tedy kolem 9 km.\n\nU mnohých stopkovýtrusných se objevila ektomykorhiza i endomykorhiza, vzácně symbióza s některými mechorosty (houba \"Ricknella\"), hmyzu (houba \"Termitomyces\"), v několika případech tvoří bazidiomycety i lišejníky (tzv. bazidiolišejníky).\n\n"}
{"id": "81114", "url": "https://cs.wikipedia.org/wiki?curid=81114", "title": "Scorpion (komiks)", "text": "Scorpion (komiks)\n\nŠkorpion je fiktivní komiksová postava; vystupuje v komiksu Spider-Man.\n\nŠkorpion je Spidermanův záludný zelený nepřítel. Není to ale opravdový padouch, jako například Green Goblin, ale spíše se pokouší získat peníze na to, aby se stal opět normálním člověkem a aby se dostal ze své zelené uniformy s ocasem, kterou nemůže sundat. Jeho pravé jméno je McGargan a byl J. Jamesonem zavlečen do pokusu na zlikvidování Spidermana. Teď je uvězněn ve své uniformě se svou škorpióní podobou.\n"}
{"id": "81119", "url": "https://cs.wikipedia.org/wiki?curid=81119", "title": "Seismologie", "text": "Seismologie\n\nSeismologie (z řeckého σεισμός \"seismos\" zemětřesení + λόγος \"logos\" slovo, řád, nauka) je obor geofyziky, který se věnuje studiu zemětřesení a procesů spojených se šířením seismických vln Zemí či jinými objekty (např. Měsícem v rámci programu Apollo). Příbuzný obor je paleoseismologie, která se snaží rekonstruovat nezaznamenaná historická zemětřesení.\n\nZemětřesení, ale i jiné pohyby Země vyvolávají různé typy seismických vln, které se šíří hmotou. Prostředí, kterým se šíří, je ale zároveň ovlivňuje, stejně jako se ohýbá a šíří světlo, a seismologie ze záznamů seismometrů dokáže zpětně určovat, jakým prostředím se vlny šířily. Díky tomu byli seismologové v minulosti schopni poměrně přesně určit radiální stavbu Země (dnes jsou pomocí seismické tomografie schopni rekonstruovat i 3D stavbu Země do určitého rozlišení). V lokálním měřítku lze využít i umělých otřesů (bucharů či explozí) k průzkumu malé části zemské kůry například v naftové prospekci i k odhalení skrytých geologických struktur (podobně byl objeven kráter Chicxulub v oblasti Mexického zálivu, při jehož vzniku mohli být vyhubeni dinosauři). Seismologická měření mohou také prokázat případné jaderné testy včetně těch podzemních.\n\nSeismické vlny můžeme dělit na podpovrchové, které se šíří uvnitř těles, a povrchové, které se šíří po povrchu těles nebo po rozhraní mezi nimi.\n\nPodpovrchové vlny můžeme dále dělit na P-vlny a S-vlny. P-vlny (primární) jsou podélné vlny, při kterých dochází ke kompresi a expanzi ve směru šíření. P-vlny jsou v pevných látkách nejrychlejší, a proto je seismograf zaznamená jako první. S-vlny (sekundární) jsou příčné, kmitání tedy probíhá kolmo na směr, ve kterém se vlna šíří. Proto se také na seismogramu objeví až po P-vlnách. Kolmé kmitání se v tekutinách nešíří, takže se S-vlny na rozdíl od P-vln vyskytují pouze v pevných látkách.\n\nDva hlavní podtypy povrchových vln jsou Rayleighovy vlny, při kterých dochází k jisté kompresi, a Loveovy vlny, při kterých k žádné kompresi nedochází. Rayleighovy vlny lze teoreticky vysvětlit jako důsledek vzájemného působení P- a S-vln vertikální polarizace, které se musí přizpůsobit hranici tělesa. Loveovy vlny se naproti tomu vyskytují v přítomnosti podpovrchových vrstev a vznikají pouze v důsledku horizontálních S-vln. Povrchové vlny se šíří pomaleji než podpovrchové, protože se ale šíří po povrchu Země (a jejich energie je tedy uložena blízko povrchu Země), mohou dosahovat mnohem větších amplitud než podpovrchové vlny a můžou se na seismogramu zobrazovat jako největší signály. Obzvláště silné jsou především tehdy, pokud se jejich zdroj nachází blízko povrchu Země, např. při mělkých zemětřeseních nebo při výbuchu.\n\nJak povrchové, tak podpovrchové vlny se tělesem šíří. Při velkých zemětřeseních ale může docházet i k oscilaci, jako když vibruje zvon. Jedná se o kombinaci vlastních módů s diskrétními frekvencemi a periodami dlouhými hodinu či kratšími. Pokud k takovému jevu v důsledku velkého zemětřesení dojde, lze jej pozorovat až měsíc po hlavním otřesu. Vlastní módy byly poprvé zaznamenány v 60. letech 20. století; došlo tehdy ke dvěma největším zemětřesením 20. století (ve Valdivii v roce 1960 a na Aljašce v roce 1964) a zároveň už začínaly být dostupné citlivější přístroje. Od té doby je jasné, že vlastní módy velmi silně působí na zemský plášť.\n\nSeismometry jsou senzory, které zjišťují a zaznamenávají pohyby Země způsobené elastickými vlnami. Seismometry mohou být umístěny na zemském povrchu, v prohlubních, vrtech a pod vodou. Kompletní sada nástrojů, která slouží k nahrávání seismických signálů, se nazývá seismograf. Seismické sítě po celém světě neustále nahrávají informace o pohybech zemské kůry a umožňují tak sledování a analýzu zemětřesení na celém světě i jiných zdrojů seismické aktivity. Díky tomu, že vlny se zemskou kůrou šíří rychleji než ve vodě, je možné vydávat včasná varování před vlnami tsunami. Seismometry také nahrávají signály pocházející z jiných zdrojů, než je zemětřesení, od explozí (jaderných a chemických), přes hluk způsobený větrem nebo lidskou činností, nepřetržité signály vznikající na dně oceánů a u pobřeží jako důsledek pohybu vody (globální mikroseismická aktivita), až po aktivitu v kryosféře (např. v ledovcích či ledových krách). Seismografy zaznamenaly účinky meteoritů o síle až 4,2 × 10 J (energie srovnatelná s explozí deseti kilotun TNT), ale i účinky mnoha průmyslových havárií a teroristických útoků (jejich účinky se zabývá tzv. forenzní seismologie). Dlouhodobým podnětem k celosvětovým seismografickým pozorováním je odhalování (podzemních) jaderných testů.\n\nVětšina seismologů hodnotí velmi skepticky současné pokusy některých vědců o předpověď zemětřesení, někteří se domnívají, že taková předpověď není z principu možná kvůli chaotickému charakteru celého procesu. Tento problém se dá částečně obejít, pokud se k tomuto účelu využije buď dlouhodobý nebo naopak výrazně krátkodobý přístup – běžně jsou vytvářeny mapy seismického ohrožení (v dlouhodobé perspektivě) a naopak existují projekty jakési včasné výstrahy, které jsou schopny během několika sekund po prvním otřesu určit pro specifickou lokalitu sílu a směr následných dotřesů.\n\nJezuitské příspěvky k seismologii byly tak zásadní, že se samotná seismologie někdy nazývá „jezuitská věda“. Zájem členů tohoto řádu o seismologii se připisuje jak jejich stálé přítomnosti na univerzitách a ve vědeckých komunitách, tak i přání těchto kněží minimalizovat ničivé důsledky zemětřesení a tím sloužit bližním. Nejznámějším jezuitským seismologem a jedním z nejrespektovanějších zástupců této vědy všech dob je P. James B. Macelwane. V roce 1925 reorganizoval Jezuitskou seismologickou službu a umístil její centrální stanici na univerzitu v St. Louis. Páter Macelwane byl brilantním výzkumníkem a v roce 1936 vydal první učebnici seismologie v Americe - Úvod do teoretické seismologie. Byl předsedou Americké seismologické společnosti a Americké geofyzikální unie. V roce 1962 ustavila geofyzikální unie na jeho počest medaili, jež se uděluje dodneška mimořádně úspěšným mladým geofyzikům.\n\nDíky dokonalé technice jsme schopni vyslat k našemu Slunci automatické sondy, které dokážou citlivě snímkovat jeho povrch a zprostředkovat nám informace o seismických dějích na Slunci, vyvolaných energetickými erupcemi. Tato metoda studia stavby a dynamiky hvězd se nazývá helioseismologie.\n\nKromě pokračujících výzkumů v dnes jich tradičních oblastech (seismická tomografie, vlastní kmity atd.) v posledních letech dochází k propojení seismologie s fyzikou ionosféry, která reaguje na přenos seismické energie z povrchu Země a oceánů na atmosféru. To by v budoucnu mělo umožnit seismologii z družic na oběžné dráze kolem naší planety a potenciálně i seismologii jiných planet s hustou atmosférou (Venuše).\n\n\n\n\n"}
{"id": "81124", "url": "https://cs.wikipedia.org/wiki?curid=81124", "title": "Dům bytové kultury", "text": "Dům bytové kultury\n\nDům bytové kultury (DBK, Domov, žertovně nazývaný \"ollok\") je obchodní dům v Praze 4, nedaleko stanice metra Budějovická, na Budějovickém náměstí.\n\nJde o relativně rozlehlou stavbu se čtvercovým půdorysem. Má osm pater, zvenku však vypadá mnohem nižší. Jednotlivá patra totiž nejsou nad sebou – v jedné polovině jsou nad sebou umístěna patra lichá, ve druhé pak patra sudá a vůči sobě navzájem nejsou ve stejné úrovni. Uprostřed budovy se nachází velký otevřený prostor a po jeho stranách jsou umístěny eskalátory. Tento prostor se však velmi náročně klimatizuje. Výstavba budovy trvala deset let (1971–1981); po otevření byla označena za \"dům 21. století\". V roce 2006 byla provedena rozsáhlá přestavba, zaměřená zejména na přístupnost (bezbariérovost).\n\nDům bytové kultury je jeden z nejvýznamnějších a také nejznámějších děl Věry Machoninové, která spolupracovala velice často se svým manželem Vladimírem Machoninem. Budova Domu bytové kultury je ovšem samostatný projekt pouze Věry Machoninové. Manželům Machoninovým byla zakázána činnost krátce před otevřením jejich společného díla – obchodního domu Kotva na pražském náměstí Republiky. Projekt Domu bytové kultury byl však již v té době schválen k realizaci. Autorka kvůli politicky motivovanému zákazu veřejně tvořit mnoho svého času trávila při odborném autorském dohledu při stavebních pracích. Díky tomu vznikl unikátní celek – podle slov architektky „reprezentativní výstavní plocha nábytku“.\n\nStavba byla schopná konkurovat jiným významným projektům v tehdejším architektonickém světě. Připomíná tvorbu anglického architekta Jamese Stirlinga (stavby podobného charakteru nejsou u nás vůbec zastoupeny, vyjma tvorby právě manželů Machoninových). Nezapře ani inspiraci ve skandinávské architektuře; přes použití moderních materiálů, jako je hliník nebo obrovské masy betonu použité na nosné sloupy, stavba působí nezvykle „přírodně“. Navíc byla velice pečlivě vybírána úprava navazujícího okolí (včetně travnatých ploch), proto nelze prohlásit, že by šlo o necitlivě postavenou „krabici“.\n\nNa vnější opláštění stavby byl použit atmofix (obdoba patinující cortenové oceli z USA), československý patent, původně vyvinutý pro ochranu telegrafních sloupů na Sibiři. Jedná se o plechové pláty z umělé rzi, které časem na povrchu zarezly a tím se zakonzervovaly proti další korozi. Byly použity také na fasádu OD Kotva a na fasádu Libereckého OD Ještěd.\n\nVeřejným prostorám v interiéru dominuje tmavočerveně mořené dřevo na obkladech stěn, na zábradlí a jako dekorativní prvek zpestřující různá zákoutí. V protikladu je zde použito tmavozeleně mořené dřevo, zejména jako nízké přepážky mezi prodejními odděleními; ve velké míře je užito v technickém a administrativním zázemí budovy (podhledy stropů na schodišti, dřevěné zábradlí).\n\nBudova dosti utrpěla postupnými rekonstrukcemi. Drastická rekonstrukce spojená s likvidací většiny originálního vnitřního vybavení proběhla v polovině 90. let. Současný vlastník lpí na původním zachování funkce budovy v co nejvyšší, „ekonomicky“ únosné míře.\n\nSoučástí projektu, byl i projekt situování okolní zeleně, obchodní pasáže a tří dalších budov na Budějovickém náměstí. V současné době je dodržen původní projekt (bez konceptu zeleně) rozmístění dalších budov – ale pouze v hmotovém měřítku – výtvarně, tvarově a barevně stavby, které vznikly nejbližším okolí DBK, bohužel stavbu obchodního domu zatlačují a znehodnocují v celkovém dojmu. Původně se počítalo se „solitérním“ působením všech plánovaných staveb. Stejně jako DBK, měly stavby vynikat až sochařským dojmem, s vysoce kladeným důrazem na tvarovaní jednotlivých částí staveb a okolního prostředí.\n\n\n"}
{"id": "81137", "url": "https://cs.wikipedia.org/wiki?curid=81137", "title": "Oktogen", "text": "Oktogen\n\nOktogen, chemickým názvem cyklotetramethylentetranitramin nebo 1,3,5,7-tetranitro-1,3,5,7-tetraazoktan, je velmi silnou, bezpečnou trhavinou, označovanou také zkratkou \"HMX\" (z angl. \"Her Majesty's Exposive\" či \"High Melting Point Explosive\"). Praktické využití nalézá pouze ve speciálních aplikacích především ve směsi s jinými výbušninami.\n\nChemicky je oktogen cyklický tetraamin, jehož 4 dusíkové atomy osmičlenného cyklu nesou namísto vodíkového atomu nitroskupinu (NO).\n\nJe to jemná krystalická prášková látka o hustotě 1,91 g/cm a teplotě tání 276 – 286 °C. Při zahřátí na teplotu 335 °C (při rychlosti zahřívání 20 °C/min) dochází k samovolnému explozivnímu rozkladu (teplota vzbuchu). Detonační rychlost je 9 100 m/s.\n\nVe vodě je prakticky nerozpustný, stejně tak jako ve většině běžných organických rozpouštědel. Na rozdíl od hexogenu je stálejší vůči působení alkálií.\n\nOktogen je v průmyslovém měřítku obvykle získán jako boční produkt při výrobě hexogenu. Existuje pak řada postupů, jak od sebe obě tyto látky oddělit.\n\nSměs hexogenu a oktogenu, bohatá na oktogen, se nejlépe připravuje reakcí dusičnanu hexaminu, dusičnanu amonného a kyseliny dusičné. Značný podíl oktogenu vzniká v případě, kdy reakce probíhá při teplotě 73 – 78 °C, načež se směs ochladí na 25 °C a pak teprve filtruje. Tato směs (s teplotou tání 191 – 202 °C) obsahuje kolem 10 % oktogenu.\n\nPokud potřebujeme připravit skutečně čistý oktogen, je možné využít jeho vyšší stálosti vůči působení alkalických hydroxidů a opatrným zahříváním směsi obou látek s hydroxidem sodným odstranit hexogen jeho rozkladem.\n\nOktogen je svými pyrotechnickými vlastnostmi velmi podobný hexogenu a často se při praktickém použití trhavin na bázi RDX pracuje vlastně se směsí obou látek, ve které má hexogen výrazně vyšší podíl.\n\nPoužití čistého preparátu je omezeno jeho vyšší cenou. V některých případech je však výhodou jeho vyšší teplota vzbuchu a používá se proto při výrobě speciálních termostabilních trhavin.\n\nJe nejvýkonnější (nebrizantnější) široce používanou výbušninou a proto se v aplikacích vyžadujících extrémní účinnost setkáváme téměř výhradně s oktogenem. Téměř všechny hlavice protitankových a proti-letadlových zbraní jsou plněny výbušninami, kde oktogen tvoří 75-96 % hmotnosti. Zde je jak součástí litých směsí s TNT (oktoly, např. oktol 75:25), tak součástí lisovaných nebo litých směsí s plastickými hmotami (PBX, PBXN, například PBXN-5).\n\nVe velmi malých množstvích (řádově 10-20 mg na metr délky) se používá jako náplň trubiček v systémech pro odpalování výbušnin bez asistence elektrického proudu (NONEL)\n"}
{"id": "81157", "url": "https://cs.wikipedia.org/wiki?curid=81157", "title": "Obrněný křižník", "text": "Obrněný křižník\n\nObrněný křižník ( \"belted cruiser\") byl další stupeň vývoje prvních křižníků (po nechráněných křižnících/korvetách, které se objevily za americké občanské války a jejich nástupcích). Vznikl v sedmdesátých letech 19. století a vyznačoval se pancéřovou ochranou čáry ponoru, kterou tvořil vertikální pás válcovaného železa (nebo ocele) o tloušťce 152 až 252 mm na bocích. Většinou bývala ne příliš silně pancéřována i paluba. Jednalo se o přibližně 80 až 115 metrů dlouhá plavidla o výtlaku 4600 až 7600 tun, poháněná většinou primárně plachtami (výjimkou byla poslední britská třída \"Orlando\"), ale opatřená i parním strojem a lodním šroubem. Rychlost se pohybovala mezi 12 až 18 uzly.\n\nPrvním obrněným křižníkem se stal ruský \"Geněral Admiral\" spuštěný na vodu 1873 a dokončený 1875. Hlavní výzbroj tvořilo šest 203mm a dva 152mm kanóny a čáru ponoru kryl 152mm pancíř z válcovaného železa (stejné pancéřování měla i středová kasemata). Britskou odpovědí se stal HMS \"Shannon\", dokončený 1877, který nesl dva 254mm a sedm 229mm kanónů a čáru ponoru a velitelskou věž kryl 229mm pancíř. Prvním francouzským obrněným křižníkem se stal \"Duquesne\", dokončený 1878, vyzbrojený sedmi 160mm a čtrnácti 140mm kanóny a pouze s bočním pancéřovým pásem o tloušťce 250 mm válcovaného železa.\n\nRusové, Britové a Francouzi se stavbě obrněných křižníků věnovali do 80. let 19. století. Lodě ani pancíř se příliš neosvědčily: pancéřový pás byl příliš těžký než aby mohl chránit větší plochu a malá plocha pokrytá pancířem zase nedokázala loď dostatečně ochránit. Hledání jiných způsobů ochrany vedlo ke vzniku chráněných a pancéřových křižníků, které obrněné křižníky nahradily.\n\n\n"}
{"id": "81158", "url": "https://cs.wikipedia.org/wiki?curid=81158", "title": "Jackass", "text": "Jackass\n\nJackass (z angl. osel, i v přeneseném slova významu) je americký televizní pořad vysílaný na MTV od roku 2000 do roku 2002. Jde o skupinu lidí, kteří vymýšlejí mnoho kuriózních, riskantních, vtipných ale i pohoršujících situací. Po skončení vysílání pořadu byly natočeny 4 filmy s protagonisty Jackass, jeden z nich dokonce v 3D. Oba filmy ze strany odborných filmových kritiků sklidily vesměs velmi negativní kritiku. Pořad i jeho protagonisté jsou velmi oblíbení hlavně mezi náctiletou mládeží; jejich rodiče pro typ zábavy, prezentovaný v Jackass, většinou nenalézají pochopení. Přestože Jackass obsahuje úvodní varování, aby jej ti, co jej zhlédnou, nenapodobovali, je originální Jackass často napodobován, včetně několika skupin v Česku.\n\nLogem Jackass je lebka se zkříženými berlemi.\n\n\n\n\n\n\n"}
{"id": "81171", "url": "https://cs.wikipedia.org/wiki?curid=81171", "title": "Tetrazen (výbušnina)", "text": "Tetrazen (výbušnina)\n\nTetrazen je kvalitní třaskavinou, označovanou někdy též zkratkou GNGT (vycházející z názvu historicky nesprávně určené struktury jako 1-guanyl-4-nitrosaminoguanyltetrazen). Je to bezbarvá až slabě nažloutlá krystalická látka.\n\nSurovinou pro výrobu tetrazenu je aminoguanidin nebo jeho soli (síran, hydrogenuhličitan, dusičnan). K jejich vodnému roztoku se za míchání přidává pevný dusitan sodný za současné úpravy kyselosti přidáním kyseliny octové. Po rozpuštění dusitanu mírně exotermní reakce \n\nprobíhá značně pomalu (několik hodin); protože růst teploty snižuje výtěžek reakce, je nutné chlazení reakční směsi. Vykrystalizovaný tetrazen se oddělí filtrací, promývá se vodou, ethanolem a opět vodou. Velmi čistý tetrazen se připravuje rozpuštěním surového produktu v kyselině octové a opětovným vysrážením přidáním nadbytku vody. Získaná krystalická látka se suší při 20 °C.\n\nTetrazen je prakticky nerozpustný ve vodě, ethanolu, diethyletheru, benzenu a tetrachlormethanu. Ve vroucí vodě, zejména s přídavkem alkalických látek, se rozkládá. Rozpustný je v kyselině mravenčí, octové a acetanhydridu. Bez rozkladu se také rozpouští v 30% kyselině solné a ve studené (0 až 5 °C) koncentrované kyselině dusičné.\n\nTepelně je stabilní přibližně do 70 °C, pak nastává postupný rozklad, který je od 100 °C zřetelný. Při teplotách mezi 135 až 140 °C dochází k explozivnímu rozkladu.\n\nPrudkým zahřátím nebo mechanickou iniciací vybuchuje za tvorby černého dýmu, způsobeného uvolněním uhlíku ve formě sazí.\n\n\nU tetrazenu se využívá citlivost k mechanickým podnětům. Nevýhodou je pak jeho přelisovatelnost a nízký bod vzbuchu. Používá se ho buď ve směsi s jinými třaskavinami v nápichových rozbuškách nebo jako komponenty třaskavé slože do zápalek a roznětek. Je běžnou součástí iniciačních složí používaných v airbagu v automobilech.\n\nU osob pracujících ve výrobě této látky byl pozorován vyšší výskyt astmatu, podráždění a záněty nosní sliznice (chronická rýma) a podráždění pokožky. Karcinogenicita ani teratogenicita nebyly zjištěny.\n\nNázev této látky vznikl zkrácením jména hypotetické sloučeniny dusíku HN–NH–N=NH, tetrazenu, jehož dvě molekuly tvoří součást molekuly této třaskaviny.\n"}
{"id": "81173", "url": "https://cs.wikipedia.org/wiki?curid=81173", "title": "Pancéřový křižník", "text": "Pancéřový křižník\n\nPancéřový křižník byl typ válečné lodě stavěný v letech 1890–1910. Jejich vývoj začal ve Francii, později s jejich stavbou začalo Rusko, Anglie, Německo, Japonsko, USA i Rakousko-Uhersko. Šlo o lodě menší a slaběji vyzbrojené, ale rychlejší než soudobé bitevní lodě s dlouhým dosahem. Jejich hlavním úkolem bylo napadat obchodní lodě nepřítele. Znakem pancéřového křižníku je jeho pancéřová ochrana, měly jak pancéřový pás na boku, tak klenutou pancéřovou palubu. Tím se lišily od chráněných křižníků, které měly jen pancéřovou palubu.\n\nPancéřové křižníky byly dost širokou skupinou lodí, jejich výtlak se pohyboval mezi 4000 až 16000 tunami. Většina však byla v rozmezí 8000 až 14000 t. Rychlost se pohybovala mezi 19 až 23 uzly, lze obecně říci, že čím novější křižník, tím vyšší rychlost. Poslední loď tohoto typu, SMS Blücher, dosahovala dokonce rychlosti 25,5 uzlu.\n\nVýzbroj obvykle sestávala z několika těžkých děl ráže 194–254 mm, nejčastěji dvě až čtyři umístěné ve dvou dělových věžích, jedna na přídi, jedna na zádi. Tato děla bývala doplněna řadou středních děl, 8–16 kusů, nejčastěji ráže 152 mm. Samozřejmě existovaly výjimky, britská třída \"Monmouth\" nenesla žádná těžká děla, jen 14 středních ráže 152 mm. Naopak lodě stavěné po Rusko-japonské válce měly silnější výzbroj, buď větší počet těžkých děl, nebo sekundární výzbroj větší ráže. Tato výzbroj pak byla doplněna torpédomety a množstvím lehkých děl. Pancéřování bylo rovněž různorodé, síla pancéřování boků se na různých lodích pohybovala mezi 76–254 mm, obvykle však mezi 150–203 mm. Pancéřové paluby pak měly tloušťku 38–152 mm, nejčastěji však 76 mm.\n"}
{"id": "81178", "url": "https://cs.wikipedia.org/wiki?curid=81178", "title": "Úterý (okres Plzeň-sever)", "text": "Úterý (okres Plzeň-sever)\n\nMěsto Úterý () leží v západních Čechách, v nejzápadnější části okresu Plzeň-sever. Střed města se nachází v Tepelské vrchovině, v malebném údolí Úterského potoka. Jeho dvě místní části se rozprostírají na přilehlých návrších. Ve městě žije obyvatel.\n\nMěsto je vzdáleno 39 km severozápadně od Plzně a 23 km východně od Mariánských Lázní. Prochází jím silnice II/210 na trase Krsy – Úterý – Teplá – Mnichov – Prameny – Sokolov – Rotava – Kraslice – HP Kraslice/Klingenthal.\n\nVe známost obec vešla hlavně díky natáčení populárního televizního seriálu České televize Zdivočelá země.\n\nKe vzniku vesnice Úterý se váže známá pověst, podle níž osadu založili němečtí horníci (kteří byli povoláváni Přemyslovci, aby místní lid učili řemeslům). Pověst říká, že jeden z horníků zabloudil v lesích okolo dnešního Úterý a protože už byl blouděním unavený, tak usnul. Zdál se mu sen o tom, že najde velké naleziště zlata. Když se vzbudil, uviděl havrana, který v zobáku držel zlatý prsten. Horník sledoval, kde havran prsten pustí. Na tom místě pak horník opravdu našel zlato. Z této pověsti je odvozen také znak Úterý, na němž je ve zlatém poli zobrazen kráčející havran se zlatým prstenem v zobáku a nad ním je vyobrazeno paroží s hraběcí korunou.\n\nArcheologický průzkum objevil v místě pradávné hradiště, založené některým z keltských kmenů. První skutečná písemná zmínka pochází z roku 1233 (\"Vtheri\", srov. s Týr). Ve skutečnosti bylo Úterý založeno slovanskými osadníky, kteří zde koncem 11. století dolovali. Kolem roku 1100 prý osadu navštívil kníže Vladislav I. a okolní nádherná příroda ho natolik okouzlila, že na místě dnešního úterského kostela nechal postavit opevněný lovecký zámeček, ve kterém umístil vojenskou posádku na ochranu místních horníků. Později byl však zámeček zbourán a na jeho místě postaven kostel.\n\nPřesně v roce 1200 se ve středověké trhové osadě na odbočce obchodní stezky Teplá – dnešní Plzeň zastavil král Přemysl Otakar I. S rozvojem trhové osady a výnosy dolů byl král spokojen a nechal ji povýšit na městys. V tom období vznikl také název Úterý. Úterý byl totiž v Úterý tržní den. Počet obyvatel obce v tomto období prudce rostl. První písemná zmínka z roku 1233 je spojena s odprodejem obce Tepelskému klášteru. V roce 1276 prošla Úterým dvakrát část přemyslovského královského vojska, které se přesouvalo k Teplé, kde mělo dojít k boji mezi Rudolfem I. Habsburským a Přemyslem Otakarem II., ke kterému nakonec nedošlo. Po porážce Přemysla Otakara II. v roce 1278 vydrancovala habsburská vojska místní doly. Tím vlastně došlo k zániku hornické činnosti, v kraji nastala bída a mnoho horníků se za prací přestěhovalo do Stříbra. Náhradní činností za hornictví se stalo lesní hospodářství a chov dobytka.\n\nV roce 1380 postihl celý kraj mor. V Úterý zemřelo asi 450 osob a obec se zcela vylidnila. Jako řešení této situace nechal Tepelský klášter obec dosídlit německými kolonisty. V roce 1420 bylo Úterý obsazeno husity, před kterými Němci utekli zpět do Německa a české obyvatelstvo přijalo jejich myšlenky, což se vůbec nelíbilo představitelům kláštera v Teplé a došlo nejdříve k rekatolizaci formou výhod a později i k násilné (v roce 1470 byla na obec na čas uvalena klatba).\n\nV roce 1439 bylo Úterý z rozhodnutí tepelského opata Racka povýšeno na město. Dalšími výhodami bylo přidávání různých práv. K úplné rekatolizaci došlo však až koncem 16. století. Okolo roku 1600 došlo k velké vlně germanizace obyvatelstva, drtivá většina lidí žijících v obci byla německojazyčná. Celý kraj velmi poničila třicetiletá válka. Došlo k drancování městečka i jeho okolí. V roce 1656 (\"pouhých 8 let po válce\") Úterý zachvátil velký požár, který zničil např. i starý kostel a radnici. Jejich náhrady byly dostavěny až o 40 let později – nová radnice v roce 1695 a nový kostel v roce 1698. Od poloviny 17. století došlo k velkému rozvoji řemeslnických cechů. V roce 1834 žilo na území samotného Úterý 834 obyvatel (dnes asi 300, bez Vidžína a Olešovic.)\n\nV roce 1850 došlo k velké územní reformě, při které byly vytvořeny první moderní obce. Pro Úterý to znamenalo hlavně to, že přestalo být pod správou tepelského kláštera, stále však bylo součástí politického okresu Teplá. V tom roce se od Úterý odtrhly také Olešovice, což však nemělo dlouhé trvání. V roce 1909 byl v obci zaveden vodovod. 1. světová válka byla obdobím hladu a bídy. Po vzniku Československé republiky se Úterý stalo její součástí, přesto, že v něm žila většina Němců. Tehdy mezi Němci a Čechy v obci žádné velké roztržky nebyly.\n\nV roce 1925 byla obec elektrifikována. Po Mnichovu bylo Úterý připojeno k Německé říši. Po skončení války v roce 1945 byly zřízeny národní výbory. V roce 1946 bylo vysídleno skoro všechno německé obyvatelstvo obce a Úterý se vylidnilo. Proběhlo sice dosídlení obce českým obyvatelstvem z vnitrozemí a volyňskými Čechy, přesto však mnoho domů zůstalo prázdných a postupně chátralo. Některé musely být během 50. let dokonce zbourány. Zbylé opuštěné domy zachránila až vlna „chalupářství“ v 60. letech.\n\nV důsledku poválečných administrativních změn v roce 1949 Úterý přišlo o status města \"(nemělo takový počet obyvatel, aby na tento status mělo nárok)\" a bylo přiřazeno pod okres Stříbro a od 1. července 1960 patří Úterý pod okres Plzeň-sever. 70. léta přinesla normalizaci, ale pro Úterý například také novou základní školu a nové sídliště \"(3 bytovky)\" nad obcí. Nový rozvoj městečka nastal až po roce 1989, v roce 1992 bylo Úterý vyhlášeno městskou památkovou zónou. Od 23. ledna 2007 byl Úterý navrácen status města.\n\nVytvoření městské památkové zóny v roce 1992 umožnilo opravu historických budov tohoto středověkého městečka.\n\n\n\nMěsto Úterý trpí špatnou dopravní dostupností. Veřejná doprava je zajišťována pouze autobusy a to na dvou základních linkách. První sváží občany k vlaku do Bezdružic a dále pokračuje do Stříbra a druhá je přímá autobusová linka do okresního i krajského města Plzeň. Jeden pár spojů denně jezdí také na tangenciální lince Úterý – Manětín. Dále existuje spoj, který slouží k obsluze místní části Vidžín, která je velmi nevýhodně umístěna v úplném „rohu“ Plzeňského kraje i severního Plzeňska. Naprosto chybí spojení o víkendech a spojení se sousední Teplou, která je však v jiném okrese i kraji (okres Karlovy Vary, Karlovarský kraj) a tím pádem by byl zřejmě velký problém s financováním případných autobusových linek.\n\nNezaměstnanost v obci dosahuje relativně vysokých hodnot (nad 15 %).\n\nDemografický vývoj je pozitivní. Dochází jak k přirozenému přírůstku obyvatel, tak i k přírůstku stěhováním. Např. v roce 1991 měla obec jenom 369 obyvatel, v současnosti má již okolo 500.\n\nV Úterý působí dva spolky – Občanské sdružení Bart, které se věnuje ochraně památek obce, a Klub přátel Základní a Mateřské školy Úterý, který pořádá např. různé kulturní akce a věnuje se zachování a rozvoji školy.\n\nVe městě se nachází základní (1. stupeň) a mateřská škola, pošta a penzion. Většina kulturních akcí se pořádá v obřadním sále budovy radnice nebo také nově v domě Na Růžku, který se snaží opravit úterský spolek Bart. V Úterý se nachází také obchod s potravinami a pohostinství.\n\n"}
{"id": "81180", "url": "https://cs.wikipedia.org/wiki?curid=81180", "title": "Druk", "text": "Druk\n\nDruk je drak symbolizující Bhútán. Nachází se uprostřed vlajky Bhútánu. Jeho název se objevuje v oficiálním názvu země Druk Yul, neboli \"Země draka\". Vládce Bhútánu nosí titul druk gyalpo (\"vládce draka\"). Druk se rovněž objevuje v názvu národní letecké společnosti Druk Air.\n"}
{"id": "81184", "url": "https://cs.wikipedia.org/wiki?curid=81184", "title": "Kostel svaté Anny (Žižkov)", "text": "Kostel svaté Anny (Žižkov)\n\nKostel svaté Anny v Praze 3-Žižkově je římskokatolický kostel. Postaven byl roku 1911 podle projektu architekta Eduarda Sochora ve stylu tzv. beuronské secese. Kostel sv. Anny je filiálním kostelem žižkovské farnosti u kostela sv. Prokopa.\n\nKostel byl vysvěcen 8. října 1911. Byl postaven spolkem sv. Bonifáce a celkový náklad činil podle farních pamětí 200 000 korun. V roce 1916 byl při kostele založen klášter karmelitánů, který vedl převor P. Petr Seul; vlastní budova klášterního domu (čp. 1268) vznikla téhož roku podle plánů stavitele Antonína Procházky.\n\nPo zrušení karmelitánských klášterů za církevních reforem Josefa II. a odchodu řádu z Prahy tak v její blízkosti vznikl opět jejich řádový dům. Klášter zanikl po krátké době své existence roku 1922. Řádový dům byl proměněn na budovu fary, zřízené zde v roce 1923, a bývalé klášterní prostory byly pak adaptovány na byty.\n\nJeště před likvidací řádů v Československu roku 1949 byl kostel s farou nabídnut řádu dominikánů od sv. Jiljí na Starém Městě v Praze, k převzetí však nedošlo, patrně pro nezájem řádu. V témže roce se jednalo i o nové úpravě presbytáře a hlavního oltáře, zmiňován je též špatný stav maleb v chóru. Ani tento záměr nebyl uskutečněn.\n\nKostel je spolu s klášterem karmelitánů od roku 2002 chráněn jako kulturní památka České republiky.\n\nKomplex kostela a kláštera se rozkládá na nároží bloku mezi Ostromečskou (býv. Šlikovou), Jeseniovou a Tovačovského ulicí. Mezi budovou kláštera (čp. 1268) a kostelem bylo postaveno v úrovni přízemí i empory kostela křídlo se spojovací chodbou a vznikl tak propojený stavební celek, sloužící po zániku kláštera farnímu úřadu. Kostel sv. Anny představuje svou architekturou i výzdobou pozoruhodnou stavbu období pozdní secese s řadou již nových, geometrických rysů. Z výzdobných architektonických prvků se uplatňuje spíše ornamentální členění ploch s ostře geometricky cítěnými rostlinnými motivy a střídáním hladkých a hrubých omítkových ploch. Výrazně se uplatňuje svým členěním se stanovou střechou a zvonicí při průčelí a tvoří zřetelnou pohledovou dominantu na nároží bloku.\n\nKostel je trojlodní stavba se širokou převýšenou střední lodí a výrazně užšími bočními loděmi, nad nimiž jsou umístěny empory. K severní straně pravoúhlého presbytáře přiléhá sakristie.\n\nKostel není klasicky orientován a obrací se svým hlavním průčelím na východ do Tovačovského ulice, zatímco kněžiště je na západní straně. Průčelí je lemováno dvěma nižšími bočními věžovými útvary, na které po stranách navazují fasády bočních lodí, a je otevřeno v prvním patře mohutným, pětiboce ukončeným oknem, na stranách ve dvou patrech nad sebou člení těla věžových útvarů další úzká okénka. Motiv pětibokého zakončeni se uplatňuje i ve tvaru okna, jímž je členěn podobně utvářený štít. Nad samostatně vyvinutou stanovou částí střechy při průčelí vybíhá drobná zvonička.\n\nPlochu fasády člení přes obě patra probíhající řád plochých lizén a vertikálních polí s vegetabilní výzdobou, která se uplatňuje na většině fasády v lemováni okenních otvorů. Tento systém dodává stavbě příznačný, ploše dekorativní ráz, kladoucí důraz na celkovou skladbu hmoty a zalomené tvary oken a štítu, zatímco vlastní architektonické prvky jsou ve svém účinku poněkud potlačeny.\n\nV interiéru se uplatňuje dominantní prostor hlavní lodi, široce otevřený do bočních lodí a empor nad nimi. Loď je kryta rovným železobetonovým stropem tvořeným silnějšími příčnými trámy, k nimž při stěnách přistupuje užší průběžný podélný trám, který má spíše dekorativní význam. Plochostropé jsou i boční lodí a empory, otevřené do lodi stlačenými eliptickými oblouky. V jejich zábradlí i v zábradlí varhanní kruchty se uplatňuje jemné členění prvků z umělého kamene se střídáním oblých a polygonálních tvarů.\n\nProstor lodi pod kruchtou na západní straně je oddělen mříží, zakončenou znakem řádu karmelitánů. Vnitřní členění prostoru lodi doplňují nástěnné malby, převážně dekorativního charakteru. Na trámech stropu to jsou ornamentální pásové malby s polygonálními terči se zlacením, v bočních čtvercových polích stropu řecké kříže. Střední obdélná pole stropu lemují tmavší pruhy, stejně jako boční pole s kříži. Ornamentální malby zdobí i střední pás stěny nad oblouky empor, kde oddělují pole s mariánskými emblémy a citacemi mariánské litanie, probíhající na obou stranách lodi. Plocha stěn a pilířů je pak oddělena tmavou zvlněnou linkou.\n\nCyklus maleb mariánské litanie patří patrně k původní výzdobě kostela, zatímco postavy andělů a malba P. Marie s českými světci a sv. Janem Nepomuckým nad triumfálním obloukem jsou mladší a pocházejí z roku 1929. Byly provedeny podle návrhu architekta Jaroslava Majera.\n\nMotiv pětibokého zakončení se výrazně uplatňuje i u širokého triumfálního oblouku s nástěnnou ornamentální výzdobou, doplňující výzdobu průčelní stěny za oltářem a stropu vlastního kněžiště. Na abstraktním geometrickém pozadí se tu uplatňují dvě symetrické skupiny postav lemovaných skupinou palem. Zleva je král David s harfou, následuje prorok Izaiáš, prorok Jeremiáš s holí a sv. Jan Křtitel s křížem.\n\nTuto scénu doplňují po stranách středového okna dva letící andělé, držící pod stropem nápisovou pásku (SVATÁ ANNO, MATKO RODIČKY BOŽÍ, ORODUJ ZA NÁS). Tato výzdoba je završena na stropě presbytáře v rozích umístěnými symboly čtyř evangelistů a ve středu kruhovým polem s řeckým křížem. Průčelní stěnu presbytáře člení pětiboce uzavřené okno s figurální vitrají (Nejsvětější Srdce Ježíšovo), postranní okna mají ornamentální výplně a borduru.\n\nVlastní vybavení kostela je slohově různorodé. Z doby vzniku pochází oltář sv. Josefa, další prvky sem byly přeneseny v době vzniku z jiných, starších či zaniklých církevních objektů. Z nejkvalitnějších je to v levé boční lodi raně barokní oltář sv. Anny z doby kolem 1700, kazatelna z poloviny 18. století a další prvky mobiliáře včetně barokních lavic. V kostele na emporách se rovněž nachází několik obrazů z počátku 18. století, mj. z širšího okruhu Škrétova vlivu.\n\nNěkdejší klášterní budova (čp. 1268) přiléhá ze severní strany ke kostelu, s nímž je spojena spojovacím křídlem. Dnešní fasáda je poněkud oproštěna ve srovnání s projektem z roku 1916, což je způsobeno patrně mladšími zásahy; její původní členění je patrno spíše na boční fasádě obrácené ke kostelu. Nad vstupem do budovy, který je lemován plochými lištami a pásem zubořezu, je umístěn karmelitánský znak se zlatým křížem a třemi hvězdami, dokládající její původní určení.\n\nK objektu klášterní budovy se zachovaly dvě varianty řešení, zejména v členění fasád, obě datované do roku 1916. Původní návrh stavitele Procházky byl pojat ještě ve zcela secesním duchu, další varianta je již svým pojetím, bližším postsecesnímu geometrickému a oproštěnému stylu, velmi blízká uskutečněné budově, zejména na její zachovalejší boční fasádě.\n\nV interiéru se zachovalo několik detailů jinak patrně prostého původního vybavení. Je to zejména hodnotné původní zábradlí schodiště, tvořené kolmými hranolovými a šikmými zdvojenými plochými pruty s drobnými zlacenými rozetami. I většina ostatních prvků je původní. Z celého komplexu kostela a klášterní budovy je nepochybně dominantní budova kostela, proti níž se jeví klášterní dům spíše jako rutinní dílo stavitele a svou skladbou představuje spíše pro účely řádu přizpůsobenou disposici běžného činžovního domu své doby, který byl po roce 1923 bez větších zásahů změněn na převážně bytový. Nemáme zpráv ani hmotných dokladů o jiné vnitřní výzdobě, která by se vázala k jejímu původně klášternímu určení, a zdá se, že její prostota byla od počátku záměrná, odlišující klášterní budovu od prostoru kostela, do něhož se výzdobné úsilí soustředilo.\n\n\n"}
{"id": "81186", "url": "https://cs.wikipedia.org/wiki?curid=81186", "title": "Tři mušketýři", "text": "Tři mušketýři\n\nTři mušketýři (Les Trois Mousquetaires) je nejznámější román francouzského spisovatele Alexandra Dumase staršího. V širším slova smyslu pak jde o Dumasovu románovou trilogii líčící životní osudy gaskoňského šlechtice d'Artagnana a jeho přátel, tří mušketýrů Athose, Porthose a Aramise, od roku 1625 do d'Artagnanovy smrti roku 1673. Tato trilogie se skládá z těchto románů:\n\nVšechny tři romány napsal Alexandre Dumas starší, stejně jako většinu svých nejznámějších děl ve spolupráci s profesorem historie Augustem Maquetem. Jako podklad jim posloužily fiktivní d'Artagnanovy paměti \"Les Mémoires de Monsieur d'Artagnan, capitaine lieutenant de la première compagnie des Mousquetaires du Roi\" (1700, Paměti hraběte d'Artagnana, kapitána-lieutenanta první setniny královských mušketýrů, česky 1930 a 2013) francouzského spisovatele Gatiena de Courtilz de Sandrase (1644–1712).\n\nNejen postava d'Artagnana, ale i postavy Athose, Porthose a Aramise a také Raoula, vikomta de Bragelonne mají historický podklad.\n\nVzorem pro vytvoření postavy d'Artagnana byl Charles de Batz-Castelmore, hrabě d'Artagnan (asi 1611–1673), kapitán mušketýrů francouzského krále Ludvíka XIV.\n\nPro postavu Athose posloužil jako vzor Armand de Sillègue d'Athos d'Autevielle (1615–1644), který byl rovněž mušketýrem. V románu jeho pravé jméno zní hrabě de la Fère. Athos je zhruba o deset let starší než ostatní jeho přátelé a je nejvznešenější z nich. d'Artagnana miluje jako svého syna.\n\nPorthos je v románu zprvu jmenován jako pan du Valon a později, když ve \"Třech mušketýrech po dvaceti letech\" získal baronský titul, jako baron du Valon de Bracieux de Pierrefonds. Je to obrovský silák a také tak trochu chvastoun. Jeho postava byla vytvořena podle skutečného mušketýra jménem Isaac de Portau.\n\nAramis má v románu vlastní jméno abbé d'Herblay nebo rytíř d'Herblay. Ve \"Třech mušketýrech ještě po deseti letech\" je znám jako biskup z Vannes a po návratu z exilu též jako španělský šlechtic, vévoda z Alamedy. Je to nejtajemnější muž ze všech čtyř přátel, později významný člen řádu Tovaryšstva Ježíšova (jezuitů) a člověk schopný spřádat velké intriky. Jeho postava byla vytvořena rovněž podle skutečného mušketýra, který se jmenoval Henri d'Aramitz.\n\nJen o trochu méně slavní než d'Artagnan, Athos, Porthos a Aramis jsou jejich sluhové, kteří se svými pány víceméně dobrovolně prožívají jejich dobrodružství. Protřelý Planchet je sluha d'Artagnana a pochází z Pikardie. Mlčenlivý až zasmušilý Grimaud je Bretaněc a věrně slouží Athosovi. Mousqueton, původem z Normandie, je postavou a silou podobný svému pánu Porthosovi. Bazin, který přišel do Paříže z hrabství Berry, má stejně jako jeho pán Aramis velké klerikální sklony.\n\nRaoul, vikomt de Bragelonne je postava z románů \"Tři mušketýři po dvaceti letech\" a \"Tři mušketýři ještě po deseti letech aneb Vikomt de Bragelonne\", kde vystupuje jako Athosův nemanželský syn. Jeho postava byla vytvořena podle syna intendanta prince Gastona Orleánského, který se jmenoval Jacques Bragelonne a narodil se okolo roku 1645. Jacques byl skutečně krátce zamilován do šlechtičny Louisy de la Vallière, ale vztah byl po zásahu její matky ukončen. Datum jeho úmrtí není známo, ví se ještě, že se roku 1662 oženil s Germaine Carrougeovou a měl s ní dceru Catherine.\n\nRomán Tři mušketýři \"(Les Trois Mousquetaires)\", první a také nejslavnější část trilogie o osudech hraběte d'Artagnana, vycházel roku 1844 nejprve na pokračování jako tzv. román-fejeton v pařížském deníku \"Le Siècle\" a v tom samém roce se dočkal i knižního vydání (málokdo však ví, že druhý díl románu vyšel poprvé pod názvem \"Les Quantre Mousquetaires\", tedy jako \"Čtyři mušketýři.\").\n\nDěj románu se odehrává v letech 1625 až 1628 a jeho historickým rámcem je obléhání La Rochelle, bašty francouzských protestantů podporované Angličany. Její dobytí královským vojskem pod vedením kardinála Richelieua znamenalo nejen významný krok k odbourání Ediktu nantského, jímž Jindřich IV. zaručil protestantům svobodu vyznání, ale také důležitou etapu v upevňování absolutismu ve Francii. Vedle kardinála Richelieua vystupují v románu ještě další historické postavy, např. král Ludvík XIII., jeho choť Anna Rakouská, anglický vévoda z Buckinghamu, kapitán královských mušketýrů de Tréville, komorník Anny Rakouské Pierre de La Porte (jeho Paměti byly rovněž jedním z pramenů románu) a další.\n\nPříběh začíná příjezdem mladého d'Artagnana do Paříže, kde se uchází o členství ve sboru královských mušketýrů, kterým velí pan de Tréville – přítel d'Artagnanova otce. Na cestě je mu však neznámým mužem ukraden otcův doporučující dopis, takže je mu cesta mezi mušketýry prozatím uzavřena. Svou mladickou ztřeštěností si proti sobě popudí hned tři z nejlepších mušketýrů, Athose, Porthose a Aramise. Když je však na místě jejich souboje přepadne garda kardinála Richelieua, postaví se neohroženě na jejich stranu a získá tak přátele na život a na smrt (jejich přátelství charakterizuje slavná věta „Jeden za všechny, všichni za jednoho“).\n\nHlavní zápletkou prvního dílu románu jsou pak intriky kardinála Richelieua, který chce zničit královnu Annu Rakouskou. V tom mu vydatně pomáhá jeho pravá ruka hrabě Rochefort (muž, který d'Artagnanovi vzal doporučující dopis) a krásná a tajemná milady de Winter. Královna tajně miluje vévodu Buckinghama a na důkaz své lásky mu daruje dvanáct diamantových přívěsků, šperk, který dostala jako dar od krále. Kardinál, který tuto informaci získá od svých špehů, požádá krále, aby uspořádal ples, na který si má královna zmíněné přívěsky vzít. Královnina komorná, Constance Bonacieuxová, požádá d'Artagnana, který ji miluje, aby královně pomohl. Ten okamžitě odjíždí se svými přáteli Athosem, Porthosem a Aramisem do Anglie, kam přes mnohá nebezpečí nakonec jen sám dorazí (jeho přátelé po cestě postupně odpadají, jak je výprava napadána kardinálovými přisluhovači). V Anglii se mezitím milady de Winter, vyslaná kardinálem, zmocní dvou přívěsků. Vévoda z Buckinghamu však nechá vyrobit nové a d'Artagnan celý šperk královně včas přiveze.\n\nPřevážná část druhého dílu se odehrává při obléhání pevnosti La Rochelle. Vévoda Buckingham sbírá v Anglii vojsko, aby mohl obleženým přispěchat na pomoc. Kardinál Richelieu vysílá do Anglie milady, aby všemi prostředky odjezdu vojska zabránila. Na cestu jí kardinál dává dopis, ve kterém je napsáno, že vše co nositel tohoto listu učiní, koná na kardinálův příkaz a pro blaho státu. Listiny se zmocní Athos, který v milady poznává svou bývalou ženu ocejchovanou jako trestankyně lilií. Milady přesto odjede do Anglie a přemluví náboženského fanatika Feltona, aby zavraždil vévodu Buckinghama (tato vražda je historickou skutečností). Pevnost La Rochelle se pomoci Angličanů nedočká a je dobyta.\n\nMilady jde ve své nenávisti k d'Artagnanovi tak daleko, že se jej pokusí otrávit a nakonec zavraždí Constanci Bonacieuxovou. D'Artagnan a jeho přátelé ji však dopadnou. Athos v ní pozná svou bývalou ženu, a protože má jako hrabě hrdelní právo, odsoudí ji k smrti a nechá ji popravit mečem. Když chce Richelieu přátele potrestat za tuto \"vraždu\", prokáže se mu d'Artagnan listem odebraným milady, potvrzujícím, že kardinál schvaluje všechny činy nositele dopisu. Kardinál Richelieu se projeví jako velký muž, který dovede ocenit statečnost i u svých nepřátel a povyšuje d'Artagnana na poručíka mušketýrů. Athos, Porthos i Aramis odcházejí ze služeb pana de Tréville na své statky. D'Artagnan se spřátelí s hrabětem Rochefortem, když zjistí, že je to v podstatě poctivý muž.\n\nObrovský úspěch Tří mušketýrů okamžitě přiměl Alexandra Dumase staršího a jeho spolupracovníka Augusta Maqueta napsat pokračování. Proto již roku 1845 vydali (opět dvoudílný) román Tři mušketýři po dvaceti letech \"(Vingt ans après\"). Děj románu je situován do let 1648 až 1649, tedy do období povstání frondy ve Francii a občanské války v Anglii.\n\nVe Francii vládne v té době za svého nezletilého syna Ludvíka XIV. jako regentka jeho matka královna Anna Rakouská, která si za svého prvního ministra vybrala kardinála Julese Mazarina, původem z Itálie. Ten se snaží pokračovat v politice svého předchůdce kardinála Richelieua, ale chybí mu jeho velikost. Zejména snahy o centralizaci královské moci vyvolaly velkou nespokojenost v kruzích vysoké šlechty, která podnítila povstání v Paříži, jehož název fronda (prak) je odvozen od kamenů, které pařížské davy metaly do oken příznivců kardinála.\n\nTaké v Anglii vyvolaly pokusy krále Karla I. omezit parlament a získat tak absolutistickou moc povstání, které přerostlo v občanskou válku, v jejímž čele stál jeden z parlamentních vůdců Oliver Cromwell.\n\nNa tomto historickém pozadí se rozvíjejí další dobrodružství hlavních postav z první části trilogie. Na počátku románu se shledáváme s d'Artagnanem, který je po dvaceti letech služby stále jen poručíkem. Mazarin však ví, že d'Artagnan je velice schopný muž a snaží se z něj udělat svého agenta, který by mu pomohl zvládnout hrozící povstání. Pověří ho, aby našel své tři přátele a přesvědčil je, aby také vstoupili do jeho služeb. D'Artagnan však o svých přátelích nemá žádné zprávy. Pomůže mu ale štěstí, když se jeho bývalý sluha Planchet, nyní pařížský měšťan, ukryje v jeho bytě, aby unikl zatčení za pomoc jednomu z povstalců (jde o hraběte Rocheforta). Planchet pomůže d'Artagnanovi nalézt Bazina, Aramisova sluhu, který je kostelníkem v katedrále Notre-Dame. Jeho sledováním nalezne d'Artagnan Aramise, který je nyní knězem a do Mazarinových služeb vstoupit nechce. Pomůže mu však nalézti Porthose. Ten není navzdory svému bohatství šťastný. Přeje si totiž vyšší šlechtický titul a pomocí této návnady jej d'Artagnan získá do kardinálových služeb. Nakonec najde d'Artagnan i Athose, hraběte de la Fère. Ten však o nabízenou službu nemá také zájem, neboť se snaží být dobrým poručníkem svého svěřence Raoula, vikomta de Bragelonne, který je ve skutečnosti jeho nemanželským synem z jeho poměru s vévodkyní de Chevreuse.\n\nBrzy se však zjistí, že Aramis a Athos stojí na straně frondy, když pomohou k útěku vévodovi de Beaufort, kterého Mazarin vězní. Kardinál pověří d'Artagnana a Porthose stíháním uprchlíků a mezi přáteli dojde téměř k souboji. Ovšem zejména Athosovou zásluhou se znovu smíří a obnoví svůj slib přátelství.\n\nNyní se na scéně objevuje syn milady de Winter, Mordaunt, který se chce pomstít za smrt své matky. Ten nejprve zavraždí kata, který na konci románu \"Tři mušketýři\" milady popravil, a pak následuje naše hrdiny do Anglie, kam byli vysláni na pomoc králi Karlu I. Král se však po prohrané bitvě stává zajatcem parlamentu a je odsouzen k smrti. Přes veškerou snahu našich čtyř přátel se jej nepodaří zachránit a Karel I. je 30. ledna roku 1649 popraven. Jeho katem se stal syn milady, který se tohoto úkolu dobrovolně ujal poté, co nebyl žádný jiný kat k dispozici.\n\nNa útěku z Anglie zjistí naši hrdinové, že na lodi je také syn milady, který podplatil posádku, aby loď vyhodili do povětří. Přátelé však z lodi šťastně na člunu uniknou a po výbuchu nalezou v moři naživu pouze miladina syna. Ten se snaží ještě zavraždit Athose, který mu chce pomoci do člunu, a ten jej v zápase o život zabije.\n\nPo návratu do vlasti d'Artagnan zjistí, že ve Francii mezitím propuklo povstání frondy naplno. Ohrožen je život nejen kardinála Mazarina, ale dokonce i členů královské rodiny. Jejich zachráncem se stane d'Artagnan, který jim pomůže k útěku. V nastalých srážkách je zabit d'Artagnanův přítel hrabě Rochefort. Nakonec naši hrdinové společně zajmou kardinála Mazarina a donutí jej k určitým ústupkům ve prospěch povstalců. Za své zásluhy se Porthos stává baronem a d'Artagnan kapitánem královských mušketýrů.\n\nPoslední částí trilogie, líčící osudy d'Artagnana a jeho tří přátel, je obsáhlý román \"Tři mušketýři ještě po deseti letech aneb Vikomt de Bragelonne\" (\"Le vicomte de Bragelonne, ou Dix ans plus tard\"), který Alexandre Dumas starší se svým spolupracovníkem Augustem Maquetem vydal v letech 1847–1850. Román se odehrává převážně na dvoře francouzského krále Ludvíka XIV. v letech 1660 až 1673, svým rozsahem je veliký jako předcházející dvě části trilogie dohromady a většinou je vydáván ve čtyřech dílech. Historickým pozadím románu je postupná přeměna Ludvíka XIV. ze slabého chlapeckého krále ovládaného jeho ministry a matkou Annou Rakouskou na absolutistického \"krále slunce\", který získal úplnou kontrolu nad francouzským státem.\n\nNa počátku románu vidíme Ludvíka XIV. ještě zcela v područí kardinála Julese Mazarina. Ludvík by rád pomohl Karlu II., synovi popraveného Karla I., získat zpět anglický trůn. Nechá se však ovlivnit svými ministry natolik, že od pomoci upustí. To pobouří kapitána královských mušketýrů d'Artagnana natolik, že opustí královské služby. S Athosem, hrabětem de la Fère, se vydají do Anglie a vrátí Karlovi II. královskou korunu (rok 1660). K tomu využijí poklad, jehož tajemství sdělil Athosovi Karel I. těsně před svou popravou.\n\nRovněž se seznámíme s titulní postavou románu, Athosovým synem Raoulem, vikomtem de Bragelonne, který byl již ve \"Třech mušketýrech po dvaceti letech\" šíleně zamilován do šlechtičny Louisy de la Vallière. Ta však dá před Raoulem přednost své lásce ke králi Ludvíkovi XIV. a stane se jeho milenkou (tou skutečně byla v letech 1661 až 1667). Raoul se nemůže vzpamatovat z toho, že jej Louisa opustila a nakonec se nechá zabít v bitvě.\n\nStřední část románu je věnována z velké části politickým i milostným intrikám na dvoře Ludvíka XIV. Ten se po smrti kardinála Mazarina roku 1661 stává postupně silným panovníkem a snaží se zbavit vlivu ministra financí Nicolase Fouqueta, který se chce stát královským rádcem namísto Julese Mazarina (tato část díla zabírá ve čtyřdílných vydáních druhý a třetí díl).\n\nNa rozdíl od poněkud zdlouhavé střední části je poslední čtvrtý díl románu opět plný napětí i akce. Vyprávění je založeno na pověstech o existenci dvojčete Ludvíka XIV., které je svému bratrovi k nerozeznání podobno. Z důvodů možného ohrožení monarchie ve Francii případnými boji o trůn je toto dvojče uvězněno a tvář je mu skryta pod železnou masku, aby je nikdo nemohl poznat. Tohoto tajemství se zmocní jezuité a Aramis. Ten zosnuje spiknutí, do kterého zaplete i Porthose, a provede výměnu krále za jeho bratra, který má být dle názoru spiklenců lepším panovníkem. Spiknutí však odhalí Nicolas Fouquet a, ačkoliv je u pravého krále v nemilosti, zachrání jej. Aramis s Porthosem jsou nuceni prchnout. Král, přestože ho Nicolas Fouquet zachránil, přikáže d'Artagnanovi, který se mezitím vrátil do královských služeb, aby jej zatkl. D'Artagnanovi to připadá nečestné a chce znovu rezignovat. Když mu však Ludvík XIV. vysvětlí, že je to král, který je nucen řídit tuto zemi a dělat i nepopulární opatření, zůstává.\n\nAramis s Porthosem chtějí uprchnout do Španělska. Těsně před naloděním jsou ale dopadeni obrovskou přesilou vojska. Porthos vyhodí do povětří jeskyni plnou pronásledovatelů, čímž umožní Aramisovi útěk, sám však při tom zahyne. Aramis se však nakonec do Francie vrátí jako španělský vyslanec a grand (má titul vévoda z Alamedy). Athos umírá žalem nad ztrátou syna.\nV epilogu románu jsme pak svědky d'Artagnanovy smrti dne 23. března 1673 při obléhání Maastrichtu. Právě v okamžiku, kdy obdrží od krále povýšení na maršála Francie, zahyne po zásahu dělovou koulí.\nNejslavnějšímu Dumasovu dílu se věnovalo mnoho napodobovatelů. Například Francouz Paul Mahalin (1838–1899) napsal pokračování \"Tří mušketýrů ještě po deseti letech\" pod názvem \"Le Fils de Portos\" (1883, \"Porthosův syn\") a román \"Le Filleul d'Aramis\" (1896, \"Aramisův kmotřenec\").\n\nK nejznámějším dílům, vážícím se ke Třem mušketýrům, patří ale romány francouzského spisovatele Paula Févala mladšího (1860–1933). Jsou to \"Le fils de d’Artagnan\" (1914, \"D’Artagnanův syn\"), \"La vieillesse d’Athos\" (1925, \"Athosovo stáří\") a především čtyřdílný román \"D’Artagnan contre Cyrano\" (1925, \"D'Artagnan kontra Cyrano de Bergerac\") a jeho třídílné pokračování \"D’Artagnan et Cyrano réconciliés\" (1926, \"Hrabě d'Artagnan a Cyrano de Bergerac\") odehrávající se zhruba deset let před \"Třemi mušketýry po dvaceti letech\".\n\nVšechny tři části trilogie se dočkaly více či méně úspěšných filmových zpracování. Ve filmových adaptacích \"Tří mušketýrů\" je Rochefort obvykle vylíčen jako strašlivý bídák a na konci filmu je d'Artagnanem ve vzájemném souboji zabit. Také je velmi zajímavé, že ke zfilmování lákala filmaře ze všech nejméně prostřední část trilogie, tj. \"Tři mušketýři po dvaceti letech\".\n\nK neznámějším filmovým zpracováním patří:\n\n\n"}
{"id": "81192", "url": "https://cs.wikipedia.org/wiki?curid=81192", "title": "Armatura (počítačová grafika)", "text": "Armatura (počítačová grafika)\n\nArmatura je skelet, podél kterého je utvořen zbytek postavy. Armatury se používají především v umění pro tvorbu póz, v loutkoherectví a animaci, a v neposlední řadě také v 3D počítačové grafice.\n"}
{"id": "81193", "url": "https://cs.wikipedia.org/wiki?curid=81193", "title": "Tünel", "text": "Tünel\n\nTünel je krátká linka metra v Istanbulu, v Turecku. Je to podzemní lanová dráha, má pouze dvě stanice a dlouhá je celkem 573 m. Po londýnském metru je Tünel druhým nejstarším systémem podzemní dráhy na světě. \n\nDráhu vyprojektoval francouzský inženýr Henri Gavand roku 1867; o dva roky později, 6. listopadu 1869 dostal povolení od samotného sultána Abdula Azíze. Po zajištění financování stavby se začalo 30. července kopat, stavební práce skončily v prosinci 1874.\n\nTünel byl slavnostně pro veřejnost otevřen 17. ledna 1875 za účelem zajištění lepšího spojení mezi istanbulskými čtvrtěmi Pera a Galata, která se nacházejí na sever od Zlatého rohu. Mnoho lidí dříve pracovalo právě ve čtvrti Galata a žilo na kopci v Pera. Tünel se svým převýšením okolo 60 m jim zkrátil namáhavou chůzi.\n\nGalata a Pera se dnes nazývají Karaköy a Beyoğlu. Dolní stanice nese název Karaköy a horní Tünel Meydani (\"Tünelské náměstí\") – nachází se na dolním konci Istiklal Caddesi. Jízda mezi oběma stanicemi trvá minutu a půl, na vlak se čeká dvě minuty. Soupravy jsou dvouvozové, s pneumatikami a pohybují se rychlostí 25 km/h.\n\nI dnes je Tünel využívaný, ne však tolik jako dříve; pohodlnější je nyní cestování autobusy nebo moderním metrem. \n\n"}
{"id": "81194", "url": "https://cs.wikipedia.org/wiki?curid=81194", "title": "Muay Thai", "text": "Muay Thai\n\nMuaythai známé též jako thajský box (thaibox) je thajské plnokontaktní bojové umění.\n\nV roce 2000 celosvětová organizace IFMA vytvořila veřejný jednotný název Muaythai pro tento bojový sport tak, aby byl v souladu s jinými sporty jako judo, karate apod. a nebyl vázán na zemi vzniku (Thajsko).\n\nVyvinulo se z bojového umění Muay Boran a má více než tisíciletou tradici. Největší popularitu si tento způsob boje získal u válečníků, jimiž byla osídlena území dnešního Thajska. Po uklidnění válečných konfliktů se souboje odehrávaly převážně na tržištích. Později začaly vznikat specializované stadiony a zápasy se přesunuly do klasického ringu.\n\nJedná se o jeden z nejtvrdších bojových sportů. Jsou povoleny údery lokty a koleny. Každý zápas začíná tradičním zahajovacím ceremoniálem \"vai-kru\" (tanec-modlitba). Bojovníci muaythai nosí z provazu upletené čelenky \"mong-kon.\" V novodobé historii byl však tento sport upraven několika pravidly, které zajišťují ochranu jednotlivých sportovců při zápasech, aby se otevřela cesta k větší popularizaci a zájmu širší veřejnosti o další sportovní disciplínu bojových sportů. V dnešní době je hlavní cestou propagace sportovního muaythai amatérská úroveň, jejímž zastřešujícím orgánem je IFMA - International Federation of Muaythai Amateur. Základním rozdílem mezi profesionálním a amatérským pojetím muaythai je čas zápasů, počet kol a ochranné pomůcky. Kromě suspenzoru, chrániče zubů a rukavic se v původní verzi a dnes v profesionální sféře nepoužívají žádné chrániče a bojovníci nastupují k zápasu bosí. Souboj trvá pět kol po třech minutách. Jednotlivá kola jsou oddělena dvouminutovou přestávkou.\nV amatérském pojetí se kromě suspenzoru, chrániče zubů a rukavic ještě používá ochranná helma, chránič loktů a holení, ženy chránič hrudi a pro juniorské kategorie ještě ochranná vesta. Zápasy jsou na 3 kola po třech minutách s minutovou pauzou. Tímto zavedením sportovních pravidel do tradiční plnokontaktní disciplíny si střešní organizace IFMA slibovala otevření cesty svého sportu mezi světovou elitu v podobě uznání MOV.\n\nDíky dlouhodobé a cílevědomé práci všech zainteresvaných lidí, sportovců i fanoušků po celém světě se to nakonec v roce 2017 podařilo a muaythai bylo uznáno MOV.\n\n"}
{"id": "81197", "url": "https://cs.wikipedia.org/wiki?curid=81197", "title": "Bibirjevo (stanice metra v Moskvě)", "text": "Bibirjevo (stanice metra v Moskvě)\n\nBibirjevo () je stanice moskevského metra.\n\nBibirjevo se nachází na Serpuchovsko-Timirjazevské lince, v její severní části. Je to mělce založená stanice, nachází se pouhých 9,5 m pod povrchem. Otevřena byla 31. prosince 1992 a do zprovoznění stanice Altufjevo o dva roky později sloužila jako konečná. Na výzdobu stěn za nástupištěm byl použit bílý a šedý mramor, pro podlahu červená a šedá žula. Pojmenována je podle stejnojmenné čtvrti. Má jeden výstup vyvedený do podpovrchového vestibulu.\n\n"}
{"id": "81199", "url": "https://cs.wikipedia.org/wiki?curid=81199", "title": "Last.fm", "text": "Last.fm\n\nLast.fm je internetové rádio, hudební encyklopedie a systém pro doporučování hudby, který se spojil se sesterským produktem Audioscrobbler v srpnu 2005. Systém vytváří profil hudebního vkusu každého uživatele, ukazuje jeho oblíbené umělce a písničky na jeho osobní stránce. Tyto informace získává ze skladeb, které uživatel poslouchal pomocí stáhnutého Audioscrobbler pluginu nainstalovaného do jeho hudebního přehrávače.\n\nUživatelé Last.fm si mohou vytvořit hudební profil použitím dvou metod: posloucháním své hudební sbírky v jejich přehrávači s nainstalovaným pluginem, nebo posloucháním Last.fm rádia, většinou pomocí přehrávače Last.fm. Přehrané písničky se ukládají do databáze, ze které se sestavují žebříčky a hudební doporučení. Uživatelské stránky také zobrazují nedávno hrané skladby, které jsou dostupné i ve formě obrázku nebo XML dokumentů, a tak se dají zobrazit i na blozích a osobních stránkách.\n\nDoporučení se počítají pomocí kolaborativního filtrovacího algoritmu, takže si uživatelé mohou prohlížet seznamy umělců, které nemají ve svém vlastním profilu, ale mají je v profilech jiní uživatelé s podobným hudebním vkusem. Last.fm také umožňuje ručně doporučovat umělce, písničky, nebo alba dalším uživatelům (pokud jsou v databázi).\n\nLast.fm nabízí i placené účty za cenu 3,00 € za měsíc. Mezi zvýhodněné služby patří:\n\nOd znovuspuštění v srpnu 2005 podporuje Last.fm popisování umělců, alb a písniček. Uživatelé si je můžou třídit podle popisků, ale nejužitečnější je popiskové rádio hrající písničky s určitou popiskou. Popisky jsou podle žánru („punk rock“), nálady („agresivní“), charakteristiky umělce („soprán“), nebo čehokoliv jiného („Petrovy oblíbené písničky“).\n\nHudba z Last.fm se nejčastěji pouští z vlastního přehrávače Last.fm, který musí být stažen a nainstalován. Přehrávač zobrazuje název písničky, album a umělce společně s přebalem CD, pokud je dostupný. Jsou zde tři tlačítka umožňující uživateli milovat, přeskočit nebo zakázat právě hranou skladbu. Tlačítko milovat přidá písničku do jeho seznamu milovaných skladeb; zakázat způsobí, že už se tato písnička nebude nikdy hrát. Obě tlačítka ovlivňují uživatelův profil. Přeskakovací tlačítko nikoliv. Další ovládací prvky jsou hlasitost, stop a nastavení. Přehrávač používá MP3 proud kódovaný na 128 kbit/s 44,1 kHz.\n\nV poslední verzi přehrávače si mohou uživatelé vybrat používání externího přehrávače. Pokud tak učiní, dá jim Last.fm přehrávač URL, na které běží jako proxy. Uživatelé si pak mohou URL otevřít v jejich přehrávači.\n\nPři aktualizaci v listopadu 2006 se také objevila možnost pro přehrávání použít Flash klient.\n\nPřed srpnem 2005 pouštěl Last.fm otevřený proud, který se dal přehrát v normálním přehrávači a ovládací panel byl ve webovém prohlížeči. To způsobovalo potíže s podporou a oficiálně tato větev nepokračuje. Avšak spousta uživatelů stále dává přednost svým vlastním přehrávačům, protože spousta funkcí (například grafický ekvalizér, vizualizace, vlastní pluginy a skiny, atd.) nejsou a pravděpodobně nikdy nebudou zařazeny do oficiálního přehrávače.\n\nLast.fm také dokáže tvořit profil podle toho co uživatel poslouchá na svém počítači. Uživatelé si musí stáhnout a nainstalovat plugin do svého přehrávače. Ten automaticky odesílá interpreta a název písničky poté, co se odehraje polovina písničky, nebo prvních 240 sekund, podle toho co nastane dříve. Když je v písničce posouváno, písnička je kratší než 30 sekund, nebo jí chybí metadata (ID3 tag, CDDB, atd.), tak se písnička neodešle.\n\nV prosinci 2005 dodržel Last.fm dlouhodobý slib svým uživatelům, a dal jim přísně tajnou „Poníkovou“ stránku. Poník (dostupný jen přihlášeným uživatelům) umožňuje souhrnný pohled na uživatelská data, která Last.fm poskytuje. Služba má v hlavičce napsáno \"Last.fm používá svůj obří počítačový mozek, aby našel nejnovější a nejlepší věci pro váš poslech, čtení a dokonce diskuzi, po celý den.\"\n\nDalší služby zahrnují editor profilu (takže uživatelé mohou odstranit skladby které byly přidány s nesprávnými metadaty, nebo přidávat popisky interpretům/skladbám ve velkém), procházet spřízněné profily (jako kamarády a hudební sousedy) a prohlížet oblíbená alba uživatelů.\n\nJakožto masový hudební hodnotící systém má Last.fm několik výhod oproti tradičním hudebním žebříčkům. Zatímco běžné žebříčky hodnotí úspěch podle počtu prodaných desek, Last.fm měří, kolik lidí si písničku poslechne.\n\nI tak je tu ale několik důvodů proč nepovažovat Last.fm za absolutní žebříček:\n\nAudioscrobbler začal jako počítačový projekt Richarda „RJ“ Jonese při jeho studiu na Southamptonské univerzitě v Británii. RJ vyvinul první plugin a otevřel API komunitě, následně bylo podporováno mnoho hudebních přehrávačů pro různé operační systémy. Audioscrobbler uměl jen zaznamenávat písničky které uživatel poslouchal a používat na ně kolaborativní filtrování a dělat z nich žebříčky.\n\nLast.fm bylo založeno v roce 2002 Felixem Millerem, Martinem Stikselem, Michaelem Breidenbrueckerem a Thomasem Willomitzerem, všichni z Rakouska a Německa, jako internetová radiová stanice a hudební komunitní stránka používající podobné hudební profily pro generování dynamických playlistů. Tlačítka „milovat“ a „zakázat“ umožňovaly uživatelům přizpůsobovat své profily. Last.fm vyhrál Europrix 2002 a byl nominován na Prix Ars Electronica v roce 2003.\n\nTýmy Audioscrobbler a Last.fm spolu začaly těsně spolupracovat, oba dva se přesunuly do stejné kanceláře ve Whitechapelu (čtvrť Londýna) a v roce 2003 Last.fm plně integroval profily Audioscrobbleru. Vstupy tak mohly přicházet jak z Audioscrobbler pluginu, tak Last.fm stanic. Stránky také zahrnovaly mnoho komunitních fór, i když byly některé odlišné pro každou stránku. V srpnu 2005 se stará Audioscrobbler stránka na adrese audioscrobbler.com zcela spojila s novým webem Last.fm. V září 2005 byl spuštěn web audioscrobbler.net jako stránka pro vývoj.\n"}
{"id": "81207", "url": "https://cs.wikipedia.org/wiki?curid=81207", "title": "Freud", "text": "Freud\n\nFreud je příjmení několika osobností:\n\n"}
{"id": "81209", "url": "https://cs.wikipedia.org/wiki?curid=81209", "title": "Ego, superego a id", "text": "Ego, superego a id\n\nPojmy ego, superego a id označují základní složky osobnosti člověka v psychoanalýze, tedy psychologické teorii Sigmunda Freuda.\n\nId neboli „ono“ (latinsky \"to\") je podle teorie osobnosti její nejnižší složkou. Podle Freuda je u id všechno založeno na uspokojování slasti a id tento rys našeho nevědomí představuje a zastupuje. Je složkou vrozenou, primární je pro něj dosahování slasti – usilování o nebo vyhledávání toho, co daného člověka uspokojuje: může jít o základní podmínky nezbytné pro přežití (čistý vzduch, teplo, jídlo, voda), intenzivní zážitky (sexuální, adrenalinové, spirituální, zábavné) až po potřeby vlastní lidem coby vyšším společenským bytostem (peníze, touha po uznání, prestiž). Funguje v oblasti podvědomí (nevědomí) a to bez výjimky iracionálně. „Idem v akci“ můžeme označit novorozence.\n\nV moderní psychologii je \"id\" názvem pro vášně, pudy, přání, touhy, spontánnost… a jeho protivahou je \"ego\". Pokud dojde k nějakému vážnému narušení ve vývoji osobnosti (s krátkodobým i dlouhodobým trváním), následkem může být rozpolcení osobnosti na osobnost, kde převažuje \"id\" a osobnost, kde převažuje ego.\n\nPojem ego, neboli „já“, se řídí principem reality a vyrovnává působení složky sociální \"(superego)\" a pudové \"(id)\", je vědomé i předvědomé, a výsledkem jeho činnosti je naše chování.\n\nV moderní psychologii se tímto pojmem označuje nejen \"ego\" podle Freuda, ale i složka, kterou vydělil jako \"superego\". Jde o racionální složku, která se řídí principy svědomí, povinností a sociálních jistot. Její protiváhou je stále Id.\n\nFreudovský pojem „ego“ není zcela totožný s obecným významem slova „já“, které je chápáno jako označení lidské jedinečnosti a odlišnosti od ostatních lidí. Též rozpoznání a vnímání osobní identity, vnímané vlastními smysly a pocity.\n\nSuperego, neboli „nadjá“, je podle Freuda nejvyšší ze tří složek osobnosti.\n\nŘídí se principem dokonalosti: „chce“ být dokonalé z hlediska společnosti a působí vědomě i nevědomě. Vzniká působením výchovy, neboli okolí, které na nás má vliv a snaží se nás civilizovat do standardů společnosti, ve které vyrůstáme. Prahne po ideálech a nutí osobnost snažit se jich dosáhnout. Je naší zažitou vnitřní morálkou, neboli svědomím.\n\nV dnešní moderní psychologii se již pojem \"superego\" nepoužívá a nahradilo ho prostě \"ego\", které však podle Freuda existuje také a má vlastní význam.\n\n\n"}
{"id": "81210", "url": "https://cs.wikipedia.org/wiki?curid=81210", "title": "Chrám Zesnutí přesvaté Bohorodice (Žižkov)", "text": "Chrám Zesnutí přesvaté Bohorodice (Žižkov)\n\nChrám Zesnutí přesvaté Bohorodice (), zvaný též pravoslavný, ruský kostel, či \"Uspenskij chrám\" apod., je pravoslavný kostel, nachází se na Olšanských hřbitovech v Praze 3-Žižkově. \n\nSoučástí kostela je také krypta - kaple svaté Sofie, kde jsou pochováni zakladatelé chrámu. Chrám stojí na pravoslavném pozemku a v jeho nejbližším okolí je hřbitov pro pravoslavné.\n\nV roce 1905 protojerej pravoslavné parafie sv. Mikuláše v Praze, duchovní otec Nikolaj Nikolajevič Ryžkov získal od městské rady pozemek na Olšanských hřbitovech, jenž měl sloužit pro pohřbívání osob pravoslavného vyznání. O dva roky později byl vytvořen projekt, podle kterého měl být v určeném místě vystavěna pohřební kaple. Otec Ryžkov začal sbírat peníze na její výstavbu, k realizaci však prozatím nedošlo. \n\nIdea výstavby chrámu se vrátila po roce 1921, kdy prudce vzrostl počet pravoslavných věřících v Praze z důvodu značného přílivu ruských emigrantů po vypuknutí občanské války v Rusku a následnému převzetí moci bolševiky. Emigranti organizovaní v \"Bratrstvu Zesnutí Matky Boží\" (\"Успенское братство\"), získali podporu tehdejšího československého předsedy vlády, Karla Kramáře. Kramář, sám pravoslavného vyznání, a jeho ruská manželka Naděžda Nikolajevna (roz. Chludovová), se na projektu velmi aktivně podíleli. Zorganizovali novou sbírku peněz, při níž byly shromážděny čtyři pětiny potřebné částky na realizaci. \n\nNa financování stavby se podílela ruská komunita žijící v tehdejším Československu, osobním darem přispěli také manželé Karel a Naděžda Kramářovi, finanční pomoc přišla též ze Srbska. Nemalý dar poskytl anonymně např. také Antonín Švehla. Na nákup pětice zvonů pro kostel se společně složili pražský pravoslavný biskup Sergij, exarcha pro západní Evropu metropolita Jevlogij (Georgijevskij), ruské společenství v Československu a také jugoslávský král Alexandr I.\n\n11. září 1924 biskup Sergij posvětil základní kámen kostela. Na stavebních pracích se dobrovolně podíleli Rusové žijící v Praze, pod vedením inženýrů A. Mirkoviče, S. Věličkina a P. Nachodkina. Po dokončení stavebních prací byl chrám 22. listopadu 1925 vysvěcen metropolitou Jevlogijem. Události se účastnili také představitelé hlavního města Prahy, československé vlády, pravoslavné církve a zástupci ruské emigrace. Objekt byl zapsán do parafie chrámu sv. Mikuláše v Praze jako pomocný chrám. \nV roce 1945 byl uzavřen chrám sv. Mikuláše na Starém Městě, který byl dosud využíván ruskou pravoslavnou komunitou, což způsobilo, že se olšanská hřbitovní kaple stala dočasným sídlem celé parafie. \n\nV letech 1973–1974 byl kostel z iniciativy metropolity Doroteje celkově zrekonstruován.\n\nProjekt vypracoval prof. Vladimír Brandt za pomoci studentů architektury N. Paškovského a S. Klodta. Inspiroval se staroruskou architekturou chrámů v Nižním Novgorodě a Pskově. \nChrám má půdorys čtverce a vnitřními rozměry 8,20 × 8,20 m. Jeho výška je přibližně 22 metrů. Výzdobu chrámu vytvořili především umělci z řad ruských emigrantů. Návštěvníky na první pohled zaujme mozaika \"Zvěstování Panny Marie\" nad vstupními dveřmi vyhotovená podle zázračné ikony \"„Znamenije Kurskaja Korennaja“\". Mozaiku vytvořila Marie Foersterová se svou dílnou v roce 1927.\n\nFresky v interiéru chrámu pocházejí z doby druhé světové války. \nV podzemní části chrámu se nachází krypta - kaple zasvěcená svaté Sofii, kde jsou pochováni zakladatelé chrámu a někteří významní činitelé, mezi nimi například Karel Kramář a jeho manželka Naděžda, znalec byzantského a staroruského umění, akademik Nikodim Pavlovič Kondakov, ředitel Donské kadetské školy generál T. A. Semernikov, generálové S. A. Voronin, Nikolaj Nikolajevič Šilling, profesor S. S. Gruzděv, Fjodor Andrejevič Ščerbina a další. Je zde pochován také ing. Nikolaj Nikolajevič Ipaťjev, v jehož jekatěrinburském domě, který mu bolševici zabavili, byl zavražděn ruský car Mikuláš II. s manželkou Alexandrou a dětmi.\n\nV kryptě chrámu je pohřbena Naděžda Nikolajevna Kramářová a od roku 1937 i samotný Karel Kramář, dále pak historik Ivan Ivanovič Lapšin, právník a filosof Pavel Ivanovič Novgorodcev či Pjotr Nikolajevič Savickij. V těsné blízkosti chrámu je také hrob metropolity Doroteje.\n\nRoku 1995 byla na stěnu chrámu umístěna pamětní deska, která uctívá památku ruských, ukrajinských a jiných emigrantů ze SSSR, kteří byli v roce 1945 zavlečeni z Československa do Sovětského svazu.\n\nText je psán v češtině a v ruštině a zní: \"„Rusům, Ukrajincům a příslušníkům dalších národů bývalé Ruské říše, v roce 1917 odmítnuvších komunistickou utopii a v řadách slavné dobrovolnické armády bránícím svět před bolševickým terorem, kteří na počátku dvacátých let nalezli nový domov v Československé republice, avšak o čtvrt století později byli prvními oběťmi poválečného prokomunistického oportunismu, jenž dopustil, aby byli v roce 1945 odvlečeni do sovětských koncentračních táborů, kde zahynuli nebo beze stopy zmizeli a jen hrstce bylo po mnoha letech dovoleno vrátit se zemřít ke svým rodinám do Československa. VĚČNÁ PAMĚŤ.“\"\n\n\n"}
{"id": "81216", "url": "https://cs.wikipedia.org/wiki?curid=81216", "title": "Arbatsko-Pokrovskaja (linka metra v Moskvě)", "text": "Arbatsko-Pokrovskaja (linka metra v Moskvě)\n\nArbatsko-Pokrovskaja ( ) je jedna z linek moskevského metra. Značí se modrou barvou, alternativně číslem 3. Má 21 stanic a dlouhá je 44,3 km.\n\nPřestože je linka označena jako třetí, zprovozněna byla jako druhá; její nejstarší stanice jsou z roku 1938. Prochází skrz město a spojuje jeho východ se západem. Nejstarší stanice patří k tzv. stalinistické architektuře; jsou to bohatě zdobené stanice (například Plošaď Revoljucii nebo Elektrozavodskaja). Většina z nich je ražených a založených hluboko pod zemí. Ta nejhlubší, Park Pobědy, dokonce 87 m pod povrchem (průměr na trasu je 30 m), což z ní činí jednu z nejhlubších stanic metra na světě vůbec. Hluboké založení stanic je důsledkem tehdejší obavy z možné jaderné války v první polovině 50. let 20. století, kdy stanice byly budovány a kromě přepravy cestujících měly sloužit také jako kryty. Kvůli tomu dokonce musela být již vybudovaná část mělce založené trasy přeložena (a vznikla tak linka 4 – Filjovskaja). Linka má vlastní depo s názvem Izmajlovo.\n\nDne 15. července 2014 došlo na lince k vážné nehodě, když vykolejila souprava mezi stanicemi Park Pobědy a Slavjanskij bulvar. K následujícímu dni bylo hlášeno 22 mrtvých a více než stovka zraněných. Více než padesát z nich přitom bylo ve vážném stavu a očekávalo se, že počet mrtvých stoupne.\n\n\n"}
{"id": "81217", "url": "https://cs.wikipedia.org/wiki?curid=81217", "title": "Husitské války", "text": "Husitské války\n\nHusitské války byly boje mezi husity a jejich protivníky vedenými králem Zikmundem Lucemburským i mezi husitskými frakcemi navzájem, které probíhaly na českém území v letech 1419 až 1434. Do českých zemí mimo jiné proti husitům zamířily postupně čtyři křížové výpravy. Počet křížových výprav se někdy uvádí odlišný, když je např. jako třetí křížová výprava uváděno v podstatě neuskutečněné tažení z roku 1422, které mělo zanedbatelný význam. Občas je za třetí křižácké tažení nesprávně označována také výprava Sasů, která byla poražena v bitvě u Ústí roku 1426. Křížová výprava byla později proti husitskému králi Jiřímu z Poděbrad vyhlášena papežem také v roce 1466.\n\nPo smrti krále Václava IV. v roce 1419 měl podle práva nastoupit na trůn jeho nevlastní bratr Zikmund Lucemburský. Rozbouřená situace v Čechách však vedla k tomu, že se většina národa postavila proti Zikmundově nástupu na trůn. Zejména byla Zikmundovi neprávem dávána vina za upálení mistra Jana Husa. Už za probíhajícího kostnického koncilu bylo některými církevními činiteli hlásáno, že Čechy odpadlé od katolické církve je nutno přivést nazpět třeba i násilím. Obvyklou cestou v této době bylo vyhlášení křížové výpravy.\n\nByla vyhlášena 1. března 1420 papežem Martinem V. Do jejího čela se postavil uherský a římský král Zikmund Lucemburský. Jeho armáda o síle zhruba 30 000 mužů se ze slezské Vratislavi vydala koncem dubna přes Kladsko do Čech. Křižáci bez boje obsadili Hradec Králové a vstoupili do Kutné Hory - jádra protihusitského odporu v Čechách. Zde král Zikmund tvrdě odmítl poslední pokus Pražanů o smír. Proto Praha požádala o pomoc Tábor a další husitská města mimo jiné Louny, Žatec a Slaný. Oldřich II. z Rožmberka se mezitím pokusil překvapit samotný Tábor, ale jeho vojsko, tvořené převážně rakouskými žoldnéři, bylo 30. května rozehnáno částí táborského vojska, které se rychle navrátilo z Prahy pod vedením hejtmana Mikuláše z Husi. Od června byla Praha obležena Zikmundovými vojsky. Vrchním velitelem byl italský vojevůdce Pippo Spano z Ozory. Rozhodujícím střetnutím se stal 14. července útok křižáků na opevněný vrch Vítkov, který však byl odražen skupinou husitů vedených Janem Žižkou z Trocnova. Po tomto neúspěchu se Zikmundova armáda, znavená letními horky, vyčerpaná špatným zásobováním a znechucená královým nerozhodným postojem prakticky rozešla. Královská pokladna byla značně vyčerpána a tak se zklamaný Zikmund stáhl zpět do Kutné Hory. Ještě před svým odjezdem se však narychlo nechal na Pražském hradě korunovat za českého krále. První křížová výprava do Čech tak skončila nezdarem.\n\nNespokojenost říšské šlechty s vedením první výpravy se snesla právě na hlavu Zikmunda Lucemburského. Křižácké plány pro nové tažení zahrnovaly vpád intervenčních sborů do Čech z několika světových směrů. Zikmund s Uhry, Moravany, Rakušany a Slezany měl směrem ku Praze postupovat z východu, zatímco vojska říšských velmožů měla zemi napadnout ze západu. Hlavní síly z Říše, vedené rýnským falckrabětem Ludvíkem III. a arcibiskupy z Mohuče, Trevíru a Kolína nad Rýnem vpadly 28. srpna 1421 do západních Čech, ale po neúspěšném obléhání Žatce skončila výprava naprostým rozkladem a následoval její útěk zpátky za hranice před postupujícími husitskými posilami. Zikmund Lucemburský táhl se svým vojskem ke Kutné Hoře, kde byl Janem Žižkou na počátku roku 1422 několikrát tvrdě poražen a donucen ustoupit se zbytkem armády zpátky na Moravu. Uherský a římský král Zikmund Lucemburský po této porážce dočasně rezignoval na vývoj událostí v Čechách a obrátil svoji pozornost raději na Uhry, kde sváděl boje proti Turkům. Čeští husité mezitím stabilizují své pozice v zemi a postupně se jejich frakce a polní vojska stávají hlavními mocenskými silami v Čechách.\n\nDalší křížová výprava byla vyhlášena kardinálem Brandou Castiglione na říšském sněmu v Norimberku. Měla za úkol vyprostit z obležení hrad Karlštejn, který se pokoušeli dobýt Pražané vedení litevským knížetem Zikmundem Korybutovičem. Kvůli velmi špatné organizaci však výprava do bojů vůbec nezasáhla a pro svůj malý význam tak mezi křížové výpravy nebývá počítána. Po půlročním obléhání odtáhlo pražské vojsko od Karlštejna bez úspěchu.\n\nRoku 1427 byla z iniciativy kurfiřta, braniborského markraběte Fridricha Hohenzollerna uspořádána třetí křížová výprava na potlačení kacířů z husitských Čech. Vrchním velitelem se nakonec stal trevírský arcibiskup Ota ze Ziegenheimu. Papež Martin V. určil svým legátem na této výpravě anglického kardinála Henryho Beauforta. Křižácká vojska mohla dohromady čítat až něco kolem 25 000 mužů. Spory ve vedení a neujasněnost strategických cílů však vedly 3. srpna k chaotickému ústupu od obléhaného Stříbra a 4. srpna následně k ostudné porážce od spojených husitských vojsk v bitvě u Tachova. Slezská armáda u Náchoda a rakouská na jižní Moravě pod dojmem této porážky do Čech ani nevyrazily. Husité navíc po ústupu intervenčních sil za hranice obsadili Tachov a oslabili tak katolický vliv v západních Čechách.\n\nNic neřešící, neúspěšná, třetí výprava předznamenala poslední, v pořadí již čtvrtou křížovou výpravu do husitských Čech. Její počátek byl stanoven na přelom června a července 1431. Vrchním velitelem se tentokrát stal braniborský markrabě Fridrich. Papežským legátem na výpravě byl kardinál Giuliano Cesarini. Tažení se opozdila o víc než měsíc kvůli rozporům mezi veliteli a 14. srpna bylo zaskočeno rychlým postupem spojených husitských vojsk vedených Prokopem Holým u Domažlic. Často tradovaná věta, že zde křižáci uprchli, jen když zaslechli válečný chorál blížících se husitů, tentokrát není daleko od pravdy. Kališníkům stejně jako u Tachova padla prakticky bez boje do rukou obrovská válečná kořist.\n\n23. prosince 1466 sesadil papež Pavel II. z českého trůnu Jiřího z Poděbrad, kterého označil za husitského kacíře a vyhlásil proti kališníkům v Čechách novou křížovou výpravu. Na jaře roku 1468 vtrhl v čele křižáckých vojsk do českých zemí uherský král Matyáš Korvín, který soupeřil s Jiřím o český trůn. Matyáš Korvín byl 22. července 1469 vojskem Jiřího z Poděbrad obklíčen u Vilémova. Matyáš byl z obklíčení propuštěn na základě slibu, že nebude nadále usilovat o českou korunu, tento slib ovšem později nedodržel. Vzájemné potyčky mezi oběma panovníky trvaly až do smrti Jiřího z Poděbrad 22. března roku 1471.\n\nNeúspěchy křížových výprav (především fiaskem končící třetí a čtvrtá) a sílící husitská expanze do okolních zemí (spanilé jízdy) přiměly katolickou Evropu, aby začala s husity hledat diplomatické řešení bezvýchodné situace v českých zemích. O nutnosti s husity vyjednávat přesvědčil papeže kardinál Giuliano Cesarini. Stalo se tak na Basilejském koncilu a po porážce radikálního husitského křídla 30. května 1434 v bitvě u Lipan od spojených katolíků a umírněné části husitů se výsledkem stal kompromis mezi koncilem a husity - Basilejská kompaktáta. Ta byla slavnostně vyhlášena v Jihlavě roku 1436. Zikmund Lucemburský byl poté 14. srpna slavnostně přijat za českého krále. V odporu proti němu nadále pokračovala pouze radikální husitská menšina vedená Janem Roháčem z Dubé. V českých zemích tak vzniknul v Evropě v té době ojedinělý stav dvojí víry, kdy vedle sebe v jedné zemi rovnoprávně žili katolíci s husity.Tento stav byl změněn poté, co na český trůn dosedl kališník Jiří z Poděbrad. Jiří se v roce 1462 obrátil na papeže, aby Čechům potvrdil basilejská kompaktáta a jmenoval Jana Rokycanu pražským arcibiskupem. Papež Pius II. obojí odmítl a to znamenalo, že se husité opět oficiálně stali kacíři. Následující papež Pavel II. proti Čechám vyhlásil křížovou výpravu do jejíhož čela se postavil Matyáš Korvín usilující o českou korunu. Definitivně náboženské boje v zemi končí až kutnohorským náboženským mírem z roku 1485.\n\nVšeobecně známé je dílo Aloise Jiráska.\n\nHusitské války se staly tématem také polské husitské trilogie populárních historicko-magických románů Andrzeje Sapkowského \"Narrenturm\" (2002), \"Boží bojovníci\" (2004), \"Lux Perpetua\" (2006).\n\nRežisér Otakar Vávra natočil v letech 1954–1956 husitskou trilogii složenou z filmů \"Jan Hus \" (1954), \"Jan Žižka\" (1955) a \"Proti všem\" (1956).Předtím spatřil světlo světa film \"Jan Roháč z Dubé\" (1947) režiséra Vladimíra Borského.\n\n\n\n"}
{"id": "81220", "url": "https://cs.wikipedia.org/wiki?curid=81220", "title": "Optočlen", "text": "Optočlen\n\nOptočlen je v elektrotechnice typ součástky, která slouží k elektrickému oddělení dvou elektrických obvodů. Využívá se například pro ochranu obsluhy elektrického zařízení před úrazem vysokým napětím (například u spínaného zdroje, tj. nabíječky mobilního telefonu apod.).\n\nOptočlen slouží ke galvanickému oddělení dvou obvodů. Je složen z (infra-)LED a fotocitlivé polovodičové součástky, například fototranzistoru v různém provedení (PNP, NPN, nebo i v Darlingtonově zapojení). Když přivedeme na vstup optočlenu malý proud potřebný na rozsvícení LED, začne se fototranzistor otevírat podle proudu procházejícího diodou (LED) – čím větší proud, tím více světla a tím se i více otevře tranzistor. Otevřený přechod tranzistoru mezi emitorem a kolektorem způsobí sepnutí obvodu na výstupu. Díky galvanickému oddělení lze ovládat obvody, které se mezi sebou liší napěťovou úrovní v řádech stovek voltů. Toto použití je časté tam, kde potřebujeme mít úplně oddělená zařízení – včetně zemních (nulových) propojení.\n\nOptoprvky lze rozdělit do několika kategorií, první z nich je, s jakým napětím mohou pracovat, jedná se zejména o tyto dvě:\n\n\nDále se pak optoprvky rozlišují dle vnitřního zapojení a použitých polovodičů v prvku:\n\n\nNejpoužívanějšími typy jsou v dnešní době tranzistorové, určené pro stejnosměrné napětí. Pro střídavé napětí se pak nejčastěji používají tak zvaná SSR \"(Solid State Relay)\", které jsou určeny pro velké výkony řádu několika desítek ampérů.\n\n"}
{"id": "81223", "url": "https://cs.wikipedia.org/wiki?curid=81223", "title": "Jython", "text": "Jython\n\nJython (dříve známý jako JPython) představuje implementaci programovacího jazyka Python v jazyce Java. \n\nPůvodním autorem je Jim Hugunin, který je rovněž tvůrcem další, novější implementace jazyka Python zvané IronPython (prostředí .NET, jazyk C#). Souvislost mezi zmíněnými dvěma implementacemi pravděpodobně vyplývá i ze syntaktické podobnosti jazyků Java a C#.\n\nProgramy psané v jazyce Jython mohou běžným způsobem importovat a používat libovolnou javovskou třídu. S výjimkou některých standardních modulů používá Jython místo pythonovských modulů javovské třídy. K jazyku Jython se dodávají téměř všechny moduly, které jsou součástí standardní distribuce jazyka Python (tj. implementace CPython). Chybí pouze některé moduly, které byly od počátku implementovány v jazyce C. Takže například uživatelské rozhraní můžeme v jazyce Jython místo v Tkinter psát s využitím Swing nebo Abstract Window Toolkit. Zdrojové texty Jython překládá do javovského bajtkódu v okamžiku potřeby nebo staticky.\n\nProjekt je (za podpory Sun Microsystems) aktivně vyvíjen, i když množství jeho vývojářů není tak velké, jako u referenční implementace. Poslední implementovanou verzí je Jython 2.5.3 (13. srpen 2012).\n\nZatím není k dispozici žádná implementace nové vývojové řady Python 3.\n\n"}
{"id": "81225", "url": "https://cs.wikipedia.org/wiki?curid=81225", "title": "Aurora (ESA)", "text": "Aurora (ESA)\n\nAurora je plán Evropské kosmické agentury na robotický a případně i pilotovaný průzkum Měsíce a Marsu.\n\nPůvodní časový plán programu Aurora z roku 2001 předpokládal následující sérii misí:\n\nNa ministerské konferenci ESA v prosinci 2005 v Berlíně bylo schváleno financování pouze projektu ExoMars. To znamená, že zkušební mise, která má otestovat vstup do zemské atmosféry původně plánovaná na rok 2007 bude buďto odložena nebo úplně zrušena. Tehdejší plán misí v rámci projektu Aurora byl v roce 2007 následující:\n\npřičemž Evropská vědecká nadace byla požádána Evropskou kosmickou agenturou o přehodnocení celého časového plánu Aurory – tento nový výhled by měl být zveřejněn na květnovém workshopu v Athénách.\n\nV roce 2017 dostala Evropa při předběžném plánování místa kosmonautů v pilotovaných misích kosmické lodě Orion EM-4, EM-7 a EM-10 na plánovanou lunární orbitální stanici Deep Space Gateway. K tomu ještě Evropa zadala v roce 2019 společnosti ArianeGroup vypracovat do roku 2020 projekt plán těžby minerálů, přičemž se první člověk v rámci tohoto projektu na Měsíc dostane před rokem 2025. Pro dopravu nákladu na Měsíc poslouží raketa Ariane 64. Odhaduje se, že z horninové kůry na Měsíci, zvané \"\"regolit\"\" lze získat Kyslík (nebudou nutné zásobovací mise a zároveň jako palivo pro mise do hlubokého vesmíru) a vodu. Pak časový plán vypadá takhle:\n\n\n\nKosmická vize 2015 - 2025\n"}
{"id": "81231", "url": "https://cs.wikipedia.org/wiki?curid=81231", "title": "Šašek", "text": "Šašek\n\nŠašek je označení pro komickou postavu. Její výskyt lze prokázat již v řeckých a římských komediích, později ve středověkých fraškách. Dále se šašek uplatňoval na panovnických dvorech. Šašci evropského středověku a raného novověku bývali obvykle oděni v pestrém oblečení, na hlavě mívali čapku či kuklu s rolničkami nebo s umělýma oslíma ušima.\n\nŠašek mívá různá další označení, např. harlekýn, v Německu \"Hanswurst\". Cirkusový a varietní umělec, který je někdy nepřesně nazýván souslovím „cirkusový šašek“ je hovorové synonymum pro slovo klaun.\n\nTradice dvorních šašků má své kořeny již ve starém Egyptě. V palácích faraonů sloužili trpaslíci (mohli to být jak Egypťané trpasličího vzrůstu, tak i středoafričtí Pygmejové). Jejich úkolem bylo bavit faraona a jeho dvořany při hostinách směšnými pohyby, žonglováním či žertováním. Také ve starověké Persii, Indii nebo Číně se objevovali dvorní šašci, kteří byli často trpaslíci, hrbáči, eunuši nebo jinak postižení lidé. Známí jsou i japonští šašci \"taikomoči\", kteří svým pánům, císařům a šógunům, sloužili jako tanečníci a vypravěči vtipných příběhů. Někdy se o nich hovoří jako o mužské obdobě gejš.\n\nMéně se šašci uplatnili v antickém období. V Evropě se rozšířili v období vrcholného středověku, patrně pod vlivem křížových výprav, v muslimském světě byli šašci obvyklou součástí panovnicých dvorů již od 7. století. Šašky byli nejčastěji muži, jsou však doloženy i dvorní šaškyně, jako byla např. šaškyně Jana, sloužící anglické královně Marii Krvavé, nebo několik šaškyň ruské carevny Anny Ivanovny. Velký rozvoj šašků nastal v období renesance a baroka, ale s nástupem osvícenství začali šašci z panovnických dvorů pozvolna mizet. V Anglii tomu bylo už v 17. století, jinde v Evropě v průběhu 18. století. Naproti tomu v Číně nebo Osmanské říši přežila tradice dvorních šašků až do počátku 20. století. Své šašky měli i panovníci afrických kmenových států, např. Dahome či Imeriny, ale také panovníci Aztéků nebo havajští králové. Poslední šašek, Jesse Bogdonov, sloužil na dvoře krále Tāufaʻāhau Tupou IV. z polynézského souostroví Tonga ještě roku 1998.\n\nNěkteří šašci se uplatnili zároveň jako diplomaté nebo rádci panovníků. Z českých dějin je známý např. Mossén Borro (vlastím jménem Antonio Talander), působící na dvoře císaře Zikmunda nebo Jan Paleček, šašek a dvořan Jiřího z Poděbrad. Pouze legendárním byl kouzelník Žito, čaroděj na dvoře krále Václava IV. K dalším slavným šaškům patří např. Till Eulenspiegel, polský šašek Stanczyk, anglický William Sommers sloužící Jindřichu VIII. nebo indičtí šašci Ténali Rámakrišna z Vidžajanagaru či Bírbal, rádce a šašek císaře Akbara. Někteří z japonských šašků \"taikomoči\" se vyznamenali dokonce jako vojevůdci. O vtipech, ale i moudrosti a důvtipu všech těchto osobností se dochovala řada pověstí či anekdot, které se často tradují dodnes.\n\n\n\n"}
{"id": "81236", "url": "https://cs.wikipedia.org/wiki?curid=81236", "title": "KOffice", "text": "KOffice\n\nKOffice (výslovnost ] byl otevřený kancelářský balík pro známé multiplatformní desktopové prostředí KDE (K Desktop Environment). Jeho nástupcem je kancelářský balík s názvem Calligra. Díky užívání sdílených knihoven KDE, byl KOffice paměťově nenáročný, rychlý a velmi dobře integrovaný do prostředí KDE. Všechny jeho komponenty byly uvolněny pod open source licencemi. KOffice plně podporoval formát OpenDocument. Postrádal však plnou kompatibilitu s proprietárními formáty MS Office: doc a xls; importované dokumenty často nebyly dobře použitelné.\n\nKOffice byl složen z následujících komplexních komponent:\n\n"}
{"id": "81240", "url": "https://cs.wikipedia.org/wiki?curid=81240", "title": "Burundská vlajka", "text": "Burundská vlajka\n\nVlajka Burundi byla přijata 28. března 1967. Základem vlajky je bílý ondřejský kříž, který rozděluje list na čtyři části: dvě zelené (v žerďové a vlající části) a dvě červené (v horní a dolní části). Zelená barva symbolizuje naději, bílá barva čistotu a červená barva boj za nezávislost. Uprostřed je bílé kruhové pole se třemi šesticípými hvězdami, které symbolizují tři hlavní etnika Burundi: Hutuy, Tutsie a Pygmeje. Tři hvězdy rovněž zastupují tři body národního motta \"Jednota, práce a pokrok\".\n\n27. září 1982 byl upraven poměr stran vlajky z 2:3 na současných 3:5.\n\n"}
{"id": "81241", "url": "https://cs.wikipedia.org/wiki?curid=81241", "title": "Vlajka Burkiny Faso", "text": "Vlajka Burkiny Faso\n\nVlajka Burkiny Faso byla přijata 4. srpna 1984 na základě nařízení prezidenta číslo 84-043-CNR-PRES z 2. srpna 1984. Je tvořena listem o poměru 2:3 se dvěma horizontálními pruhy, červeným a zeleným, se zlatou (žlutou) pěticípou hvězdou uprostřed.\n\nDesign vlajky byl založen na panafrických barvách. Červená barva symbolizuje revoluční boj a závazek, zelená je symbolem zemědělství, hojnosti a naděje. Hvězda je symbolem socialistické revoluce, která údajně dovede zemi ke šťastné budoucnosti.\n\nRozměry hvězdy nejsou pravděpodobně žádným zákonem či předpisem určeny. Po zavedení byla zobrazována o velikosti přibližně 1/2 šířky vlajky, po roce 1987 často s velikostí 1/3 šířky vlajky. Přibližně od roku 1991 je převážně zobrazována o průměru asi 1/4 šířky vlajky. Na stránkách FOTV o rozměrech vlajky Burkiny Faso je průměr hvězdy 1/3 šířky vlajky.\n\nPrvní, tzv. mossijské, státy založily na území dnešní Burkiny Faso již v 11. století Mosijové. Státy Wagadugu, Jatenga nebo Dagomba byly schopny vzdorovat muslimům ze severu. V roce 1896 však Francouzi nejprve dobyli hlavní město Wagadugu (dnešní hl. město Ouagadougou), později celé území a následně vyhlásili protektorát \"Horní Volta\". Prvními vlajkami zde užívanými tak byly vlajky francouzské.\n\n18. října 1904 bylo území Horní Volty začleněno do Francouzské Západní Afriky, nejprve v rámci kolonie Horní Senegal-Niger a od 1. března 1919 již jako Francouzská Horní Volta. K 1. lednu 1933 bylo území rozděleno mezi Francouzský Súdán (dnešní Mali), Pobřeží slonoviny a Niger. V letech 1938–1940 bylo území součástí \"kolonie Pobřeží slonoviny\". Po 2. světové válce byla obnovena Horní Volta v hranicích z roku 1919. Od 4. ledna 1947 byla Horní Volta francouzským zámořským územím v rámci Francouzské Západní Afriky. 11. prosince 1958 získala Horní Volta autonomii v rámci Francouzského společenství. Od roku 1896 až do roku 1959 se na území dnešní Burkiny Faso užívala pouze francouzská vlajka.\n\n9. prosince 1959 byla v Horní Voltě zavedena vlastní státní vlajka. Vlajkou autonomní republiky se stal list o poměru 2:3 se třemi horizontálními pruhy: černým, bílým a červeným. Barvy symbolizovaly tři řeky, zdrojnice řeky Volty: Černá Volta, Bílá Volta a Červená Volta. 5. srpna 1960 získala \"Republika Horní Volta\" plnou nezávislost. Státní vlajkou se stala dosavadní černo-bílo-červená trikolóra.\n\n4. srpna 1983 se po puči kapitána Thomase Sankary dostala k moci marxistická vláda, která přesně po roce změnila název státu na domorodé Burkina Faso (\"republika Země spravedlivých\") a zároveň zavedla novou vlajku, platnou po drobných změnách dodnes.\n\n"}
{"id": "81244", "url": "https://cs.wikipedia.org/wiki?curid=81244", "title": "RŠÚJ Bratislavský kraj", "text": "RŠÚJ Bratislavský kraj\n\nRŠÚJ Bratislavský kraj je statistická oblast Eurostatu úrovně NUTS 2. Její území je tvořeno územím Bratislavského kraje.\n\nOblast má rozlohu 2053 km² a na jejím území žije 559 115 obyvatel (hustota zalidnění 272 ob./km²).\n\n"}
{"id": "81245", "url": "https://cs.wikipedia.org/wiki?curid=81245", "title": "RŠÚJ Západné Slovensko", "text": "RŠÚJ Západné Slovensko\n\nRŠÚJ Západné Slovensko je statistická oblast Eurostatu úrovně NUTS 2. Její území je tvořeno územím Trnavského, Trenčínského a Nitranského kraje.\n\n"}
{"id": "81246", "url": "https://cs.wikipedia.org/wiki?curid=81246", "title": "RŠÚJ Stredné Slovensko", "text": "RŠÚJ Stredné Slovensko\n\nRŠÚJ Stredné Slovensko je statistická oblast Eurostatu úrovně NUTS 2. Její území je tvořeno územím Žilinského a Banskobystrického kraje.\n\n"}
{"id": "81247", "url": "https://cs.wikipedia.org/wiki?curid=81247", "title": "RŠÚJ Východné Slovensko", "text": "RŠÚJ Východné Slovensko\n\nRŠÚJ Východné Slovensko je statistická oblast Eurostatu úrovně NUTS 2. Její území je tvořeno územím Prešovského a Košického kraje.\n\n"}
{"id": "81248", "url": "https://cs.wikipedia.org/wiki?curid=81248", "title": "Dopravní podnik hl. m. Prahy", "text": "Dopravní podnik hl. m. Prahy\n\nDopravní podnik hl. m. Prahy, akciová společnost (DPP) je hlavní provozovatel veřejné dopravy – metra, tramvají a autobusů v hlavním městě České republiky Praze a zároveň provozovatel městských drah (speciální a tramvajové), na nichž tuto dopravu provozuje. Je také provozovatelem několika příměstských autobusových linek Pražské integrované dopravy a dvou lanových drah v Praze. Podle výroční zprávy organizace ROPID za rok 2011 se podílel 67,62 % na výkonech autobusové dopravy v systému PID. Má vlastní střední odbornou dopravní školu. Podnik vydává pro zaměstnance časopis s dopravní tematikou \"DP KONTAKT\", zveřejňovaný i na webu podniku.\n\nV roce 2016 DPP přepravil 1,17 miliard lidí, což je o 9,6 % nárůst oproti roku 2015. Na začátku roku 2017 čítal vozový park DPP 1 179 autobusů, 857 vozů tramvají a 730 vozů metra. V roce 2016 měl 10 910 zaměstnanců, což byl nárůst oproti roku 2010, kdy jich měl něco kolem 10 700.\n\nDo roku 1897 provozovaly veřejnou hromadnou dopravu v Praze výhradně soukromé podniky. Historie Dopravního podniku hlavního města Prahy je odvozována od pražské radniční komise, která vznikla v roce 1890 k posouzení návrhu starosty města Královské Vinohrady na zřízení parní tramvaje propojující obě města. K dohodě sice tehdy nedošlo, avšak komise nadále fungovala pod názvem Komise pro elektrické dráhy. Městská elektrická dráha Královských Vinohrad byla kvůli nedohodě mezi městy zpočátku budována bez účasti Prahy, ale pak se Praha prostřednictvím svého podniku Pražské obecní plynárny do projektu zapojila.\nOd počátku roku 1897 začala být radniční komise označována jako Správní rada elektrických drah, od 1. září 1897 byla usnesením městské rady zřízena jako nový subjekt Kancelář městských elektrických podniků, do obchodního rejstříku pak byl o dva roky později tento subjekt se zpětnou platností zapsán jako Elektrické podniky král. hlavního města Prahy.\n\n27. června 1897 odkoupila Praha dosud soukromou síť pražské koňky, 15. prosince 1897 byl do pražského podniku sloučen vinohradský podnik Městská elektrická dráha Královských Vinohrad. V roce 1900 pak podnik odkoupil Hlaváčkovu dráhu do Košíř a v roce 1907 Křižíkovu dráhu do Vysočan, čímž byl proces komunalizace a monopolizace pražské veřejné hromadné dopravy završen.\n\nV nynější právní formě akciové společnosti existuje podnik od roku 1991. V minulosti podnik vystřídal mnoho názvů a forem:\n\nOd konce 19. století do roku 1946 předchůdci DP provozovali i elektrárnu a rozvodnou elektrickou síť v Praze. Od 15. července 1942 městská doprava společně s elektrárnami, plynárnami a vodárnami tvořila Městské podniky pražské. Od 7. března 1946 byly elektrárny, plynárny a vodárny znárodněny a Městským podnikům pražským zůstala pouze složka Veřejná doprava, 6. září 1946 pak byly přejmenovány na Dopravní podniky hlavního města Prahy.\n\n1. ledna 1961 byla do podniku začleněna osobní lodní doprava, od 1. ledna 1962 i taxislužba a půjčovna osobních automobilů. Pražská taxislužba a osobní lodní doprava na Vltavě spadaly pod podnik Dopravní služby, zaměstnanci Dopravních podniků měli později 50% slevu na jízdním v lodní dopravě, půjčovna automobilů působila pod názvem Pragocar. V lednu 1971 získaly jednotlivé podniky vlastní právní subjektivitu, v lednu 1977 byla opět posíleno postavení podniku jako celku. 1. července 1977 přešla pod Dopravní podniky i správa a údržba komunikací a svoz odpadků (podniky Technická správa komunikací a Pražské komunikace).\n\nV letech 1989–1990 se některé činnosti opět oddělily. Ke dni 1. ledna 1989 byl zakládací listinou Národního výboru hlavního města Prahy založen státní podnik Taxi Praha (IČ 000 64 017) se sídlem v Trojické ulici, do nějž byla vyčleněna taxislužba, avšak po změně poměrů byl tento podnik nedlouho poté zrušen likvidací na základě rozhodnutí Rady hl. m. Prahy č. 6/11 ze dne 30. 5. 1991 ke dni 1. června 1991. 1. července 1989 byly Dopravní podniky přetransformovány v kombinát a státní podnik, od 1. dubna 1991 pak v akciovou společnost (a název se změnil opět do jednotného čísla). V těchto letech byla z podniku vyčleněna také půjčovna automobilů, osobní lodní doprava (privatizována jako Pražská paroplavební společnost), Technická správa komunikací hlavního města Prahy (vyčleněna jako samostatný městský podnik), Pražské komunikace (vyčleněny jako samostatná akciová společnost), projektování metra (vyčleněna jako Metroprojekt Praha a. s.) atd.\n\nV letech 2003 až 2006 prošel DP transformací, při níž byly přeorganizovány vnitřní jednotky v podniku, dosavadní odštěpné závody, vzniklé roku 1992, byly nahrazeny „jednotkami“, provoz byl organizačně a ekonomicky oddělen od správy vozidel, některé servisní činnosti (správa budov, počítačových sítí, projektování dopravy a jízdních řádů, vnitropodniková doprava, zásobování, účetnictví, právní činnosti atd.), které dosud byly vykonávány pro každý odštěpný závod zvlášť, byly integrovány, změnil se systém řízení na takzvané procesní. Účelem změn mělo být mimo jiné zpřehlednění struktury a obnovení ekonomických mechanismů, které by měly vést ke snížení a efektivizaci nákladů podniku. V těchto a následujících letech byly také některé servisní činnosti (čištění a údržba vozidel, provoz měníren atd.) na doporučení poradenské firmy BNV consulting outsourcovány.\n\nKoncem roku 2009 se vyhrotil spor o financování podniku, když si město prostřednictvím organizace ROPID objednalo výkony za cenu (odhadnutou prokazatelnou ztrátu) o cca 2 miliardy vyšší, než kolik město pro Dopravní podnik vyhradilo v rozpočtu na rok 2010. Za Dopravní podnik hl. m. Prahy tuto smlouvu podepsal předseda představenstva Radovan Šteiner, jinak též člen rady města a náměstek primátora. Začátkem listopadu tak hrozila celopodniková stávka poté, co podnik téměř vyčerpal své kontokorenty a musel pozastavit výdej zvýhodněných předplatních kupónů pro rodinné příslušníky zaměstnanců a bývalé zaměstnance-důchodce. Sociální napětí vzrostlo také v souvislosti s pozvánkou firmy BNV consulting na firemní vánoční večírek (na pozvánce zaměstnanec propuštěný na doporučení BNV děkuje manažerům firmy za pozvání).\n\nV březnu 2010 oznámil generální ředitel Martin Dvořák, že podnik připravuje strategii expanze na příměstské a regionální linky PID ve Středočeském kraji (dosud z asi 150 příměstských linek PID provozuje 16, do SID zapojen není), případně i do městské dopravy v okresních městech ve Středočeském kraji. Snížil by tak svou závislost na dotacích od hlavního města Prahy.\n\n26. dubna 2011 valná hromada, kterou tvoří Rada hl. m. Prahy, schválila změnu stanov, která zavedla tzv. německý model akciové společnosti. V něm dozorčí rada zastupuje zájmy vlastníka a podnik je obchodně řízen představenstvem, které je voleno dozorčí radou. Menší část dozorčí rady volí zaměstnanci. Počet členů představenstva byl snížen z 9 na 5, dozorčí rada byla rozšířena z 9 na 15 členů, z toho 5 volených zaměstnanci. Téhož dne valná hromada zvolila novou dozorčí radu, ta má 27. dubna zvolit členy představenstva.\n\nV létě 2012 byl z funkce generálního ředitele dozorčí radou odvolán Vladimír Lich, a to několik dní poté, co podal na 8 bývalých členů vedení podniku (například bývalého generálního ředitele Martina Dvořáka) trestní oznámení kvůli nevýhodným smlouvám. Lich uvedl, že „během svého působení v čele DPP nenašel smlouvu, která by byla výhodná;“ Lich si též stěžoval na zásahy politiků, například radního pro dopravu Josefa Noska, do řízení podniku, a po svém odvolání kritizoval vysokou politizaci dozorčí rady dopravního podniku. Lichovo odvolání údajně navrhl předseda představenstva David Vodrážka. Sesazení souviselo s revoltou části zastupitelů za ODS proti primátorovi za ODS Bohuslavu Svobodovi, který Licha do funkce bez výběrového řízení prosadil, a to jako krizového manažera na přechodnou dobu.\n\nGenerální ředitel Milan Křístek na jednání dozorčí rady 24. září 2013 nabídl svoji rezignaci ke konci listopadu 2013, údajně z důvodu komplikovaných vztahů s radou města. Dozorčí rada jej z funkce 26. září 2013 odvolala s okamžitou platností z funkce člena představenstva a do funkce předsedy představenstva k 27. září 2013 zvolila Jaroslava Ďuriše, který se má stát i novým generálním ředitelem. Zároveň dozorčí rada doporučila představenstvu odvolat Milana Křístka z funkce generálního ředitele a pověřit řízením Jaroslava Ďuriše. Podle primátora Hudečka se nebude konat nové výběrové řízení, ale Ďuriš bude jmenován na základě předchozího výběrového řízení, v němž se Ďuriš umístil za Křístkem jako druhý.\n\nPodle primátora Tomáše Hudečka je primárním úkolem vyřešit dlouhodobé problémy s extrémně nevýhodnou zakázkou na dodávku tramvají a následně řešit finanční situaci dopravního podniku tak, aby každým rokem nenarůstala jeho spotřeba. Křístek navrhoval situaci řešit meziročním navýšením rozpočtu o 600 milionů a zvýšením jízdného. Primátor Tomáš Hudeček 26. září 2013 v České televizi označil za hlavní prioritu „jednu příšernou smlouvu na dodávku tramvají“, podepsanou před 7 až 8 lety, která zadluží dopravní podnik o 20 miliard korun, a to o 2,3 miliardy Kč ročně. Pokud DP nebude schopen s touto smlouvou nic udělat, tak všechna další opatření jsou podle Hudečka hrozně zanedbatelná. Dosavadní jednání se Škodou Transportation probíhala podle Hudečka laxním způsobem a velmi zvláštně, navíc dozorčí rada věnuje třetinu svého času vadností a poruchovostí těchto tramvají. Zmíněná smlouva se Škodou Transportation podle Hudečka vysává podnik takovým způsobem, že je před finančním krachem, takže nestačí kosmetické změny, ale jsou třeba hluboké reformy. Jmenování následujícího generálního ředitele po Milanu Křístkovi je podle Hudečka poslední šancí při snaze zachovat DP vcelku, aby opravdu fungoval a neměl na sobě přisátou pijavici v podobě jedné významné firmy a jednoho kontraktu. Škoda Transportation si podle Hudečka musí uvědomit, že nebude-li chtít ustoupit, dovede jednoho svého významného zákazníka absolutně ke krachu, privatizaci a rozkladu. Pokud by se toto budoucímu řediteli nepodařilo, bylo by třeba sáhnout k opravdu hluboké restrukturalizaci, spočívající především v prodeji majetku, zhruba v horizontu nejbližšího půl roku. Plán takové restrukturalizace nedokázal primátor Hudeček blíže specifikovat, protože doufá, že taková situace nenastane: „U nás v hlavě není nic, co by se privatizovalo jako první. To je věcí Dopravního podniku.“\n\nPodle komentátora Petra Holuba Křístkovo odvolání souvisí s tím, že za jeho vedení vnitřní audit DP odhalil, že společnost Inženýring dopravních staveb porušovala zákon o veřejných zakázkách při zadávání víceprací na stavbě prodloužení trasy metra A, například vyhlašovala výběrové řízení na práce, které již byly téměř dokončeny. Věrohodnost Křístkova auditu potvrdil i audit ministerstva dopravy, které doporučilo Evropské komisi, aby pokutovala Dopravní podnik za zmanipulované soutěže částkou tři a půl miliardy. Ve společnosti Inženýring dopravních staveb až donedávna po 6 let působil nynější předseda dozorčí rady Dopravního podniku Jiří Pařízek. Za skutečný důvod svého odvolání považuje kauzu IDS i sám Křístek; bývalý primátor Bohuslav Svoboda se navíc domnívá, že to byla jedna z věcí, kvůli kterým byl odvolán i dřívější ředitel Lich.\n\nPodnik má od roku 1991 formu akciové společnosti, jehož původně jedinou akcii v hodnotě přibližně 32 miliard Kč vlastnilo hlavní město Praha. V roce 1995 byla tato akcie rozdělena na 3001 ks akcii, vlastník se nezměnil. Rozšířená rada městského zastupitelstva (dříve zastupitelstvo samo) vykonává funkci valné hromady, tj. provádí i volbu předsedy představenstva a dozorčí rady.\n\nV databázi Obchodního rejstříku je název již od roku 1991 zapsán s chybami v umístění mezer u interpunkčních znamének jako \"Dopravní podnik hl.m. Prahy ,akciová společnost\".\n\nFirma má úplnou nebo částečnou kapitálovou účast v několika dceřiných společnostech:\n\n\nMimoto jsou jako ředitelé označováni lidé v čele organizačních úseků:\n\nŘediteli již zaniklých úseků byli:\n\nSvé ředitele měly též odštěpné závody (Metro, Elektrické dráhy, Autobusy), ty však byly nahrazeny menšími tzv. „jednotkami“, v jejichž čele stojí vedoucí jednotky.\n\nPředsedové představenstva:\n\nPředseda dozorčí rady:\n\nVětšinu činnosti tvoří závazek veřejné služby na linkách Pražské integrované dopravy, kterou město Praha a některé další obce u dopravce objednávají prostřednictvím organizace ROPID (Regionální organizátor pražské integrované dopravy). Občas DP provozuje také linky financované soukromoprávními subjekty (například do konce ledna 2007 provozoval 6 autobusových linek pro bezplatnou dopravu k obchodnímu komplexu Tesco v Letňanech). Příležitostně provozuje i například náhradní autobusovou dopravu pro České dráhy a. s., dopravní obsluhu hromadných kulturních, sportovních a podobných akcí na objednávku jejich pořadatelů, zájezdy atd. Veřejně nabízí také některé činnosti související se servisem vozidel, výuku v autoškole atd.\n\n(Data z konce r. 2006)\n\nOd roku 1999 DPP používá nové logo, kterým je bílý nebo červený kruh (symbolizuje autobusy) s dvěma přes něj probíhajícími zakřivenými liniemi (tramvaje) a se svislou linií (metro). Používá se jak na autobusech, tak i tramvajích či v metru. V devadesátých letech každý odštěpný závod používal své vlastní logo; metro trojúhelník s písmenem M, tramvaje stylizovanou Prašnou bránu (podobné logo bylo do 80. let užíváno pro celý DP) a autobusy stylizované písmeno A.\n\nSpolečnost má oficiální sídlo v moderní budově v Sokolovské ulici ve Vysočanech, u stanice metra Vysočanská. Známější je dřívější budova Elektrických podniků v Bubnech, kterou vlastnil jiný následník Elektrických podniků a Dopravní podnik ji z ekonomických důvodů po mnoha desetiletích opustil.\n\nDalší významná pracoviště, mimo areálů dopravních provozoven:\n\nČíslo garáže bývá uvedeno po straně čela vozidla.\n\n\nČíslo vypravující vozovny je první číslicí trojciferného pořadového čísla, umisťovaného na boku čelního skla vozidla.\n\n\n\nPředprodej téměř celého sortimentu jízdenek zajišťuje podnik v síti předprodejních okének, která jsou především v mnoha stanicích metra. Od 90. let provoz této předprodejní sítě smluvně provozovala firma Petr Šoch. Poté, co jí v roce 2007 Dopravní podnik vypověděl smlouvu, dostala tuto agendu počátkem listopadu 2007 bez výběrového řízení, původně na tři měsíce, personální agentura VD Work Agency, čímž byla dozorčí rada DP překvapena. Ještě krátce předtím údajně ředitel Martin Dvořák tvrdil, že firma Šoch bude prodej zajišťovat do té doby, než bude řádně vybrána nová firma. Od 1. března 2008 zajišťuje prodej firma Cross Point.\n\nOhledně zajištění prodeje firmou Cross Point byla, současně s údajně předraženými jízdenkami od Neograph, podána v roce 2017 obžaloba. V květnu 2019 Městský soud v Praze nepravomocně zprostil všech 17 obžalovaných viny.\n\nJízdenky s kratší dobou platnosti (označovací) podnik prodává také prostřednictvím sítě vlastních prodejních automatů. Je jediným z dopravců v PID, který provozuje prodejní automaty jízdenek PID.\n\nJízdenky Dopravní podnik distribuuje též prostřednictvím smluvních prodejců, zejména provozovatelů novinových stánků a podobně. Vzhledem k málo výhodným podmínkám, zejména nízkému rabatu, však na rozdíl od 80. let dnes již není samozřejmou součástí sortimentu trafik a prodejny, které jízdenky vedou, již nejsou označeny jednotným výrazným označením. Vybrané druhy jízdenek začal DP distribuovat i ve svých informačních střediscích a prostřednictvím pošt.\n\nDne 1. května 2000 byl zaveden doplňkový prodej základního druhu jízdenek za zvýšenou cenu u řidičů městských autobusových linek. Dne 22. listopadu 2007 byla zavedena SMS jízdenka. Dne 29. září 2008 byl spuštěn internetový obchod. Přes internet je tak možné si koupit papírové kupony nebo kupony pro kartu Lítačka. V tramvajích se jízdní doklady prodávají od roku 2019.\n\nAby společnost Neograph, a.s. získala zakázku na dodání jízdenek DPP, zavázala se podle dokumentů zveřejněných Nadačním fondem proti korupci platit 17 haléřů z každé jízdenky zprostředkovateli Cokeville Assets Inc. z Britských Panenských ostrovů. Ivo Rittig však podal vůči fondu žalobu na ochranu osobnosti a požaduje stažení dokumentů.\n\nV roce 2013 policie v této kauze obvinila 5 lidí, včetně bývalého generálního ředitele dopravního podniku Martina Dvořáka. Dne 13. února 2014 byl při policejní razii zadržen a obviněn Rittig, podle státní zástupkyně by mělo jít o trestný čin legalizace výnosů z trestné činnosti související s pražským dopravním podnikem. Spolu s ním policie obvinila právníka MSB Legal Davida Michala, jednatele tiskárny Neograph Jana Janků a Rittigova obchodního partnera Petera Kmetě.\n\nPolicie v únoru 2017 navrhla podání obžaloby na 18 obviněných, včetně lobbisty Ivo Rittiga.\n\nV říjnu 2018 začal u Městského soudu v Praze soud se 17 obžalovanými. \n\n17. května 2019 Městský soud v Praze rozhodl o zproštění obžaloby u všech obžalovaných, státní zástupce Borgula se na místě odvolal.\n\nOd prosince 2011 do února 2012 si 7 topmanažerů rozdělilo vysoké odměny. Drtivou většinu odměn podepisoval Jaroslav Stůj, který po odchodu ředitele Martina Dvořáka provizorně na dva měsíce převzal jeho funkci. Sám si přidělil odměnu ve výši 2,6 milionu korun. Odměny jednotlivých manažerů:\n\nV srpnu 2012 Dopravní podnik v čele s tehdejším ředitelem Vladimírem Lichem podal trestní oznámení na Radovana Šteinera a na dva právníky advokátní kanceláře Šachta & Partners Davida Michala a Karolínu Babákovou. Lich byl den poté na návrh politiků z dozorčí rady DPP odvolán a o další den později byl přestal být i generálním ředitelem. Podle Davida Ondračky z české pobočky Transparency International, která se podílela na právní analýze nevýhodných smluv, se tito lidé podíleli na zakázkách tunelujících jeho hospodaření dopravního podniku. V kancelářích dopravního podniku následně policisté hledali dokumenty související s nevýhodnými smlouvami. Za služby advokátní kanceláře v letech 2007 až 2010 inkasovala od dopravního podniku asi 160 milionů korun. Podle Vladimíra Liche „právní služby nebyly nikdy součástí žádné veřejné zakázky, limit na ni přitom je objem plnění deset milionů korun ročně. To znamená, že veškeré právní služby byly poskytovány dopravnímu podniku v rozporu se zákonem“.\n\nV září 2013 upozornil pořad Reportéři ČT na skutečnost, že firma Brema dodávající elektronická zařízení do metra posílá milionové provize na Panenské ostrovy společnosti Mavex, která je majetkově propojená s firmou patřící manželce Jiřího Tomana, bývalého šéfa investic pražského magistrátu.\n\n22. dubna 2009 ROPID spustil veřejný zkušební provoz webové informační služby systému MPV (Monitorování polohy vozidel), zatím zahrnující asi 250 vozidel 4 dopravců (ČSAD Polkost, Martin Uher, Spojbus a Veolia Transport Praha). Systém byl vyvíjen od roku 2004, do konce roku 2009 měl podle tehdejší představy ROPIDu zahrnout všechny dopravce Dopravní podnik hl. m. Prahy se však ani během následujících 10 let do systému nezapojil, na rozdíl od všech ostatních dopravců PID.\n\nPořad Reportéři ČT v roce 2014 přišel s tím, že když se DPP v roce 2004 rozhodl pořídit nový software pro řízení autobusové a tramvajové dopravy v Praze, povolal své vlastní odborníky, aby radili soukromé firmě Xanthus, jak program vytvořit. Zaměstnanci DPP poskytovali interní informace DPP společnosti Aremic, přičemž uzavírali s firmou Aremic smlouvu na vedlejší pracovní poměr s platem 5 000 Kč měsíčně. Vedlejší pracovní poměr u soukromé firmy prý zaměstnancům DPP zajišťoval Jaroslav Stůj, který prý měl blízko k řediteli Aremicu a později se stal generálním ředitelem Dopravního podniku hl. m. Prahy. Majitel společnosti Aremic Michal Čimera ji ještě roku 2004 prodal za 37 milionů korun firmě Xanthus, a ta roku 2005 systém spustila. Dopravní podnik potom této soukromé společnosti za pořízení a provozování tohoto systému platil velké peníze. Dodavatel byl vybrán na základě jednacího řízení bez uveřejnění. V roce 2012 interní audit DPP upozornil na problematičnost této smlouvy a DPP se začal snažit vyjednávat lepší podmínky. V červnu 2014 udělil Úřad pro ochranu hospodářské soutěže Dopravnímu podniku pokutu 0,6 milionu Kč za to, že zakázku přidělil bez výběrového řízení, aniž by prokázal, že by službu nemohla poskytnout jiná firma. DPP se proti pokutě odvolal a zároveň se snažil vyjednat odkoupení systému od firmy Xanthus.\n\n23. září 2015 datový novinář Českého rozhlasu Jan Cibulka požádal podle zákona o svobodném přístupu k informacím o poskytnutí vzdáleného přístupu k datasetu jízdních řádů ve formátu GTFS na adrese ftp.dpp.cz, který se v čase mění (aktualizuje), a vzdáleného přístupu k aktuálním strojově čitelným informacím o poloze tramvají (systém DORIS) a autobusů (systém AUDIS), a to včetně dokumentace (metadat) těchto datových rozhraní. 2. prosince 2015 DPP informaci v bodě b (informace o poloze vozidel) poskytnout odmítl, přičemž v odůvodnění mimo jiné uvedl: „Online přenos a případné zveřejnění pohybu všech dopravních prostředků DPP na celém území hl. m. Prahy již vzhledem k bezpečnostní situaci v Evropě (teroristické útoky v Paříži), představuje vysoké bezpečnostní riziko.“ 14. ledna 2016 představenstvo DPP zamítlo odvolání žadatele a potvrdilo původní rozhodnutí. Jan Cibulka, zastoupený advokátem JUDr. Tomášem Hlaváčkem, proti zamítavému rozhodnutí podal 14. ledna 2016 žalobu a Městský soud v Praze rozsudkem z 5. ledna 2018 žalobě vyhověl, obě odmítavá rozhodnutí DPP zrušil a žalovanému nařídil, aby žalobci poskytl vzdálený přístup k aktuálním strojově čitelným informacím o poloze tramvají (systém DORIS) a autobusů (systém AUDIS), a to včetně dokumentace (metadat) těchto datových rozhraní, a to ve lhůtě tří měsíců od právní moci rozsudku. U soudu DPP proti zveřejnění argumentoval tím, že nutnost upravit dispečerské programy by pro něj „představovalo nadměrnou zátěž v hodnotě několika milionů korun“. Tříměsíční lhůtu pro splnění soud stanovil právě s ohledem na nutnost doprogramovat do IT systémů nové funkce, přičemž náklady na případné úpravy ponese dopravní podnik. Dopravní podnik hl. m. Prahy proti rozsudku podal kasační stížnost a v ní též požádal o odkladný účinek. Nejvyšší správní soud 22. února 2018 kasační stížnosti přiznal odkladný účinek. DPP v kasační stížnosti mimo jiné uváděl, že „výkon nebo jiné právní následky soudního rozhodnutí by pro něj znamenaly nepoměrně větší újmu, než jaká přiznáním odkladného účinku může vzniknout jiným osobám“, „městský soud určil stěžovateli lhůtu k poskytnutí informací bez podrobné znalosti fungování obou systémů“ a že „nejsou ani dány žádné skutečnosti, které by nasvědčovaly tomu, že by přiznání odkladného účinku kasační stížnosti bylo v rozporu s veřejným zájmem. Poskytnutí informací o poloze tramvají a autobusů není důležitým veřejným zájmem, neboť tyto žalobcem požadované informace jsou zjistitelné již dnes prostřednictvím mobilních aplikací třetích subjektů.“ Nejvyšší správní soud rozhodnutím z 11. dubna 2019 vyhověl kasační stížnosti, rozhodnutí městského soudu zrušil a případ vrátil k novému projednání. Podle Nejvyššího správního soudu se městský soud nevypořádal dostatečně s otázkou, zda publikování informací o poloze nepředstavuje pro dopravní podnik nepřiměřenou zátěž, a vyslovil pochybnost i o tom, zda dopravní podnik požadovanými údaji skutečně disponuje a zda se na ně vůbec stahuje zákon o svobodném přístupu k informacím. 4. prosince 2019 vydal Městský soud v Praze další rozsudek. V něm konstatoval, že důvody uváděné povinným subjektem se velmi podstatně změnily a proto v době vydání nového rozsudku není možné vymezit, jaké jsou skutečné důvody odepření informace. Soud tedy znovu zrušil rozhodnutí představenstva DPP a věc vrátil DPP k dalšímu řízení.\n\nNáměstek pražské primátorky Petr Dolínek v lednu 2018 uvedl, že od DPP zveřejnění těchto dat dlouhodobě požadoval, ale prý tam jsou „problémy se smluvními vztahy s dodavateli některých služeb“. Organizace ROPID sice již několik let provozuje aplikaci s názvem PID info, ale aktuální data od největšího z dopravců PID se jí pro tento systém dosud nepodařilo získat, zatímco všichni ostatní dopravci je dodávají. Praha se tak v České republice stala jedním z posledních velkých měst, kde aktuální polohu a zpoždění spojů nelze zjistit. ROPID má kvůli nepřístupnosti těchto údajů ztíženou možnost informovat cestující o aktuálním stavu v provozu i operativní zajišťování přestupních vazeb a kontrolu výkonu tohoto dopravce.\n\nPodle tvrzení náměstka Petra Dolínka z ledna 2018 pokud DPP v nejbližších měsících data nezpřístupní, hlavní město chce do konce roku 2018 bez ohledu na výsledek soudního sporu nainstalovat do jeho vozů krabičky s GPS, jejichž data by pak mohl využívat nejen ROPID, ale i veřejnost a soukromí tvůrci aplikací.\n\nV roce 2012 si DPP nechal zpracovat interní audit, podle kterého se bez dodavatelské firmy neobejde a pokud by s ní rozvázal spolupráci, pražská hromadná doprava by zkolabovala. Když se jednalo o odkupu daných dopravních systémů, Xanthus požadoval 40 až 50 milionů korun, ale náměstek pro dopravu Petr Dolínek hodnotu zmíněných softwarů odhadoval řádově na miliony. Navrhoval systém obejít a údaje čerpat pomocí GPS zařízení umístěných na jednotlivých vozidlech.\n\nPodle informace primátora Hřiba z dubna 2019 chce vedení hl. m. Prahy smlouvy s firmou Xanthus přesoutěžit a DPP aktuálně připravuje novou veřejnou zakázku na modernizaci řídicího sytému povrchové dopravy, kterou by měl vypsat do konce června, zvlášť pro tramvaje a zvlášť pro autobusy. Mluvčí DPP potvrdila, že výběrové řízení bude vypsáno v druhém čtvrtletí roku 2019. K možnosti převzetí původních systémů od firmy Xanthus primátor Hřib uvedl, že podle právníků DPP má Xanthus obtíže prokázat, že je držitelem autorských práv k tomu softwaru jako takovému.\n\nV červenci 2019 primátor Zdeněk Hřib k dlouhodobému problému s nepřístupnými daty o poloze vozidel Dopravního podniku uvedl, že se „snad podaří udělat přechodné řešení, které bude založeno na využití bezdrátové sítě Tetra“, a teprve v rámci chystané modernizace řídícího systému povrchové dopravy by se současná situace vyřešila skutečně systémově.\n\n2. října 2019 DPP v poskytnuté informaci zmínil, že „od ledna by měla být možnost sledovat příjezd autobusových spojů do zastávek“ a „u tramvajových spojů bude možnost sledovat příjezdy do zastávek zprovozněna později“. Přitom vedoucí právního odboru tvrdí, že „povinný subjekt netají informace o pohybu tramvají a autobusů, ale v minulosti uzavřené smluvní vztahy toto neumožňují, když data o poloze nejsou majetkem povinného subjektu“. Následně v říjnu 2019 informaci o zveřejnění dat poloh autobusů od ledna potvrdil i mluvčí DPP, technické detaily však neprozradil. Tramvaje by se podle mluvčího ROPID měly řešit ideálně v příštím roce, ale termín ještě stanoven nebyl. DPP upřesnil, že budou dostupné pouze informace o odjezdech autobusů ze zastávek, nikoliv o poloze spojů.\n\n\n"}
{"id": "81250", "url": "https://cs.wikipedia.org/wiki?curid=81250", "title": "Abecední seznam sportovních disciplín", "text": "Abecední seznam sportovních disciplín\n\nOH – olympijské hry, MS – mistrovství světa, ME – mistrovství Evropy, SP – světový pohár, EP – evropský pohár, SH – světové hry, KH – kontinentální hry\n\nOH – olympijské hry, MS – mistrovství světa, ME – mistrovství Evropy, SP – světový pohár, EP – evropský pohár, SH – světové hry, KH – kontinentální hry\n\nOH – olympijské hry, MS – mistrovství světa, ME – mistrovství Evropy, SP – světový pohár, EP – evropský pohár, SH – světové hry, KH – kontinentální hry\n\n\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "81251", "url": "https://cs.wikipedia.org/wiki?curid=81251", "title": "DPP", "text": "DPP\n\nZkratka DPP má více významů: \n\n"}
{"id": "81256", "url": "https://cs.wikipedia.org/wiki?curid=81256", "title": "Označování domů", "text": "Označování domů\n\nOznačování domů je určeno zejména k navigaci návštěvníků, poštovních a jiných služeb a k evidenci domů veřejnou správou. V moderní době se domy označují především číslováním. K nepřímé identifikaci těch budov, které nejsou zapsány v katastru nemovitostí nebo nemají přiděleno domovní číslo, se používá například parcelní číslo. Dříve se domy označovaly i obrázky.\n\nPůvodně se domy a usedlosti pojmenovávaly jménem rodu, rodiny nebo osoby, které v nich bydlely. Na malých vesnicích nebo v místech s řídkým osídlením mnohde tento způsob v neformálním styku funguje dodnes jako nejefektivnější. Později se ve městech začala užívat domovní jména podle domovních znamení, snadno pojmenovatelného a zapamatovatelného sochařského nebo malířského prvku zpravidla nad vchodem domu, například vyobrazení zvířete, rostliny nebo předmětu. Jiným způsobem označování byly vývěsní štíty, označující profesi majitele domu. Později bylo zavedeno číslování.\n\nZajímavá místní tradice je dochována v jihočeských Malenicích nedaleko Volyně. Starousedlíci domy nazývají podle jmen majitelů z prvního soupisu z 50. let 17. století. Při pojmenování ulic v dubnu 2005 se toto označování promítlo do několika názvů ulic (K Jiřičkum).\n\nČíslování domů bylo uzákoněno v době vlády Marie Terezie v únoru 1770 a ve většině obcí proběhlo od podzimu 1770 do roku 1771. Zpočátku nemělo charakter trvalého označení, ale pořadového čísla v konkrétním soupise, třebaže dům byl číslem až do dalšího přečíslování „popsán“ křídou na vrata či dveře. Číslování se provádělo s pomocí vojska v přirozeném sledu tak, jak lze obec postupně projít, obvykle po směru chodu hodinových ručiček. Začínalo obvykle nejdůležitější, zpravidla veřejnou budovou (panské sídlo, fara, rychta, nejbohatší usedlost). U obcí ležících podél silnice číslování obvykle začínalo prvním domem po pravé straně vesnice ze strany, kterou přijíždí vrchnost, po opačné straně se pak vracelo. Domovní čísla bývala napsána na dřevěné, plechové, popř. keramické tabulce, vytažena v omítce nebo provedena štukem. Ve vesnicích většinou od té doby číslování již nebylo měněno, takže okruh čísel z roku 1770 i sled čísel přidělených po roce 1770 poskytuje dobrou informaci o postupu vývoje obce. Ve městech byly většinou budovy od té doby několikrát přečíslovány. První vlna přečíslování proběhla v letech 1805–1815.\n\nKaždá budova se označuje buď číslem popisným, jde-li o stavbu trvalého charakteru, nebo číslem evidenčním, jde-li o stavbu dočasného nebo rekreačního charakteru. Číslo přiděluje obec rozhodnutím, tabulku s číslem je povinen umístit na své náklady vlastník budovy. Čísla se přidělují postupně v rámci katastrálního území (někdy samostatně i v rámci menší místní části), ale v některých případech se významným budovám (například školám) vyhrazují snadno zapamatovatelná kulatá čísla. Kostely, kaple a neobývané věže se již od dob Marie Terezie nečíslují. Samostatnými popisnými ani evidenčními čísly se podle zákona neoznačují příslušenství budovy, která jsou součástí jednoho celku (typicky například stodoly, kůlny a podobně). Praxe číslování dvojdomků a vícedomků, blokových domů a domů s více vchody či sekcemi se mírně různí a prochází vývojem, v některých případech získala budova či komplex budov, které původně měly jen jedno číslo, později více samostatných čísel.\n\nČíslo popisné nebo evidenční se podle zákona o obcích č. 128/2000 Sb. nesmí užívat opakovaně, tj. nesmí být přiděleno nové budově, která stojí na místě zaniklé dřívější budovy, jak se mnohde v minulosti dělo. Dokonce ani pokud by byly přečíslovány domy v celé obci, což zákon připouští výjimečně z vážných důvodů (§ 32) a na náklady obce, nesmí být znovu přidělena ta popisná a evidenční čísla, která v minulosti měly jiné budovy (§ 31 odst. 5). Jedním z případů, kdy musí dojít k přečíslování, je zrušení části obce. Zanikne-li budova, příslušné popisné nebo evidenční číslo je zrušeno a nesmí být znovu přiděleno.\n\nV Praze je úprava podle Zákona o hlavním městě Praze č. 131/2000 Sb. obdobná, ale územní jednotkou pro číslování není urbanistický obvod, ale katastrální území.\n\nV předválečných dokumentech a literatuře se často za popisné číslo připojovalo římské číslo pro rozlišení místní části, například viz první tři adresy na : 27/I (kde I znamená Staré Město), 802/II (II = Nové Město) a 187/V (V = Josefov). Římskými čísly byly označeny nejen čtvrti ve městech, ale i vesnice či osady ve vesnických obcích. Dnes se používá popisné číslo ve spojení s názvem evidenční části obce.\n\nEvidenční čísla se podle § 31 zákona 128/2000 Sb., o obcích, i podle zákona o hlavním městě Praze přidělují místo čísla popisného:\n\n\nEvidenční číslo je, podobně jako popisné číslo, jedinečné v rámci části obce, ale evidenční čísla tvoří samostatnou číselnou řadu, tj. ve stejné části obce mohou být dvě budovy se stejným číslem, z nichž jedno je popisné a jedno evidenční.\n\nV oficiálních dokumentech se zpravidla rozlišují údajem „evidenční číslo“ nebo zkratkou „ev. č.“ Na tabulkách či v adresách se mnohde rozlišují číslicí 0 nebo písmenem E přidaným před vlastní číslo. Tabulky jsou často barevně rozlišeny od popisných i orientačních čísel (například pro rekreační stavby v okolí Prahy je obvyklá žlutá tabulka s černými číslicemi, novější evidenční čísla v Praze mají často zelenou barvu atd. Mnohdy je rozlišení provedeno jen textem na tabulce, například slovy „nouzová stavba“, „provisorní stavba“, „chata“ a podobně.\n\nOrientační roli zpočátku plnila popisná čísla. Také proto byly ve městech domy v 18. a 19. století i několikrát přečíslovány. Podle císařského výnosu z 23. března 1857 měl být zaveden systém číslování podle ulic, který odpovídá dnešním orientačním číslům. V Praze i v Brně byl realizován asi o deset let později. Zavedením pozemkových knih roku 1884 se popisná čísla stabilizovala a orientační byla užívána ve městech souběžně. Zákon č. 266/1920 Sb. o názvech měst, obcí, osad a ulic, jakož i označování obcí místními tabulkami a číslování domů se zmiňuje o případné nutnosti přečíslování celého místa, ale zároveň uvádí „V městech a v rozsáhlejších obcích může býti vedle toho číslováno podle ulic a náměstí“. Druhy číslování nejsou žádnými termíny odlišeny. Zhruba z poloviny 20. století je doloženo, že se orientačním číslům někdy říkalo \"nová čísla\".\n\nPokud se v adrese uvádí zároveň popisné i orientační číslo, bývá zvykem uvádět je oddělená lomítkem, přičemž popisné nebo evidenční se uvádí první. Existuje však mnoho způsobů psaní adresy (např. občanský průkaz za socialismu uváděl orientační číslo u názvu ulice a popisné u názvu obce nebo místní části); obvyklé je také uvádět pouze jedno z těchto čísel.\n\nToto zdvojené číslování domů je specifikem některých českých a slovenských měst a obcí. Ve většině Evropy mají domy pouze jedno číslování a to je většinou obdobné českým orientačním číslům. Tabulky s dvojím číslováním se dají najít v některých rakouských městech, ale tam šlo spíše o přechodné značení v rámci změny na nový systém číslování.\n\nOrientační čísla nejsou celostátně povinná. Používají se většinou ve městech a mají označovat pořadí budovy v rámci ulice nebo náměstí. Pokud se použijí v části obce, která ještě není plně zastavěná, vzniká problém, vznikne-li nová budova mezi dvěma již očíslovanými. K rozlišení může být číslo doplněno jedním písmenem české abecedy bez diakritických znamének. Orientační čísla se obvykle přidělují ve směru od středu obce k okrajům, případně od začátku ulice k jejímu konci, lze-li takovéto směry určit, lichá vlevo a sudá vpravo. Na náměstích a v některých městech i na nábřežích čísla následují po jedné, sudá i lichá dohromady. V některých městech je zvykem přidělovat i nárožním domům nebo domům s ulicemi po obou stranách pouze jedno orientační číslo podle hlavního vchodu, v jiných městech (například v Praze) mívá jeden dům často k jednomu popisnému číslu i dvě nebo tři orientační čísla a adresy. V některých případech má větší budova pouze jedno číslo popisné, ale jednotlivé vchody či sekce budovy mají samostatná čísla orientační.\n\nV některých typech plánů měst jsou, zvláště u dlouhých ulic, uváděna orientační čísla alespoň některých domů.\n\nZásady pro číslování brněnských domů podle ulic stanovil již 24. května 1867 výnos moravského místodržitelství:\n\n\nKdyž začaly být roku 1932 v ulici Tábor stavěny obytné bloky kolmé k ulicím, používala se rozlišovací písmena za číslem orientačním k odlišení jednotlivých domů (vchodů, sekcí) v rámci bloku. Tato praxe setrvala i ve 40. a 50. letech.\n\nV Praze se pro směr číslování upřednostňují směry určené proudem Vltavy (tj. od jihu k severu) a směrem od Vltavy (podle některých zdrojů od západu k východu), ale tyto zásady nebyly uplatňovány všude. Budovy po levé straně ve směru číslování mají lichá čísla, po pravé straně sudá. Na náměstích se čísla přidělují obvykle postupně po obvodu náměstí po směru hodinových ručiček. Dotýká-li se pozemek budovy více ulic, přiděluje se budově obvykle orientační číslo zvlášť pro každou z těchto ulic, ale na budově se vyznačuje pouze číslo příslušející k té ulici, kde má budova hlavní vchod. Orientační čísla podle nejbližší ulice se většinou přidělují i těm budovám, které nestojí přímo u ulice, ale z ulice k nim vede přístup (například dvorem, bezejmennou účelovou komunikací atd.). Rozlišovací písmena k číslu orientačnímu se používají takřka výhradně k očíslování nových budov v dosavadních prolukách nebo jinak nově vestavěných, případně budov dodatečně rozdělených.\n\nV některých okrajových čtvrtích, například v Horních Měcholupech, Šeberově a Hrnčířích nebo Letňanech, orientační čísla přidělena nejsou. Na Zbraslavi se v minulosti používala a na některých domech jsou dosud vyznačena, ale nově přidělována nejsou a neuvádějí se ani v databázích adres.\n\nZatímco v mnoha českých městech, zejména menších, se orientační čísla nepoužívají, zavedly je leckteré venkovské obce. Nově byla orientační čísla, současně s pojmenováním ulic, zavedena například v roce 2009 v Úněticích.\n\nOrientační čísla se přidělují například v těchto městech a vesnicích: Aš, Břeclav, Březová, Česká Lípa, České Budějovice, Český Těšín, Děčín, Františkovy Lázně, Havířov, Hodonín, Horní Slavkov, Hradec Králové, Cheb, Chomutov, Jablonec nad Nisou, Jihlava, Karlovy Vary, Karviná, Kraslice, Krnov, Kroměříž, Kynšperk nad Ohří, Loket, Liberec, Litoměřice, Mariánské Lázně, Mladá Boleslav, Most, Nový Jičín, Olomouc, Opava, Ostrava, Písek, Plzeň, Prostějov, Přerov, Šumperk, Tábor, Teplice, Třebíč, Únětice, Ústí nad Labem, Valašské Meziříčí, Znojmo, Žďár nad Sázavou.\n\nNaopak v těchto městech se orientační čísla nepřidělují (v závorce je uveden počet obyvatel v tisících): Pardubice (91), Kladno (72), Frýdek-Místek (60), Třinec (38), Příbram (35), Orlová (33), Trutnov (32), Kolín (31), Vsetín (28), Litvínov (28), Uherské Hradiště (26), Havlíčkův Brod (24), Sokolov (25), Chrudim (24), Strakonice (24).\n\nV řadě měst (například Kostelec nad Černými lesy, Český Brod či Kouřim) se v minulosti orientační čísla používala a na některých domech jsou dosud vyznačena, ale nově přidělována nejsou a neuvádějí se ani v databázích adres.\n\nV USA, Kanadě, na Novém Zélandu, ve Španělsku i ve velké části Latinské Ameriky se používá také číslování odvozené od vzdálenosti od počátku ulice nebo úseku.\n\nTabulky s čísly se umisťují viditelně. Číslo orientační má být podle vyhlášky ministerstva vnitra č. 326/2000 Sb. umístěno vždy pod číslem popisným; označení popisných, orientačních a evidenčních čísel se má barevně lišit. Celostátně nejsou barvy stanoveny, jednotnou podobu pro své území mají podle Zákona o obcích (§ 32 odst. 1) stanovit obecní úřady (v přenesené působnosti státní správy, tedy nařízením, nikoliv vyhláškou).\n\nV Praze se popisná čísla označují bílými číslicemi na červené tabulce a orientační bílými na modré; evidenční čísla rekreačních staveb jsou černá na žluté tabulce, nouzových staveb zelená.\n\nMěstská vyhláška č. 1/1960 Sb. HMP, \"Řád pro jednotné označování veřejných prostranství a číslování domů na území Ústředního národního výboru hlavního města Prahy\", ze dne 3. ledna 1960, předepisovala barvu i velikost tabulek, jejich textový obsah a smaltované provedení; zrušila ji k 1. červenci 1999 vyhláška hl. m. Prahy 14/1999 spolu s devíti dalšími podobnými předrevolučními vyhláškami v souvislosti s vydáním Statutu hl. m. Prahy podle porevolučního zákona ČNR o hl. m. Praze 418/1990 Sb.\n\nDnem prvních voleb do krajských zastupitelstev 12. listopadu 2000 nabyl účinnosti nový zákon o hlavním městě Praze č. 131/2000 Sb., jehož § 14 o číslování budov na rozdíl od analogického § 32 souběžně vydaného zákona o obcích (viz výše) nedává Praze kompetenci určovat „barvu a provedení čísel“. Oba zákony říkají, že „způsob použití a umístění čísel k označení budov“ stanoví prováděcí předpis, jímž je společná vyhláška ministerstva vnitra č. 326/2000 Sb. specifikující pouze „popisná, evidenční a orientační čísla se barevně liší“ (§ 5). Provedení tabulky a eventuální uvedení dalších údajů tak v Praze záleží na libovůli majitelů domů a místních zvyklostech.\n\nPo prvním číslování z let 1770–1 byly pražské domy přečíslovány roku 1805; už tehdy byly zavedeny plechové tabulky s bílými čísly na červeném pozadí. \"Národní listy\" z 20. března 1886 ocenily, že na Smíchově (tehdy samostatné obci) tabulka s číslem domu obsahuje i název ulice. Pravděpodobně v letech 1960–1980 to bylo požadovaným standardem na tabulkách s orientačními čísly v celé Praze, později tento zvyk zanikl. Na tabulkách s popisnými čísly se však název katastrálního území a jednoho z deseti městských obvodů uvádí zpravidla nadále, i když od roku 1980 to rovněž nebylo předepsáno. Na mnoha místech zůstávají tabulky s římským číslem obvodu podle původního číslování nebo s arabským číslem podle členění Prahy na 16 obvodů před rokem 1960. Nové členění na samosprávné městské části a 22 správních obvodů se na tabulkách nevyznačuje.\n\nV návaznosti na jednání Expertní skupiny primátora pro vizuální podobu města Rada hlavního města Prahy Usnesením č. 1267 z 28. 8. 2012 schválila jednotný vzhled uličních tabulí podle manuálu, kteří vytvořili studenti Vysoké školy uměleckoprůmyslové v Praze Filip Kraus, Jan Kříbek, Jan Novák a Vojtěch Říha pod vedením Mgr. Filipa Blažka. Manuál obsahuje i nezávazné doporučení týkající se podoby tabulek s domovními čísly, o němž se text usnesení rady vůbec nezmiňuje, avšak důvodová zpráva konstatuje, že zákon o hlavním městě Prahy vlastníkům budov neukládá povinnost respektovat jednotnou úpravu tabulek s čísly popisnými a\norientačními. Manuál respektuje tradiční barevné, grafické, rozměrové i obsahové provedení, ale definuje nový styl písma (písmo „SMALT“, autoři poskytli městu Praze, resp. třem smaltovnám licenci k jeho bezplatnému užití) a stanoví jeho proporce (základní výška písma, vzory znaků v několika šířkových variantách, prostrkání, umístění řádků, maximální šířka textu atd.) a barvy (červená RAL 3000, modrá RAL 5002, bílá RAL 9003). Doporučená podoba tabulek s čísly uvádí pouze vzor popisného a orientačního čísla (vzor evidenčního čísla není uveden), přičemž na tabulce s popisným číslem zachovává tradiční uvádění názvu čtvrti a názvu městského obvodu (název městské části ani správního obvodu se ani nadále nemá uvádět) a vzor tabulky s orientačním číslem je bez dalšího údaje (tedy bez názvu ulice). Autoři manuálu navíc zaměnili název čísla popisného s názvem čísla orientačního. Tabulka s číslem popisným má mít rozměry 320 x 250 mm s výškou číslic 90 mm a výškou písma doplňujících údajů 27 mm, tabulka s číslem orientačním má mít rozměry 250 x 200 mm s výškou číslic 96 mm. Usnesení rady ukládání magistrátnímu odboru ZIO prověřit možnosti právní ochrany vzhledu tabulí například formou průmyslového vzoru a zpracovat návrh jednotného rozmístění uličních tabulí a II. fázi záměru kompletního manuálu pro jejich tvorbu a umisťování. O tom, zda mají být dále rozpracovány či závazně stanoveny požadavky týkající se tabulek s domovními čísly, se však text usnesení nezmiňuje.\n\nV Brně jsou popisná čísla bílá na černém podkladě, orientační jsou červená nebo modrá na bílém podkladě, evidenční zelená na bílém podkladě. V tabulce s popisným nebo evidenčním číslem je zde vždy uveden i název příslušného katastrálního území, v tabulce s orientačním číslem název ulice.\n\n\nV Ostravě jsou čísla orientační bílá na modrém podkladě, evidenční bílá na červeném podkladě a popisná červená na bílém podkladě. V tabulce s domovním číslem (tj. popisným nebo evidenčním) je někdy zcela výjimečně uvedeno i katastrální území. Výjimkou je městský obvod Poruba, kde jsou čísla popisná bílá na modrém podkladě a orientační červená na bílém podkladě, tj. opačně než ve zbytku Ostravy. Některé domy jsou označeny současně číslem popisným i orientačním v jednobarevném provedení.\n\n\n\nMěstská vyhláška č. 8/1993 o označování domů orientačními čísly byla zrušena vyhláškou města č. 7/2000, zřejmě bez náhrady.\n\n\n\n"}
{"id": "81258", "url": "https://cs.wikipedia.org/wiki?curid=81258", "title": "Číslo popisné", "text": "Číslo popisné\n\nČíslo popisné (zkratka č. p. nebo také čp.) je v České republice územně prostorový číselný identifikátor budovy, který je v dané části obce unikátní. Na Slovensku se obdobné číslo nazývá súpisné, v Rakousku konskripční (Konskriptionsnummer, dříve též Conscriptionsnummer). Řada čísel popisných odpovídá části obce, tedy evidenční územní jednotce zřizované podle zákona o obcích, která mnohdy zcela nebo přibližně odpovídá katastrálnímu území, někdy však může být evidenční členění obce s členěním katastrálním neskladebné. V České republice jsou čísla popisná typem čísla domovního, přičemž zákon o obcích stanoví, jakým budovám se přidělují čísla popisná, jakým místo toho čísla evidenční a jakým budovám se domovní číslo nepřiděluje. V některých obcích nebo částech obce s pojmenovanými ulicemi se navíc přidělují čísla orientační, která však z hlediska terminologie nejsou čísly domovními, avšak vymezují spolu s názvem ulice a s domovním číslem adresní místo.\n\nČíslování domů bylo uzákoněno v době vlády Marie Terezie v únoru 1770 a ve většině obcí proběhlo od podzimu 1770 do roku 1771. Zpočátku nemělo charakter trvalého označení, ale pořadového čísla v konkrétním soupise, třebaže dům byl číslem až do dalšího přečíslování „popsán“ křídou na vrata či dveře. Číslování se provádělo s pomocí vojska v přirozeném sledu tak, jak lze obec postupně projít, obvykle po směru chodu hodinových ručiček. Začínalo obvykle nejdůležitější, zpravidla veřejnou budovou (panské sídlo, fara, rychta, nejbohatší usedlost). U obcí ležících podél silnice číslování obvykle začínalo prvním domem po pravé straně vesnice ze strany, kterou přijíždí vrchnost, po opačné straně se pak vracelo. Domovní čísla bývala napsána na dřevěné, plechové, popř. keramické tabulce, vytažena v omítce nebo provedena štukem. Ve vesnicích většinou od té doby číslování již nebylo měněno, takže okruh čísel z roku 1770 i sled čísel přidělených po roce 1770 poskytuje dobrou informaci o postupu vývoje obce. Ve městech byly většinou budovy od té doby několikrát přečíslovány. První vlna přečíslování proběhla v letech 1805–1815.\n\nKaždá budova se označuje buď číslem popisným, jde-li o stavbu trvalého charakteru, nebo číslem evidenčním (v jiné číselné řadě), jde-li o stavbu dočasného nebo rekreačního charakteru. Číslo přiděluje obec rozhodnutím, tabulku s číslem je povinen umístit na své náklady vlastník budovy. Tato čísla se přidělují postupně v rámci části obce, ale v některých případech se významným budovám (například školám) vyhrazují snadno zapamatovatelná kulatá čísla. Kostely, kaple a neobývané věže se již od dob Marie Terezie nečíslují.\n\nOd 60. let 19. století byla v některých městech zavedena i orientační čísla, přídělovaná podle ulic. Zavedením pozemkových knih roku 1884 se popisná čísla stabilizovala a orientační byla užívána ve městech souběžně. Pokud se v adrese uvádí zároveň popisné i orientační číslo, bývá zvykem uvádět je oddělená lomítkem, přičemž popisné se zpravidla (ale zdaleka ne vždy) uvádí jako první. Existuje však mnoho způsobů psaní adresy (např. v občanských průkazech se v minulosti orientační číslo uvádělo u názvu ulice a popisné číslo u názvu obce nebo místní části; obvyklé je také uvádět pouze jedno z těchto čísel, i když jsou domu přidělena obě).\n\nV České republice přiděluje popisná čísla obec podle § 31 zákona o obcích.\n\nDomovní číslo (popisné nebo evidenční) podle zákona o obcích přiděluje obec na základě písemné výzvy stavebního úřadu nebo na základě písemné žádosti vlastníka budovy, jejíž přílohou je geometrický plán a doklad, který osvědčuje, že budova byla uvedena do užívání (může jít přitom i o povolení k předčasnému užívání). Přílohy se nevyžadují, dochází-li na základě žádosti vlastníka budovy k přečíslování budovy již zapsané v katastru nemovitostí nebo jde-li o budovy, které nepodléhají stavebnímu povolení ani ohlášení. Je-li u nově vzniklé stavby povoleno předčasné užívání, o přidělení domovního čísla nežádá vlastník, ale příslušnou obec k přidělení čísla písemně vyzve stavební úřad. Stavbě ve zkušebním provozu se ale čísla nepřidělují. Stavební úřad může vyzvat obec k přidělení domovního čísla poté, co je mu předložena žádost stavebníka o vydání kolaudačního souhlasu. Pokud skončí časová platnost povolení k předčasnému užívání stavby, číslo se stavbě neodebírá, pokud stavba nezanikla.\n\nSamostatnými domovními čísly se neoznačují:\n\nEvidenční číslo se místo čísla popisného přiděluje:\n\nZákon o obcích odkazuje na definici budovy v zákoně o oceňování majetku, 151/1997 Sb. Podle něj se budovami rozumí stavby prostorově soustředěné a navenek převážně uzavřené obvodovými stěnami a střešními konstrukcemi, s jedním nebo více ohraničenými užitkovými prostory. Obdobná definice budovy je v zákoně o katastru nemovitostí (256/2013 Sb.), podle kterého se budovou rozumí nadzemní stavba spojená se zemí pevným základem, která je prostorově soustředěna a navenek převážně uzavřena obvodovými stěnami a střešní konstrukcí. Z toho důvodu se domovní čísla nepřidělují například podchodům, tunelům, podzemním a často ani polopodzemním vestibulům stanic metra, třebaže se v těchto prostorách mohou nacházet prodejny, kanceláře, provozovny atd.\n\nMobilní domy se podle stavebního zákona považují za výrobky, které plní funkci stavby, a podle stavebního zákona jsou považovány za stavby, ovšem na ně ani na jejich základové konstrukce se nevztahuje povinnost stavebního povolení ani ohlášení. Proto se jim přiděluje číslo evidenční, jsou-li hlavní stavbou. Je-li však takový výrobek spojen se zemí pevným základem, stává se nemovitostí a lze mu přidělit číslo popisné. Ve sporných případech o tom může rozhodnout pouze stavební úřad, nikoliv obec, které přísluší přidělování domovních čísel. Maringotce na kolech nebo obytnému kontejneru však podle metodického výkladu MV ČR číslo přidělit „logicky nelze“. V případě hausbótu je rozhodující, jestli má nějaké základové konstrukce spojené se zemí.\n\nV případě nových staveb lze podle prováděcí vyhlášky (326/2000 Sb.) přidělit jednomu stavebnímu objektu pouze jedno číslo domovní (popisné nebo evidenční), avšak jsou-li v obci přidělována čísla orientační, jednotlivé vchody či části objektu lze odlišit adresami s různými čísly orientačními. V případě dvojdomů, blokových staveb a podobně je rozhodující, zda má celý dvojdomek, blok apod. jeden list vlastnictví, nebo zda každá část má samostatný list vlastnictví. V obci nebo místě, kde není zavedeno pojmenování ulic, lze u jedné budovy přístupné z více ulic rozlišit adresy (vchody) názvem ulice.\n\nSpojí-li se více budov stavebně v jednu (nebo stane-li se některá budova příslušenstvím jiné budovy), jsou jim ponechána stávající domovní čísla až do rozhodnutí obce o přečíslování budov. Lhůta pro takové přečíslování není stanovena, avšak pokud se nějaké přečíslování v rámci obce nebo části obce koná, pak do něj taková budova musí být zařazena. V případě přečíslování sloučených budov je obvykle budově jedno z původních čísel ponecháno a ostatní zrušena. Jsou-li některá čísla takto zrušena jako nadbytečná, nepovažuje se to za přečíslování ve smyslu zákona.\n\nPřečíslování budov se podle zákona o obcích provádí jen výjimečně, jsou-li pro to vážné důvody. Tento pojem zákon blíže nedefinuje. Metodický pokyn za ně považuje například sjednocení řady čísel popisných nebo evidenčních v rámci části obce, úpravy čísel při změnách hranic částí obce, odstranění duplicit atd. Při záníku budovy se přidělené domovní číslo (popisné nebo evidenční) podle zákona o obcích ruší a nelze jej již nikdy znovu přidělit jiné budově, a to ani je-li postavena na stejném místě. Přidělit znovu již použitá čísla se nyní nesmí ani při rozsáhlejším či plošném přečíslování domů v obci. V minulosti ovšem toto pravidlo neplatilo a popisná čísla se mnohdy recyklovala, zejména v 19. století před zavedením orientačních čísel. Odebrané popisné číslo lze ovšem znovu přidělit stejné budově, které již v minulosti patřilo, například je-li změněn účel užívání z rekreačního zpět na obytný nebo bylo-li původně číslo zrušeno z důvodu neuskutečněné demolice.\n\nStanovené postupy se týkají nově postavených budov. Budově postavené před účinností nynější právní úpravy (resp. již zapsané do katastru) nelze domovní číslo přidělit, pokud o to vlastník nepožádá.\n\nPokud bylo domovní číslo přiděleno v rozporu se zákonem, má je obec z moci úřední zrušit i bez žádosti vlastníka. Zrušení čísla však je rozhodnutím ve správním řízení, zatímco přidělení čísla se považuje pouze za technickoevidenční akt, který se za správní řízení nepovažuje.\n\nTabulky s čísly se umisťují viditelně. Číslo orientační (je-li přiděleno) má být podle vyhlášky ministerstva vnitra umístěno vždy pod číslem popisným. Označení popisných, orientačních a evidenčních čísel se podle vyhlášky má barevně lišit. Celostátně nejsou barvy stanoveny, jednotnou podobu pro své území mají podle Zákona o obcích (§ 32 odst. 1) stanovit obecní úřady (v přenesené působnosti státní správy, tedy nařízením, Praze obdobnou kompetenci Zákon o hlavním městě Praze nesvěřuje. Mnoho obcí však žádné takové nařízení nikdy nevydalo. V Praze se popisná čísla tradičně označují bílými číslicemi na červené tabulce a orientační čísla bílými na modré; evidenční čísla rekreačních staveb jsou černá na žluté tabulce, nouzových staveb zelená, od roku 2000 to však žádný předpis nenařizuje, protože městská vyhláška 1/1960 Sb. hl. m. P. pozbyla platnosti.\n\nNa tabulce s číslem popisným jsou někdy uvedeny další údaje. Na starších tabulkách se v některých obcích uvádělo římským číslem označení části obce. V některých obcích je zvykem uvádět na tabulce i název obce, v Praze nejčastěji název katastrálního území a městského obvodu. Jsou však i obce, v nichž provedení čísla je na každém domě individuální, používána bývají čísla plastická a reliéfní, keramická, malovaná či lepená na fasádě nebo na skle dveří a mnohá další provedení. V Brně jsou popisná čísla bílá na černém podkladě, v Ostravě jsou bílá na modrém podkladě.\n\n"}
{"id": "81262", "url": "https://cs.wikipedia.org/wiki?curid=81262", "title": "Orientační číslo", "text": "Orientační číslo\n\nOrientační číslo (zkratka č. o., č. or., čo. apod., původně označované jako nové číslo) je v České republice a Slovenské republice doplňkové číslo, které se používá v některých obcích s pojmenovanými ulicemi, zejména ve větších městech, a které udává adresu budovy a je alternativou k domovnímu číslu (tedy číslu popisnému nebo evidenčnímu). Dvojité číslování domů je československým specifikem, v mnoha dalších zemích mají domy pouze jedno číslování, a to je mnohdy obdobné českým orientačním číslům, a souběžné dvojí číslování bylo například v některých rakouských městech pouze přechodnou fází při přechodu na nový systém číslování.\n\nOrientační roli zpočátku plnila popisná čísla. Také proto byly ve městech domy v 18. a 19. století i několikrát přečíslovány. Podle císařského výnosu z 23. března 1857 měl být zaveden systém číslování podle ulic, který odpovídá dnešním orientačním číslům. V Praze i v Brně byl realizován asi o deset let později. Zavedením pozemkových knih roku 1884 se popisná čísla stabilizovala a orientační byla užívána ve městech souběžně. Zákon č. 266/1920 Sb. o názvech měst, obcí, osad a ulic, jakož i označování obcí místními tabulkami a číslování domů se zmiňuje o případné nutnosti přečíslování celého místa, ale zároveň uvádí „V městech a v rozsáhlejších obcích může býti \"vedle toho\" číslováno podle ulic a náměstí“. Druhy číslování nebyly žádnými termíny odlišeny. Zhruba z poloviny 20. století je doloženo, že se orientačním číslům někdy říkalo \"nová čísla\".\n\nToto zdvojené číslování domů je specifikem některých českých a slovenských měst a obcí. Ve většině Evropy mají domy pouze jedno číslování, a to je mnohdy obdobné českým orientačním číslům. Tabulky s dvojím číslováním se dají najít v některých rakouských městech, ale tam šlo spíše o přechodné značení v rámci změny na nový systém číslování.\n\nCelostátní pravidla pro pojmenovávání ulic i číslování domů stanoví vyhláška ministerstva vnitra č. 326/2000 Sb., prováděcí vyhláška k zákonu o obcích a zákonu o hlavním městě Praze. Předchozí vyhláškou upravující tuto tematiku byla vyhláška č. 97/1961 Sb., o názvech obcí, označování ulic a číslování domů.\n\nOrientační čísla nejsou v České ani Slovenské republice celostátně povinná. Používají se většinou ve městech a mají označovat pořadí budovy v rámci ulice nebo náměstí. Pokud se použijí v části obce, která ještě není plně zastavěná, vzniká problém, vznikne-li nová budova mezi dvěma již očíslovanými. K rozlišení může být číslo doplněno jedním písmenem české abecedy bez diakritických znamének (v některých obcích se používá malé písmeno, v některých velké písmeno). Orientační čísla se obvykle přidělují ve směru od středu obce k okrajům, případně od začátku ulice k jejímu konci, lze-li takovéto směry určit, lichá vlevo a sudá vpravo. Na náměstích klasického tvaru a v některých městech i na nábřežích čísla následují po jedné, sudá i lichá dohromady.\n\nV některých městech je zvykem přidělovat i nárožním domům nebo domům s ulicemi po obou stranách pouze jedno orientační číslo podle hlavního vchodu, v jiných městech (například v Praze) mívá jeden dům často k jednomu popisnému číslu orientační čísla pro každou z přilehlých ulic či náměstí zvlášť. V některých případech má větší budova pouze jedno číslo popisné, ale jednotlivé vchody či sekce budovy mají samostatná čísla orientační.\n\nV některých městech se orientační čísla dříve používala, avšak později byla oficiálně zrušena, i když tabulky na některých domech fyzicky zůstaly. V některých městech se přidělují nesystematicky, například starší domy je mají přiděleny, ale novější už ne, nebo naopak, nebo jsou přidělena jen pro některé ulice.\n\nV Praze se pro směr číslování upřednostňují směry určené proudem Vltavy (tj. od jihu k severu) a směrem od Vltavy (podle některých zdrojů od západu k východu), ale tyto zásady nebyly uplatňovány všude. Budovy po levé straně ve směru číslování mají lichá čísla, po pravé straně sudá. Na náměstích klasického tvaru se čísla přidělují obvykle postupně po obvodu náměstí po směru hodinových ručiček. Dotýká-li se pozemek budovy více ulic, přiděluje se budově obvykle orientační číslo zvlášť pro každou z těchto ulic, ale na budově se často vyznačuje pouze číslo příslušející k té ulici, kde má budova hlavní vchod. Orientační čísla podle nejbližší ulice se většinou přidělují i těm budovám, které nestojí přímo u ulice, ale z ulice k nim vede přístup (například dvorem, bezejmennou účelovou komunikací atd.). Rozlišovací písmena k číslu orientačnímu se používají takřka výhradně k očíslování nových budov v dosavadních prolukách nebo jinak nově vestavěných, případně budov dodatečně rozdělených.\n\nV některých okrajových čtvrtích, například v Horních Měcholupech, Šeberově a Hrnčířích nebo Letňanech, orientační čísla přidělena nejsou. Na Zbraslavi se v minulosti používala a na některých domech jsou dosud vyznačena, ale nově přidělována nejsou a neuvádějí se ani v databázích adres.\n\nZásady pro číslování brněnských domů podle ulic stanovil již 24. května 1867 výnos moravského místodržitelství:\n\n\nKdyž začaly být roku 1932 v ulici Tábor stavěny obytné bloky kolmé k ulicím, používala se rozlišovací písmena za číslem orientačním k odlišení jednotlivých domů (vchodů, sekcí) v rámci bloku. Tato praxe setrvala i ve 40. a 50. letech.\n\nZatímco v mnoha českých městech, zejména menších, se orientační čísla nepoužívají, zavedly je leckteré venkovské obce. Nově byla orientační čísla, současně s pojmenováním ulic, zavedena například v roce 2009 v Úněticích.\n\nOrientační čísla se přidělují například v těchto městech a vesnicích: Aš, Břeclav, Březová, Česká Lípa, České Budějovice, Český Těšín, Děčín, Františkovy Lázně, Havířov, Hodonín, Horní Slavkov, Hradec Králové, Cheb, Chomutov, Jablonec nad Nisou, Jihlava, Karlovy Vary, Karviná, Kraslice, Krnov, Kroměříž, Kutná Hora, Kynšperk nad Ohří, Loket, Liberec, Litoměřice, Mariánské Lázně, Mladá Boleslav, Most, Nový Jičín, Olomouc, Opava, Ostrava, Písek, Plzeň, Prostějov, Přerov, Šumperk, Tábor, Teplice, Třebíč, Únětice, Ústí nad Labem, Valašské Meziříčí, Znojmo, Žďár nad Sázavou.\n\nNaopak v těchto městech se orientační čísla nepřidělují (v závorce je uveden počet obyvatel v tisících): Pardubice (91), Zlín (75), Kladno (72, v minulosti zde však orientační číslování bylo), Frýdek-Místek (60), Třinec (38), Příbram (35), Orlová (33), Trutnov (32), Kolín (31), Vsetín (28), Litvínov (28), Uherské Hradiště (26), Havlíčkův Brod (24), Sokolov (25, ojedinělé domy však orientační čísla mají), Chrudim (24), Strakonice (24).\n\nZlín označil v roce 2013 ředitel komunikací České pošty Ivo Mravinac za celorepublikový unikát a uvedl, že speciálně pro Zlín kvůli tomu bylo nutné vymyslet jedinečný systém doručování. Některé ulice procházejí i přes několik částí obce a některá čísla popisná se kvůli tomu nacházejí v páteřní třídě Tomáše Bati hned několikrát, například číslo 202 dokonce třikrát. Doručovatelé a třídiči zásilek musejí používat pomocné mapy a spoléhat na své místní znalosti. Mluvčí magistrátu Zdeněk Dvořák však uvedl, že oficiální stížnost ze strany České pošty k číslování domů zatím zlínský magistrát nezaznamenal a proto ani zatím neplánuje v tomto směru nějaká opatření, ale pokud se na něj Česká pošta obrátí, určitě je připraven řešit jakýkoliv problém. V minulosti už se magistrát záměrem zavést orientační čísla zabýval, ale námět odložil kvůli několika akcím souvisejícím se zavedením centrálních registrů: odstraňování nesouladů čísel popisných a evidenčních, přečíslování půldomků na území města a přejmenování několika ulic.\n\nV řadě sídel (například Kostelec nad Černými lesy, Český Brod, Kouřim či pražská čtvrť Zbraslav) se v minulosti orientační čísla používala a na některých domech jsou dosud vyznačena, ale nově přidělována nejsou a neuvádějí se ani v databázích adres.\n\nCelostátně je v České republice vyhláškou ministerstva vnitra č. 326/2000 Sb., že tabulky s popisnými i orientačními čísly se umisťují viditelně, že číslo orientační má být umístěno vždy pod číslem popisným a že označení popisných, orientačních a evidenčních čísel se má barevně lišit. Celostátně nejsou barvy stanoveny, jednotnou podobu pro své území mají podle Zákona o obcích (§ 32 odst. 1) stanovit obecní úřady (v přenesené působnosti státní správy, tedy nařízením, nikoliv vyhláškou).\n\nV Praze není provedení tabulek předepsáno. Z historických důvodů se obvykle popisná čísla označují bílými číslicemi na červené tabulce a orientační bílými na modré; evidenční čísla rekreačních staveb jsou tradičně černá na žluté tabulce, nouzových staveb zelená.\n\nMěstská vyhláška č. 1/1960 Sb. HMP, \"Řád pro jednotné označování veřejných prostranství a číslování domů na území Ústředního národního výboru hlavního města Prahy\", ze dne 3. ledna 1960, předepisovala barvu i velikost tabulek, jejich textový obsah a smaltované provedení; zrušila ji k 1. červenci 1999 vyhláška hl. m. Prahy 14/1999 spolu s devíti dalšími podobnými předrevolučními vyhláškami v souvislosti s vydáním Statutu hl. m. Prahy podle porevolučního zákona ČNR o hl. m. Praze 418/1990 Sb. Dnem prvních voleb do krajských zastupitelstev 12. listopadu 2000 nabyl účinnosti nový zákon o hlavním městě Praze č. 131/2000 Sb., jehož § 14 o číslování budov na rozdíl od analogického § 32 souběžně vydaného zákona o obcích (viz výše) nedává Praze kompetenci určovat „barvu a provedení čísel“. Oba zákony říkají, že „způsob použití a umístění čísel k označení budov“ stanoví prováděcí předpis, jímž je společná vyhláška ministerstva vnitra č. 326/2000 Sb. specifikující pouze „popisná, evidenční a orientační čísla se barevně liší“ (§ 5). Provedení tabulky a eventuální uvedení dalších údajů tak v Praze záleží na libovůli majitelů domů a místních zvyklostech a město Praha je jedinou obcí v republice, která nemá zákonné zmocnění jejich provedení určit.\n\nV návaznosti na jednání Expertní skupiny primátora pro vizuální podobu města Rada hlavního města Prahy Usnesením č. 1267 z 28. 8. 2012 schválila jednotný vzhled uličních tabulí podle manuálu, kteří vytvořili studenti Vysoké školy uměleckoprůmyslové v Praze Filip Kraus, Jan Kříbek, Jan Novák a Vojtěch Říha pod vedením Mgr. Filipa Blažka. Manuál obsahuje i nezávazné doporučení týkající se podoby tabulek s domovními čísly, o němž se text usnesení rady vůbec nezmiňuje, avšak důvodová zpráva konstatuje, že zákon o hlavním městě Prahy vlastníkům budov neukládá povinnost respektovat jednotnou úpravu tabulek s čísly popisnými a\norientačními. Manuál respektuje tradiční barevné, grafické, rozměrové i obsahové provedení, ale definuje nový styl písma (písmo „SMALT“, autoři poskytli městu Praze, resp. třem smaltovnám licenci k jeho bezplatnému užití) a stanoví jeho proporce (základní výška písma, vzory znaků v několika šířkových variantách, prostrkání, umístění řádků, maximální šířka textu atd.) a barvy (červená RAL 3000, modrá RAL 5002, bílá RAL 9003). Doporučená podoba tabulek s čísly uvádí pouze vzor popisného a orientačního čísla (vzor evidenčního čísla není uveden), přičemž na tabulce s popisným číslem zachovává tradiční uvádění názvu čtvrti a názvu městského obvodu (název městské části ani správního obvodu se ani nadále nemá uvádět) a vzor tabulky s orientačním číslem je bez dalšího údaje (tedy bez názvu ulice). Autoři manuálu navíc zaměnili název čísla popisného s názvem čísla orientačního. Tabulka s číslem popisným má mít rozměry 320 x 250 mm s výškou číslic 90 mm a výškou písma doplňujících údajů 27 mm, tabulka s číslem orientačním má mít rozměry 250 x 200 mm s výškou číslic 96 mm. Usnesení rady ukládání magistrátnímu odboru ZIO prověřit možnosti právní ochrany vzhledu tabulí například formou průmyslového vzoru a zpracovat návrh jednotného rozmístění uličních tabulí a II. fázi záměru kompletního manuálu pro jejich tvorbu a umisťování. O tom, zda mají být dále rozpracovány či závazně stanoveny požadavky týkající se tabulek s domovními čísly, se však text usnesení nezmiňuje.\n\nK 24. květnu 1867 byly pojmenovány ulice a zavedeno nové číslování domů po ulicích podle císařského výnosu z roku 1857. Číslování z roku 1806 bylo ponecháno jako tzv. čísla popisná.\n\nV Brně jsou popisná čísla bílá na černém podkladě, orientační jsou červená nebo modrá na bílém podkladě, evidenční zelená na bílém podkladě. V tabulce s popisným nebo evidenčním číslem je zde vždy uveden i název příslušného katastrálního území, v tabulce s orientačním číslem název ulice.\n\nV Ostravě jsou čísla orientační bílá na modrém podkladě, evidenční bílá na červeném podkladě a popisná červená na bílém podkladě. Výjimkou je městský obvod Poruba, kde jsou čísla popisná bílá na modrém podkladě a orientační červená na bílém podkladě, tj. opačně než ve zbytku Ostravy. Některé domy jsou označeny současně číslem popisným i orientačním v jednobarevném provedení.\n\nMěstská vyhláška č. 8/1993 o označování domů orientačními čísly byla zrušena vyhláškou města č. 7/2000, zřejmě bez náhrady.\n\nPokud se v adrese uvádí zároveň popisné i orientační číslo, bývá zvykem uvádět je oddělená lomítkem, přičemž popisné nebo evidenční se uvádí první. Existuje však mnoho způsobů psaní adresy, logické je například uvádět orientační číslo u názvu ulice či náměstí a popisné u názvu části obce) nebo u názvu obce s římským číslem označujícím část obce; obvyklé je také uvádět pouze jedno z těchto čísel a lze se setkat i s lomítkovým formátem v opačném pořadí orientační/popisné).\n\n\n"}
{"id": "81266", "url": "https://cs.wikipedia.org/wiki?curid=81266", "title": "Ján Chryzostom Korec", "text": "Ján Chryzostom Korec\n\nJán Chryzostom kardinál Korec (22. ledna 1924, Bošany – 24. říjen 2015, Nitra) byl emeritní diecézní biskup nitrianské římskokatolické diecéze, autor knih nejen s náboženskou tematikou.\n\nV roce 1939 vstoupil do Tovaryšstva Ježíšova (jezuité). Studoval na gymnáziu v Kláštore pod Znievom, později až do roku 1950 studoval filozofii a teologii v Ružomberku, v Trnavě a v Brně. Během noci z 13. na 14. dubna 1950 komunistický režim násilně zlikvidoval řehole. Po této noci se ocitl v záchytném táboře. Po propuštění z internace odešel do civilního života a pracoval jako dělník až do roku 1960. Na kněze byl vysvěcen tajně v Rožňavě 1. října 1950 biskupem ThDr. Róbertem Pobožným. Už o rok později, 24. srpna 1951, jej jako 27letého biskup Pavol Hnilica vysvětil v Bratislavě na biskupa (tajné svěcení mu bylo uděleno na základě rozhodnutí, které vydal papež Pius XII. pro komunistické státy).\n\nOd biskupského vysvěcení používá rozšířené jméno Ján \"Chryzostom\" Korec. V následujícím období se věnoval studentům teologie a pomáhal jim ku kněžskému svěcení. Velkou pozornost věnoval i laickým pracovníkům v církvi. Veškerou tuto činnost však musel vykonávat tajně, protože neměl od komunistického režimu oficiální souhlas ke kněžské činnosti. V roce 1958 se o něj začala zajímat státní bezpečnost. Zatkli jej a 11. března 1960 byl odsouzen za vlastizradu ke 12 rokům vězení. Prošel si věznicemi v Praze na Pankráci, Ruzyni, ve Valdicích, Leopoldově a v Ilavě. Z vězení byl propuštěný v roce 1968. Po propuštění z vězení až do dosažení důchodového věku v roce 1984 pracoval v různých dělnických profesích. Přitom ovšem neustával ve své kněžské službě, i když stále neměl státní souhlas. Během této doby se stal jedním z nejvýznamnějších osob v tajné církvi na Slovensku. Oficiální biskupské insignie dostal až v roce 1969, 18 let po vysvěcení biskupem, na audienci u papeže Pavla VI.\n\nV roce 1990 se stal rektorem bratislavského semináře. 6. února 1990 jej papež Jan Pavel II. jmenoval sídelním biskupem Nitry. Krátce nato, 28. června 1991, jej papež jmenoval kardinálem a přidělil mu titulární kostel sv. Fabiána a Venancia v Římě. Od té doby byl členem kongregace pro Instituty zasvěceného života a Společenství apoštolského života, a i členem papežské komise pro kulturu. V roce 1999 v souladu s Kodexem církevního práva, podle kterého musí každý biskup po dovršení 75. roku svého života podat abdikaci do rukou papeže, požádal o uvolnění z úřadu nitrianské diecéze. 9. června 2005 Svatý stolec oznámil, že papež Benedikt XVI. přijal jeho rezignaci a jmenoval novým nitrianským biskupem Viliama Judáka, který byl slavnostně vysvěcen 16. června 2005.\n\nZa pevné postoje a nezlomnou víru mu byla udělena řada ocenění a čestných doktorátů. Jeho celoživotní práci ocenily např. Univerzita Notre Dame Indiana v USA (1986), Univerzita v Bridgeport v USA (1992), Katolická univerzita ve Washingtonu (1993), získal i čestný doktorát Univerzity Konstantina Filozofa v Nitře. V roce 1993 získal státní vyznamenání Francouzské republiky, v roce 1995 státní vyznamenání Řád Ľudovíta Štúra I. třídy a v roce 1999 státní vyznamenání Řád Andreje Hlinky I. třídy.\n\nKorec v období komunistického režimu v říjnu 1987 jako biskup podepsal Vyhlášení k deportacím Židů na Slovensku ve kterém on i další představitelé slovenského národa prosili židovský národ o odpuštění.\nV roce 1990 se však zviditelnil poté, co odhalil prezidentovi fašistického Slovenského státu Jozefu Tisovi pamětní desku v Bánovcích nad Bebravou, což vyvolalo protesty a pobouřené reakce části slovenské a české veřejnosti, židovské organizace B'nai B'rith, zahraničních deníků, sekulárních a lidskoprávních organizací.\nKorec se tehdy údajně omlouval tím, že stál daleko a dobře neviděl, co posvěcuje.\n\n18. dubna 1997 při příležitosti 50. výročí Tisovy popravy a později také v roce 2008 sloužil v Nitře zádušní mši za Tisa. Tisa vidí jako toho, kdo v době Slovenského státu bránil zlým věcem, které prosazovalo nejen nacistické Německo, ale i slovenští radikálové.\nV srpnu 1997 se veřejně zastal exilového historika Milana Stanislava Ďurici v souvislosti\ns jeho kontroverzní knihou \"Dejiny Slovenska a Slovákov\".\n\nJeho knižní tvorba představuje více než 80 titulů. Vyšly ve více vydáních a jsou součástí slovenské křesťanské literatury 20. století. Jeho spisovatelská činnost je obsažena i v početných samizdatech a různých časopisech.\n\n\n"}
{"id": "81270", "url": "https://cs.wikipedia.org/wiki?curid=81270", "title": "Označování ulic a veřejných prostranství", "text": "Označování ulic a veřejných prostranství\n\nOznačování ulic, náměstí, nábřeží, mostů, parků, sadů a dalších veřejných prostranství je určeno zejména k orientaci ve městě a k usnadnění identifikace veřejnou správou, přičemž nenahrazuje identifikaci úřední (například podle katastru nemovitostí). Ulice (tedy místní komunikace, zejména městského typu) se v Česku a dalších evropských státech označují názvy na rozdíl od silnic, které se označují čísly. V některých menších obcích ulice pojmenovány nejsou. V USA je v mnoha městech zvykem označovat ulice jen čísly.\n\nPůvodní cesty a stezky se nepojmenovávaly, nazývaly se podle toho, kam vedou. Některé dopravní stavby se nazývaly například podle toho, kdo je postavil.\n\nVznik systematických orientačních systémů je včasován do 13. století, kdy města získávají samosprávný charakter a seskupení obydlí se projevuje vznikem ulic a rynků. Jako názvy bývaly použity:\n\nPříkladem vývoje místního názvosloví ve středověkých městech je Praha. Jedním z nejstarších názvů, který má charakter pojmenování, je označení pražského Juditina mostu z 12. století. Z té doby pravděpodobně pochází také nejstarší vrstva pomístních názvů jako jsou v Praze Boršov, Týn, Moráň, Zderaz, nebo Újezd, která se později stala základem uličního názvosloví. Kolem 14. století se vžívají názvy jednotlivých rynků a trhů: rynk Nový, Malostranský a Novoměstský, trh Chlebný, Kurný, Masný, Ovocný, Uhelný, Senný, Dobytčí, Koňský atd., podobně i ulice Celetná, Kostečná, Kožná, Provaznická, Platnéřská. V Praze měla některá místa vžitý název latinský, německý i český, které ne vždy byly vzájemným překladem. Vžívala se též označení ulic podle zasvěcení kostela nebo kláštera, podle významných majitelů domů v ulici nebo domovních znamení. Objevovaly se i názvy podle vzhledu nebo charakteru ulice nebo podle události (např. Spálená ulice získala své jméno podle požáru, ke kterému v ní došlo roku 1506). Tento pražský vývoj je do jisté míry typický pro středověká města. V 17. století jsou v uličních názvech Prahy zřejmé vlivy rekatolizace, na přelomu 17. a 18. století i poněmčování ještě před vyhlášením němčiny jako úředního jazyka.\n\nNázvy ulic byly po staletí pouze zvykovou záležitostí, pevně kodifikovány a povinně označeny byly až v době osvícenského absolutismu. V Praze byly názvy ulic úředně zavedeny po sloučení čtyř pražských měst (1784) počínaje 27. říjnem 1787, jako nutný doplněk k domovním číslům, která byla v monarchii zavedena po roce 1770 a která orientační funkci plnila hůře než dosavadní domovní znamení. Úředním zavedením byly všechny dosavadní názvy důsledně poněmčeny. Úřední zavádění a schvalování postupně nahrazovalo spontánní vývoj názvů. Ostrovy, mosty a nábřeží byly od poloviny 19. století pojmenovány podle příslušníku habsbursko-lotrinské dynastie (Ferdinandova třída, Františkovo nábřeží) a byly zavedeny tři názvy podle purkrabího Chotka. Rok 1848 přinesl vlnu názvů českých a vlasteneckých (například Václavské a Karlovo náměstí) a překladů do češtiny. Podle některých zdrojů se úřední zásah do pojmenování uličních názvů s cílem jejich registrace objevil až začátkem 70.–80. let 19. století.\n\nV roce 1857 vyšlo císařské nařízení o pojmenovávání ulic a zavádění domovních čísel podle ulic (dnes nazývaných orientační čísla). 8. října 1868 se sbor pražských obecních starších usnesl označit pražské ulice jednotnými německo-českými plechovými tabulemi (a zároveň stanovil zásadu unikátnosti názvu v rámci města). Na základě tohoto usnesení byla v Praze ustanovena zvláštní komise pro stanovení názvů ulic a náměstí. Výsledkem její práce byl „Autentický ukazatel ulic a náměstí i čísel domovních královského hlavního města Prahy“, který z nařízení městské rady sestavil ředitel městského archivu Karel Jaromír Erben. Většina názvů z té doby byla poměrně nekonfliktní, spor vznikl pouze o Husově jménu. Koncem 19. století přibývalo v Praze i okolních městech (Žižkov, Vinohrady, Nusle) vlastenecky zaměřených názvů, které byly v Praze současně kompenzovány dalšími názvy po členech vládnoucí dynastie. V roce 1888 se národnostní spory vyhrotily, liberečtí radní označili ulice jen německými názvy a pražští radní zase v nově připojených Holešovicích umístili jen české názvy. V roce 1893 se jednojazyčné tabulky v českých národních barvách začaly objevovat i v samotné Praze. Po soudních sporech bylo 20. dubna 1894 vyhláškou rozhodnuto o nahrazení dvojjazyčných tabulí českými v celé Praze. 1. října 1898 správní soud rozhodnutí definitivně potvrdil. (Německé názvy se přesto místy dochovaly – např. v ulici Křižovnické nebo Pětikostelní).\n\nPo roce 1918 došlo k silné vlně přejmenovávání, jednak z důvodů odstraňování symbolů Rakouska, v Praze navíc z důvodu odstraňování duplicitních názvů po vzniku Velké Prahy. Na monopol oficiálních názvů a jejich usměrnění z nacionálně-ideologického hlediska kladl důraz zákon č. 266/1920 Sb., o názvech měst, obcí, osad a ulic, jakož i označování obcí místními tabulkami a číslování domů. Pojmenování, „jež nelze uvésti v soulad s historií a vnějšími vztahy národa československého, zejména taková, jež připomínají osoby, které jakýmkoli způsobem projevily nepřátelské smýšlení proti československému národu nebo národům sdruženým, nebo připomínají události rázu protistátního“, bylo zakázáno a obce měly povinnost do jednoho měsíce od účinnosti zákona je změnit a staré označení odstranit a beze stopy zahladit, jinak to musel provést nadřízený úřad a liknavému starostovi hrozila pokuta. Nové názvy musely obce předkládat ke schválení nadřízeným úřadům.\n\nDalší hromadné přejmenovávání čekalo česká města s počátkem (1939) i koncem (1945) nacismu a s počátkem (1948) i koncem (1989) komunistického režimu. Bouřlivá výstavba ve 20. a 30. letech stejně jako po druhé světové válce v různých vlnách až do současnosti přinesla mnoho z větší části umělých názvoslovných systémů.\n\n9. ledna 1925 pražská městská rada schválila šest zásad pro pojmenovávání:\n\nPodobný soubor zásad přijal Ústřední národní výbor hlavního města Prahy dne 14. ledna 1946:\n\nDalším usnesením ze dne 8. prosince 1947 byla mimo jiné doplněna možnost použít jmen po obětech okupace a revoluce a osob, které se zasloužily v době nesvobody o národ a stát. Na základě usnesení rady ÚNV hl. m. Prahy ze dne 14. října 1952 byly odstraňovány názvy, které byly v rozporu se schválenými zásadami nebo nevyhovovaly dobré orientaci a především byla vyřazena jména osobností první republiky a podpořena nová pojmenování poplatná době. Dne 8. prosince 1962 schválila Rada Národního výboru hlavního města Prahy nový návrh na celkovou koncepci označování ulic a ostatních veřejných prostranství, který předjímal následující rozšiřování města.\n\nOd roku 1991 přibyla například zásada nepojmenovávat podle politických stran, hnutí a pojmů a podle institucí, organizací, spolků či firem, pokud působily po roce 1945 nebo působí dosud.\n\nObdobná pravidla jsou uznávána i v jiných městech. V některých obcích se nebrání ani názvům voleným s humorem či nadsázkou, například v Humpolci mají Hliníkovu ulici podle svého nejznámějšího, avšak fiktivního přistěhovalce. Pražská Místopisná komise dbá na serióznost a nedoporučila například pro nový obytný celek v Hrnčířích sadu názvů na náměty knih o Harry Potterovi.\n\nKromě místních soustav inspirovaných geograficky, vlastenecky apod. stojí za zmínku soustava ulic pojmenovaných podle rostlin a květin na Zahradním Městě (1934) a „racionální“ systém na Spořilově (1928–1931, např. Jižní I–XVII, Severozápadní I–VI atd.), obojí v katastrálním území Záběhlice v Praze.\n\nMarek Lašťovka v roce 2012 pražské názvosloví shrnul tak, že z cca 7350 pojmenovaných pražských ulic a prostranství téměř třetina ulic se jmenuje podle své polohy či místa (Na vrchu, Za rybníkem ap.), 11 % podle pomístních a místních názvů (K Peluňku, Na Křtině apod.), 20 % podle českých vesnic a přes 20 % podle osob a zhruba 20 % připadá na ostatní typy názvů (zvířata, rostliny, nerosty, zeměpisné pojmy, události, řemesla atd.). Jako nejzajímavější jmenoval názvy U úlů, Vidlák, U zeleného ptáka či U nás.\nV Praze jako reakce na živelná přejmenovávání míst při Sametové revoluci vznikla 13. prosince 1989 tzv. Nezávislá skupina pro pojmenování ulic a veřejných prostranství při Archivu hlavního města Prahy, jejímiž členy byli pracovníci onomastického oddělení ÚJČ ČSAV, katedry českého jazyka FF UK, Geodetického a kartografického podniku Praha, Archivu hlavního města Prahy, Muzea hlavního města Prahy, Klubu za starou Prahu, Institutu pro středoevropskou kulturu a politiku, Genealogické a heraldické společnosti, Historického ústavu Československé armády a odboru dopravy a odboru vnitřních věcí Národního výboru hlavního města Prahy. V čele skupiny stál archivář Bohdan Zilynskyj a skupina si kladla za cíl předejít nežádoucím krajnostem při přejmenovávání a vnést do názvoslovné činnosti řád. Od počátku roku 1991 se stala místopisnou komisí Rady hlavního města Prahy – tato komise je zřizována v každém volebním období (pouze v letech 1995–1996 byla pouze subkomisí právní komise). Hlavní vlna přejmenovávání po komunistickém režimu probíhala v Praze do roku 1996, těžiště činnosti se tak přesunulo na pojmenovávání nových ulic. Tato komise získala klíčový vliv, avšak ne všechny její návrhy jsou přijímány a ne úplně všechny uskutečněné změny získaly její doporučení, rozhodnutí činí rada města.\n\nPodle § 29 zákona č. 128/2000 Sb., o obcích, přísluší obci (v samostatné působnosti) rozhodovat o názvech částí obce, ulic a jiných veřejných prostranství. Podle § 13 zákona č. 131/2000 Sb., o hlavním městě Praze, o názvech ulic, silnic, náměstí, parků a mostů, jakož i dalších veřejných prostranství rozhoduje hlavní město Praha, a to zpravidla na základě návrhů podaných městskými částmi. Ulice nebo jiná veřejná prostranství se podle obou zákonů nepojmenovávají shodnými názvy (rozumí se v rámci jedné obce – tuto zásadu do roku 2016 porušovalo několik ulic v původně samostatném Josefově, které byly duplicitní s názvy v Jaroměři).\n\nUlice a veřejná prostranství se podle § 29 zákona o obcích a § 13 zákona o hlavním městě Praze z roku 2000 nepojmenovávají podle jmen „žijících osobností veřejného života“. Podobné omezení („Ulice nebo jiná veřejná prostranství se zásadně nepojmenovávají podle jmen vynikajících osobností veřejného života domácího nebo zahraničního, které dosud žijí.“) bylo stanoveno již vyhláškou 97/1961 Sb. V Praze podobná zásada byla přijata již v roce 1925. Po žijících osobnostech se nejčastěji pojmenovávalo po vzniku Československa i po druhé světové válce a v padesátých letech. Několik ulic byla pojmenováno podle žijících osob před účinností zákona o obcích (12. listopadu 2000), kdy byla právní síla vyhlášky z roku 1961 zpochybněna. Ve Veselí nad Lužnicí přejmenovali nábřeží Pionýrů na nábřeží Jaroslava Foglara ještě za Foglarova života. V Pelhřimově roku 1998 pojmenovali ulicí po bratrech Lipských po smrti Oldřicha se souhlasem dosud žijícího bratra Lubomíra. Čáslav pojmenovala ulice po svých rodácích Miloši Formanovi a Jarmile Kratochvílové nebo zde působící atletky Ludmily Formanové ještě za jejich života. Ministerstvo vnitra se sice v roce 1999 pokusilo pojmenování po Kratochvílové a Formanové zabránit, ale existoval názor, že ústavní právo obcí na samosprávu má vyšší právní sílu než vyhláška z doby, kdy takové právo neexistovalo (zákon o obcích v roce 1999 ještě neexistoval), a město si nakonec prosadilo své. V některých městech je samo pojmenování ulice nejednoznačné a pouze z průvodní dokumentace či kontextu pojmenování lze zjistit, podle které ze známých osobností je ulice pojmenována (např. ulice Klausova či Babákova v Praze); k rozhodnutí o pojmenování však zákon žádné průvodní vysvětlení nevyžaduje. Ve vztahu k právnickým osobám, například firmám, podobné omezení zákon nestanoví a záleží na zastupitelstvu, do jaké míry a za jakých podmínek vychází vstříc přáním místních podniků, developerů apod.\n\nNové názvy ulic s sebou přinášejí i administrativní důsledky a s tím spojené náklady zejména pro firmy, které mají v dané ulici sídlo. Ty pak proti pojmenování mohou protestovat. Například po převratu v roce 1989 bylo údajně v obci Příšovice, ve které není evidovaná žádná pojmenovaná ulice, navrženo pojmenování silnice vedoucí do Přepeř jako Větvičkova (web obce ještě v roce 2014 uvádí, že tak je pojmenována, ale v registru adres a v mapách není toto pojmenování zaneseno), a to podle Václava Větvičky (25. 3. 1865 – 4. 11. 1937), čestného občana Příšovic, tamního někdejšího řídícího učitele a včelařského a hasičského jednatele, dědečka botanika Václava Větvičky. V ulici sídlící firmy i soukromníci se údajně nespokojili s tím, že by si museli dát předělat razítka a dokumenty jen kvůli změně názvu ulice, proto „ona ulice už zase není Větvičkova“.\n\nVedle oficiálních pojmenování existují i různé lokální systémy označování ulic a neúřední názvy – například tradiční číslování „alejí“ v Kersku, neoficiální pojmenování ulic ve zbraslavské osadě Strnady, různá soukromá označení účelových komunikací atd.\n\nV Brně názvy navrhuje a posuzuje jako poradní orgán rady města Pracovní skupina pro názvosloví města Brna, které v roce 2016 předsedala Eva Kubánková. V jedenáctičlenné komisi zasedá kromě úředníků také kartograf, archivář, historik, jazykovědec, jeden ze zastupitelů města, zástupce Kanceláře architekta města Brna a zástupce městského dopravního podniku. Při pojmenování ulic se řídí několikastránkovými zásadami. Je nutné posoudit jazykovou a historickou stránku názvu, název nesmí být vulgární, urážlivý či nepravdivý a má zapadnout do lokality. V některých lokalitách jsou tematické systémy: v Černých Polích literáti a malíři, na Lesné architekti a umělci, v Kohoutovicích hudebníci všeho druhu, v Medlánkách ovocné stromy. Předsedkyně komise Kubánková nemá ráda souběžný výskyt podobných názvů, což jsou podle ní například názvy Kubova, Kubíkova a Kubíčkova. Také se prý komise snaží vyvarovat předložkových názvů, protože „lidé – a zejména děti – totiž nevědí, jak se správně píšou velká a malá písmena“. Mezi lety 1990 a 1993 bylo v Brně změněno nebo zrušeno kolem dvou stovek názvů. V posledních 10 letech před rokem 2016 bylo v Brně schváleno asi 70 nových názvů.\n\nNáklady na označení ulic a jeho údržbu nese obec v samostatné působnosti. Vlastníci nemovitostí jsou ze zákona povinni bezplatně strpět umístění označení na své nemovitosti a nesmějí označení zakrýt ani v blízkosti tabulky umisťovat jiné nápisy (§ 30 zákona o obcích).\n\nPodle vyhlášky č. 326/2000 Sb. se tabulka s názvem ulice v obci umístí vždy na začátku a na konci každé ulice a před a za křižovatkou s jinou ulicí. V málokteré obci je tento požadavek důsledně uplatňován. V předchozí vyhlášce č. 97/1961 Sb. takto náročný požadavek specifikován nebyl.\n\nPodle § 29 zákona o obcích se název obce, jejích částí, ulic a jiných veřejných prostranství uvádějí vždy v českém jazyce; v obci, kde se podle posledního sčítání lidu hlásilo k nějaké národnostní menšině alespoň 10 % jejích občanů, se názvy uvádějí též v jazyce národnostní menšiny, pokud o to její zástupci požádají prostřednictvím výboru zastupitelstva pro národnostní menšiny a pokud tento výbor svým usnesením návrh doporučí. Zákon o hlavním městě Praze se jazykovou otázkou názvů nezabývá.\n\nUvádění dalších údajů na tabulích s názvy ulic, například názvu obce, čtvrti, katastrálního území, městského obvodu nebo městské části, není ve vyhlášce č. 326/2000 Sb. požadováno a je tedy záležitostí vlastního rozhodnutí umisťovatele (zpravidla obce), případně tím může být realizována povinnost vyplývající z jiných právních předpisů.\n\nV Praze se nejprve od 27. října 1787 označovaly názvy ulic černými nápisy na nárožních domech. Na základě aktu Sboru obecních starších z 8. října 1868 se názvy pražských ulic označovaly na plechových tabulkách, které měly v každé pražské čtvrti jinou barvu a byly německo-české. Pražská vyhláška z 20. dubna 1894 stanovila nahrazení dvojjazyčných tabulí českými s bílým nápisem v červeném pozadí a s bílým nebo modrým ozdobným orámováním. Podobné tabule jsou v Praze dodnes. V jiných obcích je však rozšířené i značení v jiných barevných kombinacích, například bílým písmem na modrém podkladě, černým nebo modrým písmem na bílém podkladě i jinak.\n\nSmaltované tabule s názvy ulic se v Praze používají od konce 19. století. Tabule si i přes drobné změny dosud zachovaly unikátní rukodělný vzhled. Jednotlivá písmena byla tvořena z ručně kreslených šablon. Nověji jsou tabule vytvářeny z počítačového písma (nejčastěji písma Helvetica z roku 1957), které je na tabulích často deformováno. V některých čtvrtích (jako příklad uvedeny Čakovice) jsou umisťovány nekvalitní plastové imitace. „Řád pro jednotné označování veřejných prostranství a číslování domů“, vydaný ve Sbírce nařízení,\nvyhlášek a instrukcí ÚNV hl. m. Prahy částka 1, ročník 1960 ze dne 3. ledna 1960. Podle něj byly uliční tabule s názvem veřejného prostranství plechové, červeně smaltované a s modrou obrubou, obdélníkového tvaru o délce 80 cm a výšce 40 cm. Název byl uveden bílými písmeny vysokými 9 cm, označení katastrálního území a městského obvodu pak písmeny vysokými 5 cm. Tento řád byl zrušen usnesením Zastupitelstva hlavního města Prahy č. 09/18 ze dne 24. června 1999 a od té doby nestanoví vzhled ani podrobnosti k požadavkům na umístění tabulí a tabulek žádný závazný předpis hlavního města. Pro hlavní město Prahu a majitele pražských nemovitostí dodávají tabule a tabulky tři smaltovny. Na objednávku města dodávají tabule smaltovna Gaen v Praze-Hlubočepích a smaltovna SMALT, s. r. o. v Želechovicích, Smaltovna Český Brod, s. r. o. dodává tabule pouze soukromým zákazníkům.\n\nV návaznosti na jednání Expertní skupiny primátora pro vizuální podobu města Rada hlavního města Prahy usnesením č. 1267 z 28. 8. 2012 schválila jednotný vzhled uličních tabulí podle manuálu, který vytvořili studenti Vysoké školy uměleckoprůmyslové v Praze Filip Kraus, Jan Kříbek, Jan Novák a Vojtěch Říha pod vedením Mgr. Filipa Blažka. Manuál respektuje tradiční barevné, grafické, rozměrové i obsahové provedení (tedy např. že i nadále se na tabuli uvádí název čtvrtě a jednoho z deseti městských obvodů, ale nikoliv název městské části ani správního obvodu), ale definuje nový styl písma (písmo „SMALT“) a stanoví jeho proporce (základní výška písma 90 a 47 mm, vzory znaků ve 4 šířkových variantách – 100, 700, 400 a 100, prostrkání, umístění řádků, maximální šířka textu atd.) a barvy (červená RAL 3000, bílá RAL 9003). Manuál obsahuje i doporučení týkající se podoby tabulek s domovními čísly. Usnesení rady ukládá magistrátnímu odboru ZIO prověřit možnosti implementace rozšířené verze projektu zahrnující méně standardní případy a možnosti právní ochrany vzhledu tabulí například formou průmyslového vzoru. Odboru ZIO bylo usnesením uloženo zpracovat návrh jednotného rozmístění uličních tabulí a II. fázi záměru kompletního manuálu pro jejich tvorbu a umisťování. Kompletní manuál pro druhou fázi by měl řešit i méně standardní situace, specifika některých městských částí apod. a mohl by zahrnout i označování památek, škol, objektů ve vlastnictví města atd.\n\nOd 31. ledna 2001 jsou vyhláškou č. 30/2001 Sb., kterou se provádějí pravidla silničního provozu, zavedeny informativní dopravní značky „Označení názvu ulice“ (IS 22a až IS 22f). V některých obcích jsou využívány jako základní způsob vyznačování názvů ulic. V Praze jsou používány jen jako doplňkový navigační systém k dosavadním smaltovaným tabulím umístěným převážně na budovách či plotech.\n\nV roce 1993 vyšla nová pravidla českého pravopisu zpracovaná Ústavem pro jazyk český AV ČR, v nichž se změnily některé zásady pro psaní velkých písmen ve vlastních jménech. Názvů veřejných prostranství se dotklo zejména pravidlo o psaní velkého písmene v prvním slově za předložkou na začátku názvu, rovněž bylo zavedeno psaní velkého písmene v titulu nebo obecném slově, které v názvu předchází vlastnímu jménu osoby (dříve se psalo „nábřeží kapitána Jaroše“, „náměstí bratří Synků“). V pravidlech však zůstala výjimka pro texty úzce odborného charakteru, v nichž je možné používat původní pravopis slov za předložkou – Internetová jazyková příručka tvrdí, že v tomto případě jsou míněny odborné texty zabývající se původem místních a pomístních názvů.\n\nMnoho měst a dalších obcí nová pravopisná pravidla určená pro neodborné texty plně akceptovalo, některé obce (například Praha, Brno, Olomouc, Teplice, Přerov, Prostějov, Roztoky u Prahy, Lány, Stříbrná Skalice) však zachovaly všechny nebo některé názvy v původní podobě či se drží tradičního rozlišujícího pravopisu i u nově stanovených názvů. Odborná místopisná komise hlavního města Prahy a Rada hlavního města Prahy setrvává na původním pravopisu (v některých pražských oficiálních názvech ulic nejsou reflektovány ani dřívější pravopisné změny, například „U Zahradního města“ místo „U Zahradního Města“). Pražská místopisná komise navrhuje názvy podle původního (resp. odborného) pravopisu dosud. 11. ledna 2011 rada města schválila například názvy „U třešňového sadu“, „V cestičkách“ a „Na mezi“. Někteří vydavatelé map (například Kartografie Praha) respektují oficiální názvy, jiní vydavatelé (například tvůrci mapového podkladu mapy.cz) upravují názvy podle nového pravopisu. Původního pravopisu se drží i publikace \"Pražský uličník\", vydaná ve dvou dílech v letech 1997 a 1998 pod vedením Marka Lašťovky, a třetí díl z roku 2012. Zatímco v prvním díle ponechali autoři toto rozhodnutí bez komentáře, ve druhém díle (str. 8–9) to obšírně zdůvodnili jednak odkazem na úředně schválenou podobu názvů, jednak odborným charakterem textu, který má zdůraznit původ názvů ulic, což doporučili i pracovníci úseku onomastiky ÚJČ AV.\n\nRada města Plzeň se v roce 2008 rozhodla postupně obměňovat tabule v ulicích za nové, které budou psány jen velkými písmeny.\n\n\n\n\n"}
{"id": "81275", "url": "https://cs.wikipedia.org/wiki?curid=81275", "title": "Alcuin", "text": "Alcuin\n\nAlcuin z Yorku (latinská forma; také Alkuin, Alch-wine, angl. Ealtwine (přítel chrámu)) (735, Northumbria – 801/804, Tours) byl anglický filozof, anglosaský mnich, snad z rodiny svobodné, žák arcibiskupa Ecgberta z Yorku, učitel a rádce Karla Velikého, zakladatel a organizátor středověkého školství. Roku 796 se stal opatem v klášteře sv. Martina v Tours, kde setrval až do své smrti.\n\nAž do doby Karla Velikého církev podle formule Augustinova Božího státu ignorovala světský stát a jeho zřízení. Až za tohoto velikého franského krále došlo k spolupráci a oboustranně prospěšné vzájemné podpoře, která umožnila rozkvět scholastické filozofie. Alcuin je zakladatelem scholastiky. Karel Veliký, který se zhrozil z všeobecné nevzdělanosti panující v jeho říši, začal zakládat školy a pozval na ně vynikající cizince. Alcuin byl mezi nimi nejznamenitějším. Stal se předním učencem a učitelem na dvoře Karlově a jedním z hlavních architektů karolinské renezance. Napsal několik prací o gramatice, řadu básní. Zorganizoval vzornou klášterní školu v Tours, která udala směr celému středověkému školství a vzdělání. Ač Alcuin budoval dvorní školu, dal jí církevní charakter. Začal oddělením dialektiky od svobodných umění a udělal z ní speciální vědu nepřímo ztotožňovanou s filozofií jako se schopností systematizovat problémy víry. Je to \"naturarum inquisitio, rerum humanarum divinarumque cognitio quantum homini possibile est aestimare\" (zkoumání přírody a poznání věcí lidských i božích, nakolik je toho člověk schopen).\n"}
{"id": "81276", "url": "https://cs.wikipedia.org/wiki?curid=81276", "title": "Ondřej III.", "text": "Ondřej III.\n\nOndřej III. (maďarsky \"III. András\" či \"III. Endre\", slovensky \"Ondrej III.\", chorvatsky \"Andrija III. Mlečanin\"; asi 1265 – 14. leden 1301) byl uherský a chorvatský král v letech 1290–1301. Jeho smrtí vymřela dynastie Arpádovců po meči.\n\nRodiče: Štěpán, syn uherského krále Ondřeje II., a Kateřina Morosini, bohatá patricijka z Benátek.\n\nManželky: první manželkou byla od r. 1290 Fenena Kujavská, dcera kujavského knížete Ziemomysla z dynastie Piastovců; podruhé se Ondřej oženil 13. února 1296 s Anežkou Rakouskou, dcerou římského krále Albrechta I.\n\nDěti: Alžběta (1293–1338), zasnoubena s Václavem III., jeptiška.\n\nOndřej III. se narodil jako syn samozvaného slavonského bána Štěpána Pohrobka a jeho druhé manželky Tomasiny Morosini, dcery bohatého benátského patricije Michela Morosiniho, Jeho otec Štěpán se narodil až po smrti svého otce, uherského krále Ondřeje II. Štěpánovi starší bratři Béla IV. a Koloman Haličský manželku Ondřeje II. Beatrix d'Este proto obvinili z cizoložství a Štěpána považovali za nelegitimní dítě. Přesné datum Ondřeje III. narození je neznámé. Podle historiků Tibora Almásiho, Gyuli Kristóa a Attila Zsoldos se narodil přibližně v roce 1265.\n\nSituace, která v Uhrách nastala po zavraždění Ladislava IV. Kumánskeho v červenci 1290 si vyžadovala rychlého řešení. Uchazeči o trůn byli totiž tři — kromě Ondřeje se k trůnu hlásil neapolský princ Karel I. Martel z Anjou (z matčiny strany vnuk uherského krále Štěpána V.) a též římský král Rudolf I. Uherská šlechta se téměř jednomyslně postavila za Ondřeje. S pomocí své matky se díky machinacím a zákulisním tahům zpočátku dokázal zbavit svých královských protivníků. Z uherské šlechty mu nejvíc problémů činila rodina Kyseckých, kterým vyhlásil válku.\n\nZahraniční politika krále Ondřeje III., který se zapojil do bojů v Říši na straně Habsburků, však vyvolala spory s významnou částí domácí šlechty, která začala uvažovat o změně na trůně. Rody Šubić, Frankapan, Babonić začaly otevřeně podporovat snahy Karla Roberta (syna výše zmíněného Karla Martela, který mezitím zemřel v srpnu 1295) o uherský trůn. Toho později podpořil i papež Bonifác VIII.\n\nKonflikt se vyostřil poté, co do Uher dorazil v roce 1300 sám Karel Robert. Ondřej zřejmě doufal, že spor urovná diplomatickou cestou, tento plán mu však nevyšel.\n\nDne 14. ledna 1301 zemřel Ondřej dosud nevysvětlenou smrtí, která přišla vhod všem jeho odpůrcům, takže se často spekuluje o možné otravě. Po meči tak vymírá dynastie Arpádovců. Za jeho nástupce zvolila šlechta syna českého krále, snoubence Ondřejovy dcery Alžběty, Václava III. z rodu Přemyslovců, který v Uhersku vládl pod jménem \"Ladislav V.\"\n"}
{"id": "81277", "url": "https://cs.wikipedia.org/wiki?curid=81277", "title": "Ondřej II. Uherský", "text": "Ondřej II. Uherský\n\nOndřej II. (maďarsky \"II. András\" nebo \"II. Endre\", 1177– 21. září 1235) byl v letech 1205 až 1235 uherský král z dynastie Arpádovců.\n\nNarodil se okolo roku 1177 jako mladší syn uherského krále Bély III. a jeho první manželky Anežky, dcery Renauda ze Châtillonu. Ještě za otcova života se Ondřej stal haličským knížetem, byl však od místní šlechty – bojarů – vyhnán. Nespokojený mladík opakované revoltoval proti vládě staršího bratra, uherského krále Emericha a vyvolával nepokoje v celé zemi. Chtěl Emericha zbavit trůnu, nebo alespoň si vydobýt nějaká území, což se mu i podařilo.\n\nRoku 1197 se stal pánem Dalmácie a Chorvatska, kde si počínal jako suverénní panovník. S bratrem se dostal ještě několikrát do svárů, které vždy skončily příměřím. Nedůvěra mezi bratry však přetrvávala. I proto je těžko pochopitelné, proč Emerich určil před smrtí za poručníka svého syna Ladislava právě Ondřeje. Napomenutí papeže Inocence III. svědčí o Ondřejově špatném zacházení s osiřelým následníkem trůnu, když však pětiletý Ladislav zemřel, nestálo Ondřejovi v cestě na uherský trůn již nic.\n\nJako král patřil k nejneschopnějším arpádovským panovníkům. Přestože zorganizoval 14 vojenských výprav do Haliče, nedokázal přes občasné krátkodobé úspěchy zlomit odpor haličských bojarů a nepřipojil tak toto území k Uhrám. Roku 1211 požádal Ondřej II. Řád německých rytířů o pomoc proti pronikajícím Kumánům, za což jim přislíbil pozemky v Sedmihradsku. Když však řád v roce 1224 navrhl, aby byl podřízen přímo papeži a ne uherskému králi, musel roku 1225 Uhry opustit.\n\nAni křížová výprava, jíž byl Ondřej jedním z vůdců, neskončila úspěšně. Po pár měsících neustálých porážek se Ondřej musel bez slávy vrátit domů. Ve Svaté zemi se králi podařilo získat několik svatých ostatků, které přivezl při zpáteční cestě do Uher.\n\nNákladné vojenské výpravy, přepychový život královského dvora, rozdávaní úřadů a majetků cizincům, to všechno byly příčiny, pro které uherská šlechta svého krále nenáviděla. Vůči svévoli, která v zemi při nepřítomnosti Ondřeje panovala, se postavit nedokázal. Bohatí magnáti šli tak daleko, že v roce 1213 při jedné z výprav do Haliče zavraždili královnu Gertrudu.\nVyústěním všech problémů, které se v zemi nahromadily, bylo vydání Zlaté buly v roce 1222. Král Ondřej v ní byl donucen přislíbit, že nebude svévolně rozdávat majetky cizincům, dodrží výsady střední šlechty, ba dokonce dal šlechtě možnost vystoupit proti němu samému se zbraní v ruce, pokud by nedodržoval přijaté závazky. Namísto uklidnění situace však tento dokument přinesl jen další spory. Ondřej dal totiž velmi rychle najevo, že se jím vůbec nemíní řídit.\n\nNa konci života se musel vyrovnat se smrtí dcery Alžběty, druhé manželky Jolandy i syna Ondřeje. Stihl se potřetí oženit (květen 1234) s italskou šlechtičnou Beatrix, dcerou markraběte z Este. Zemřel v září následujícího roku a jeho syn z tohoto posledního manželství, Štěpán, se už narodil jako pohrobek. Spolu s matkou byl vyhnán z Uher a jeho práva v této zemi nikdy nebyla uznána, ale jeho syn z druhého manželství se jako Ondřej III. stal posledním králem z rodu Arpádovců.\n\nOndřej II. byl uložen k poslednímu odpočinku v cisterciáckém klášteře Igriș a jeho náhrobek stejně jako klášter nepřežil turecký vpád.\n\nZřejmě před rokem 1203 se Ondřej oženil s Gertrudou Meranskou, se kterou měl tyto děti:\n\nV roce 1215 se ovdovělý Ondřej oženil s Jolandou z Courtenay, se kterou měl jednu dceru:\n\nJeho třetí manželkou byla Beatrix d'Este. S ní měl syna narozeného až po jeho smrti:\n\n"}
{"id": "81283", "url": "https://cs.wikipedia.org/wiki?curid=81283", "title": "Marie Uchytilová", "text": "Marie Uchytilová\n\nMarie Uchytilová-Kučová (17. ledna 1924 Kralovice – 16. listopadu 1989 Praha) byla česká sochařka.\n\nNarodila se v Kralovicích do rodiny berního úředníka. V letech 1945–1950 vystudovala pražskou Akademii výtvarných umění u Otakara Španiela. Po 18 let vyučovala výtvarné umění. Je považována za znamenitou medailérku, autorku bust a plastik významných osobností české kultury. Několik vzpomínkových medailí věnovala protiválečné tematice, celou řadu pamětních medailí vytvořila pro numismatickou společnost a k příležitostem různých výročí obcí a osobností. V Kladně stojí socha \"Lidická matka\", v České Skalici pak pomník Boženy Němcové.\n\n15. listopadu 2004 jí byla odhalena pamětní deska na jejím rodném domě v Dělnické ulici v Kralovicích. Autorem desky je manžel Jiří Václav Hampl.\n\nV roce 1956 se Uchytilová zúčastnila veřejné soutěže na podobu jednokorunové československé mince. Její návrh nezvítězil, ale tehdejšímu ministrovi financí se tak líbil, že prosadil jeho ražbu. Mladá žena sázející v pokleku lípu zdobila na lícní straně nejpoužívanější československé platidlo přes třicet let. Sama autorka o práci prohlásila: „…jaká to příležitost pro umělce – své srdce celému národu položit do dlaně!“\n\nNa minci přitom Uchytilová zpodobnila politickou vězeňkyni Bedřišku Synkovou, která byla jako devatenáctiletá v březnu 1955 odsouzena k osmiletému trestu vězení za vedení skautského oddílu. Marie Uchytilová se o jejím osudu dozvěděla od Bedřiščiny matky a reliéf na minci vytvořila podle fotografie dívky. Mincí se začalo platit 2. září 1957; Bedřiška Synková byla propuštěna po pěti letech v květnu 1959.\n\nV Praze v Divadle pod Palmovkou se uskutečnila 12. února 2016 světová premiéra divadelní hry Tomáše Dianišky „Mlčení bobříků“. Jednalo se o pokus zpracovat příběh politické vězeňkyně z 50. let dvacátého století – skautky Bedřišky Synkové – formou béčkového hororu (ve stylu South Parku). Proces se Synkovu a geniální lest sochařky Marie Uchytilové posloužil autoru Tomáši Dianiškovi jako hrubá dějová osnova celé divadelní hry.\n\nKoncem šedesátých let začala, ze své vlastní vůle bez objednávky, jen ze své vnitřní potřeby, pracovat na pomníku lidických dětí. Společně se svým manželem Jiřím V. Hamplem modelovala postupně až do své smrti symbolickou sochu každého z 82 dětí zabitých v likvidačním táboře v polském Chelmnu. Záměrně nevytvářela věrné podobizny, aby srdce přeživších matek nebyla dále drásána a aby její dílo bylo chápáno jako pomník všem dětským obětem válečných hrůz.\n\nToužila, aby Sousoší lidických dětí odlité do bronzu stálo v Lidicích, ale sama neměla dostatek prostředků na tak nákladnou realizaci. Dovolávala se pomoci státu, ale komunistický režim o pomník nejevil zájem. Podpora nepřišla ani ze zahraničí. Po její smrti sháněl peníze manžel, ale ani polistopadová atmosféra příliš nepřála pomníku ve zprofanovaných Lidicích. Jiří Václav Hampl sbíral malé dary od soukromých dárců a odléval do bronzu jednotlivé sochy. V polovině devadesátých let přišel nebývale velký dar z dánského města Albertslundu, který znamenal zlom v realizaci.\n\nPrvních třicet soch bylo v Lidicích instalováno v roce 1995, poslední byly odhaleny 10. června 2000, třicet let po zahájení práce a jedenáct let po smrti autorky. Sousoší je orientováno tak, že se děti dívají k hrobu svých otců, dědů i kamarádů.\n\nSádrový model sousoší lidických dětí věnoval Jiří Hampl Muzeu a galerii severního Plzeňska.\n\nZa tento památník ji 28. října 2013 prezident Miloš Zeman vyznamenal medailí Za zásluhy. Její vyznamenání Zeman ohlásil při návštěvě Lidic v červnu toho roku. Prohlásil, že je to „nejkrásnější a současně nejsmutnější pomník, který kdy v životě poznal“.\n\nDne 17. ledna 2014 obdržela Marie Uchytilová-Kučová u příležitosti nedožitých 90. narozenin In memoriam čestné občanství Lidic.\n\nV roce 2018 jí bylo uděleno i čestné občanství města Plzně.\n\n\n"}
