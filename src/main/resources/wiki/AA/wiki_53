{"id": "30038", "url": "https://cs.wikipedia.org/wiki?curid=30038", "title": "Neolitická revoluce", "text": "Neolitická revoluce\n\nNeolitická revoluce je termín charakterizující přechod od společnosti lovců a sběračů k společnosti usedlé, jejíž hospodářství je založeno na zemědělství, které vyžaduje soukromé vlastnictví.\n\nTento proces pravděpodobně proběhl poté, co skončila poslední doba ledová. Přibližně před 15 tisíci lety začala růst hladina moří a rozšiřuje se usedlý způsob života (natufijská a mushabianská kultura). Je zaveden řád a hierarchie. Ke změně k zemědělství došlo někdy mezi 10. a 8. tisíciletím př. n. l. (holocén, předkeramický neolit) v oblastech předního Východu, na území tzv. úrodného půlměsíce a je to považováno za jednu z nejdůležitějších událostí v celých dějinách lidstva. Tou dobou se zemědělství začalo vyskytovat také na ostrovech jako je Kypr.\n\nPojem „neolitická revoluce“ byl (jako analogie ke staršímu pojmu průmyslová revoluce) rozšířen archeologem australského původu Verem Gordonem Childem a jím poprvé užit roku 1936 (pojem jako takový se vyskytoval již dříve). Ten považoval klimatickou změnu za hlavní příčinu. Avšak pojem „revoluce“ není nejpřesnějším označením vzhledem k faktu, že celý proces neolitizace trval několik tisíciletí a nejednalo se tedy o změnu rychlou. Ve 20. století byl tedy vliv zemědělství zveličován, nezpůsobil totiž větší nárůst populace a podle genetických a jiných studií došlo k nárůstu populace dříve, s čímž by mohlo souviset i vymírání v pleistocénu (včetně vymizení ostatních druhů člověka) a behaviorální modernita. Základem neolitické revoluce je totiž eliminace konkurence (predátorů, plevele). Známky kultivace rostlin jsou i 23 tisíc let či více staré. Mouka se mele nejméně 30 tisíc let a chléb se peče nejméně 14 tisíc let. K přechodu k zemědělství tedy docházelo postupně už od doby před klimatickou změnou. Zemědělství se tedy mohlo rozšířit do světa (včetně Ameriky) z jednoho zdroje. Pozvolnost změny také naznačuje, že se nejednalo o zájem elit, ale potřebu chudých lidí.\n\nRevoluci postupně tvořily nové starověké technologie jako metalurgie.\n\nV 10. nebo v 9. tisíciletí př. n. l. došlo v oblasti tzv. úrodného půlměsíce (tj. v oblasti dnešní Palestiny, Sýrie, Turecka, Íránu a Iráku) ke změnám ve způsobu získávání obživy a přechodu z nomádského způsobu života. Vhodné podnebí bylo i jinde. Doložena je výsadba fíkovníků (9300 př. n. l). Po určitou dobu trvalo období sběru zrn divokých trav. Lidé postupně začali sami účelově pěstovat obilí (lipnicovité). Hlavně pšenici jednozrnku (cca 10000 př. n. l) a dvouzrnku (8800 př. n. l v Tell Aswad) a také ječmen. Také začali chovat dobytek (ovce, kozy, hovězí dobytek). Nejstaršími sídlišti, kde byla archeologicky zaznamenána přítomnost obilnin, jsou Mureybit v severní Sýrii (odhadované stáří nálezu 8050–7542 př. n. l.), Ali Koš v Íránu (7500–6750 př. n. l) a Jericho na Palestinských územích (7000 př. n. l.). Vedle obilnin také pěstovali hrách, čočku, proso (Čína), len, mák, boby, výjimečně i oves a žito. Podobná centra se o něco později vytvořila i ve Střední Americe a na Dálném východě (oblast Žluté řeky).\n\nZemědělství je také doprovázeno intenzivním využitím dřeva (trám, topůrko, kolo, loď) při kácení lesů. Zvýší se také sedimentace.\n\nZároveň se začátkem pěstování obilnin, došlo i k domestikaci divokých zvířat. Zpočátku si lidé pravděpodobně vytvářeli tzv. živé konzervy. Tj. drželi v zajetí mláďata ulovených zvířat a vykrmovali je k pozdější spotřebě. Archeologicky nejsme schopni u kosterního nálezu postihnout, jestli se jednalo o „živou konzervu“ či již plně domestikované zvíře. Až později došlo k výraznému zmenšení velikosti chovaných zvířat. Nejstarší nálezy kostí ovce ze sídliště pocházejí ze Zarev Chemi/Shandaru (9 000 př.n.l.). Nálezy koz se objevují později – kolem 7 500 – 6 750 př. n. l. Kosti hovězího dobytka byly nalezeny v Jerichu (7 000 – 6 750 př.n.l.), Agrisse (6 500 př. n. l.) a Knossu (6 100 př. n. l.).\nDomestikovaný vlk – pes se objevil na sídlištích mimo úrodný půlměsíc, a to ve Star Carr (Anglie) a v Seckenberg Moor (Německo, cca 7 500 př. n. l.). Nelze vyloučit, že sloužil (i) jako potrava. Evolučně se ale oddělil již před více než 30 tisíci lety. Kůň se objevuje na Ukrajině kolem r. 4 000 př. n. l., snad v souvislosti s lokálními nomádskými společnostmi. Na evropském severu je uvažováno o domestikaci soba již na konci paleolitu.\n\nIntolerance laktózy byla tak selekcí geneticky potlačena.\n\nKámen se nadále opracovával štípáním jako v paleolitu, ale objevila se i úprava broušením (nejstarší nálezy jsou i přes 40 tisíc let staré). Nástroje tak byly opracovány jemněji a vznikaly i nové tvary (motyka, mlat atd.). V této době již dokázali provrtat otvor pro topůrko. Typickým nálezem bývají srpy, jejichž čepel je složena z malých štípaných čepelek, které jsou smůlou či asfaltem vlepeny do hluboké spáry vytvořené v kostěné či dřevěné rukojeti.\n\nKeramika je stará více než 20 tisíc let (gravettien). Hliněné nádoby, které byly vypalovány buď v ohništích nebo o něco později v keramických pecích, se začali rozšiřovat.\nKeramika byla nalezena v Džarmu v Iráku (kolem 5 400 př. n. l.), další nálezy pocházejí z Anatolie.\n\nI textilie je starší než 20 tisíc let. Nacházíme doklady výroby textilií v podobě závaží tkalcovského stavu, přeslenů a konečně i otisků samotných látek na dnech keramických nádob (pravděpodobně nechávali nádoby před samotným výpalem vyschnout tak, že je postavili na látky a vysušili na slunci).\n\nLidé poprvé převzali kontrolu nad způsobem získávání potravin, tj. přestali být závislí na tazích lovné zvěře a dokázali regulovat množství potravy, které bylo třeba k uživení komunity, což ve svém výsledku vedlo k růstu populace a potřebě intenzifikace komunikace. Ačkoli se mluví o zlepšení podmínek, člověk měl více práce, nemocí od chovaných zvířat a méně stravy (více zkažené zuby, menší postava). Až po několika tisících letech se životní úroveň vrátila na úroveň před revolucí.\n\nProdukce přebytku potravy umožnila také specializaci povolání; nebylo již nutné, aby se na výrobě potravin podílela celá komunita a to umožnilo vydělení vrstvy řemeslníků. Vznikla tak později i standardizace, umožňující vznik písma, čísel, zákonů, peněz a stezek.\n\nDlouhodobé osídlení jednoho místa také umožnilo akumulaci majetku a vedlo k rozvoji obchodu s přebytky. Vývoj vyvrcholil na předním Východě vznikem opevněných osad (později latinské \"castrum\" a \"castellum\"), z nichž se některé rozrostly do původně teokratických měst (např. Jericho okolo 9 000 př. n. l., Kal'at Džarmo, Khirotikia na Kypru nebo Çatal Hüyük v Anatolii) a vznikají pak vyspělé civilizace (centralizace moci, rovnost nahradila hierarchie). Bylo zavedeno náboženství a otrokářství (sloužení bohům, na dluh). Rozvíjejí se v okolí velkých řek (Mezopotámie, Nil, Indus, Žlutá řeka).\n\nRovnostářská společnost lovců a sběračů neznala ani pojem otcovství, ale po neolitické revoluci se může vytvářet patriarchát. Monogamie patrně souvisí ze zemědělstvím, protože v lovecko-sběračských společnostech i u primátů převažuje polygamie.\n\nObjevuje se válčení mezi lidmi, které nebylo doloženo pro předchozí paleolit (např. z jeskynních maleb, kosterních pozůstatků či jiných artefaktů). Nicméně násilí již existovalo. Muži geneticky téměř vymřeli. Lidská oběť umožňovala zastrašit ostatní a vytvořit hierarchickou společnost. Zastrašování obecně doprovázelo nejen taktiku boje, ale sloužilo k vytváření bázně a ovládání obyvatel. Disciplína tak umožnila vytvořit větší společnost.\n\n"}
{"id": "30044", "url": "https://cs.wikipedia.org/wiki?curid=30044", "title": "Hnízdo", "text": "Hnízdo\n\nHnízdo je příbytek (konkrétní místo), v němž někteří živočichové kladou vajíčka, sedí na nich a/nebo vychovávají v něm své potomstvo. Příbytek může být přirozeného původu (například trhlina ve skále), který si živočich jen upraví, může být živočichem cíleně a zcela vybudován (vlaštovčí hnízdo), případně může být převzat po živočichovi jiném. Některé druhy kladou tajně svá vajíčka do cizích hnízd do cizí snůšky, jejíž rodiče se pak o jejich mláďata starají (tzv. hnízdní parazitismus). Nejznámějším případem jsou některé kukačky, například kukačka obecná.\n\nU druhů (resp. rodů), které si svá hnízda staví samy, lze podle typu hnízda určit jeho stavitele.\n\nPro ptáky, kteří hnízdí v dutinách, lidé někdy budují hnízda umělá. Nejběžnějším typem je ptačí budka.\n\nHnízda si staví nejen ptáci, ale i savci, ryby, plazi a hmyz.\n\n"}
{"id": "30051", "url": "https://cs.wikipedia.org/wiki?curid=30051", "title": "Benetnaš", "text": "Benetnaš\n\nBenetnaš (Alkaid, η UMa) je hvězda souhvězdí Velké Medvědice. Její jméno pochází z arabštiny \"banat na'sch\" - a znamená „\"hlavní mezi truchlícími\"“ nebo „\"žena, najatá aby plakala při pohřbu\"“. Benetnaš má hvězdnou velikost +1,9. Je hvězdou hlavní posloupnosti spektrální třídy B<nowiki>3</nowiki>. Od Země je vzdálena 100 světelných let.\n"}
{"id": "30055", "url": "https://cs.wikipedia.org/wiki?curid=30055", "title": "Úrodný půlměsíc", "text": "Úrodný půlměsíc\n\nÚrodný půlměsíc (někdy také zelený půlměsíc) je termín, kterým se označuje území dnešního Iráku, Sýrie, Libanonu, Jordánska a Izraele, někdy i Egypta a Turecka\n\nJe to místo, kde před tisíci lety byly vhodné podmínky pro zrození civilizace. Byla to oblast velmi vhodná pro zemědělství (neolitická revoluce).\nJeho území sahá od afrického Nilu na západě, přes Kypr, přes Mezopotámskou nížinu a dále podél řek Eufratu a Tigridu na jihovýchod k Perskému zálivu, až po úpatí Íránské vysočiny.\n\nK tomuto území se vztahuje mnoho řeckých bájí a pověstí.\n\n"}
{"id": "30060", "url": "https://cs.wikipedia.org/wiki?curid=30060", "title": "Marc Chagall", "text": "Marc Chagall\n\nMarc Chagall (vlastním jménem , \"Movša Chackelevič Šagalov,\" později i , \"Mark Zacharovič Šagalov\", Ljosna u Vitebska, Ruské impérium, dnes Bělorusko – 28. března 1985, Saint-Paul-de-Vence, Francie) byl židovský bělorusko-francouzský malíř. Měl vlastní umělecký styl skládající se z expresionismu, symbolismu a kubismu.\n\nNarodil se v rodině židovského venkovského obchodníka se zemědělskými produkty jako nejstarší z devíti dětí. Dětství prožil sice v chudobě, ale šťastně a vzpomínky na ně se prolínají celým jeho dílem.\n\nV letech 1898–1905 studoval na Prvním vitebském čtyřletém učilišti, získal tradiční židovské vzdělání ve staroruštině, učil se talmud a tóru. Jeho prvním učitelem malby byl kolem roku 1906 vitebský umělec Jehuda Pen. O několik měsíců později, v roce 1907, se přestěhoval do Petrohradu. Zde studoval v Kreslířské škole Společnosti umění, vedené malířem Nikolajem Rerichem, pro svůj talent byl přijat rovnou do třetího ročníku. Setkával se zde s umělci různých směrů. V letech 1908–1910 studoval u Léona Baksta a studium si prodloužil ještě na léta 1910–1911 u Jelizavety Nikolajevny Zvancevové (1864–1921).\n\nToto období nebylo lehké – Židé mohli přebývat v Petrohradu pouze na povolení a on sám byl dokonce krátce vězněn. V Petrohradu zůstal až do roku 1910. Pravidelně se však vracel do své rodné vsi, kde se v roce 1909 setkal se svou budoucí manželkou, Bellou Rosenfeldovou.\n\nV té době se mu podařilo prosadit se jako umělec, odešel do Paříže, aby byl blíže komunitě umělců na Montparnassu. Přátelil se s Guillaumem Apollinairem, spolupracoval s fauvisty. V roce 1914 se vrátil do Vitebsku a do roka se oženil se svou snoubenkou Bellou. V roce 1916 se novomanželům narodila dcera Ida.\n\nAktivně se účastnil Říjnové revoluce v roce 1917. Sovětské ministerstvo kultury jej jmenovalo pověřencem pro umění ve Vitebské gubernii; založil zde střední uměleckou školu. Avšak politicky si za socialistického režimu příliš dobře nevedl. V roce 1920 se s manželkou přestěhovali do Moskvy, v roce 1923 se vrátil zpět do Paříže. V té době vydal paměti v jazyce jidiš, původně napsané v ruštině a přeložené Bellou do francouzštiny. V jidiš psal i různé články a poezii, které vycházely především v novinách. V roce 1937 se stal francouzským občanem.\n\nKdyž během druhé světové války okupovali nacisté Francii a začali deportovat Židy, Paříž opustil. Ukryli se s manželkou v Marseille a poté za pomoci amerického novináře Variana Frye uprchli z Francie přes Španělsko a Portugalsko, aby se v roce 1941 usadili ve Spojených státech amerických, kde žili až do roku 1948.\n\n2. září 1944 po nemoci zemřela jeho žena Bella, jeho souputnice životem a inspirace mnohých maleb. O dva roky později se vrátil do Evropy. Do roku 1949 pobýval v Provence a téhož roku se podílel na vzniku nevládního antifašistického hnutí.\n\nZ deprese, která jej tou dobou skličovala, mu pomohlo seznámení s Virginií Haggardovou, s níž žil a měl syna, a zakázky na divadelní scény a kostýmy, které jejím prostřednictvím dostával. V těchto radostných letech se vrátil k jasným pastelovým barvám a uvolněné kompozici. Díla z tohoto období se tematicky věnují lásce a radosti ze života, s postavami tvarovanými do rozvlněných křivek. Začal se rovněž věnovat sochařství, keramice a sklomalbě.\n\nV roce 1952 se znovu oženil – s Valentinou Brodskou. Několikrát pobýval v Řecku i ve střední Evropě. Vytvořil návrhy biblického cyklu pro chrámová okna kostela sv. Štěpána v Mohuči. V roce 1957 navštívil Izrael. Zde v roce 1960 vytvořil barevná okna pro jeruzalémskou synagogu při nemocnici Hadassah Ein Kerem.\n\nZemřel ve věku nedožitých 98 let ve Francii, v Saint-Paul de Vence; je pochován na tamním hřbitově. Jeho hrob se nachází v nejzápadnější řadě od vstupní branky.\n\nJeho dílo bylo ovlivněno jednak dětskými a jednak židovsko-ruskými mytickými a náboženskými představami. Inspiroval se také životem běloruského lidu. V šedesátých a sedmdesátých letech se pustil do rozsáhlých projektů spojených s výzdobou veřejných institucí i náboženských staveb.\n\nJeho dílo je možno zařadit hned do několika kategorií moderního umění. V Paříži před první světovou válkou byl členem avantgardních uměleckých hnutí. Jeho pojetí se však těmto směrům, jako kubismus a fauvismus, vždy poněkud vymykalo. Úzce spolupracoval s tzv. pařížskou školou a jejími představiteli, včetně Amedea Modiglianiho.\n\nJeho obrazy překypují vzpomínkami na dětství a velice živými barvami. Chagall sám sebe (někdy společně se svou ženou) stylizoval do role pozorovatele, který se dívá na svět skrz okno z barevného skla.\n\nDělal ilustrace k mnoha knihám, ze nejzdařilejší bývají považovány ilustrace Gogolových Mrtvých duší (Paříž 1923–1927), La Fontainových Bajek (Paříž 1927–1936) a Bible (Paříž 1931–1936).\n\n\nNěkolikrát přijal zakázku na malování na okna, veškeré malby tohoto typu byly církevní zakázky a jednalo se o biblické výjevy. Jejich provedení je odborníky považováno za velice kvalitní.\n\nNejvíce se proslavil nástěnnými malbami v Metropolitní opeře v New Yorku a v Opeře v Paříži.\n\n\n"}
{"id": "30065", "url": "https://cs.wikipedia.org/wiki?curid=30065", "title": "Warta", "text": "Warta\n\nWarta (česky Varta) je řeka ve středozápadním Polsku. Protéká územím Slezského, Lodžského, Velkopolského a Lubušského vojvodství. Je to pravý přítok Odry. Délka Warty je větší než délka Odry nad místem soutoku. Je 762 km dlouhá. Povodí má rozlohu 54 529 km².\n\nPramení v blízkosti Kromołowa, nejstarší části města Zawiercie na Krakovsko-čenstochovské juře a poté vtéká do Velkopolské nížiny. Ve městě Čenstochová mění směr a teče na sever v úzké dolině. U města Kolo se obrací na západ do Wartsko-Oderské pradoliny. Nedaleko města Śrem začíná Poznaňský průlom Warty. Za Poznaní mine západně Notecký prales a vtéká do Toruňsko-Eberswaldské pradoliny. Ve městě Santok přijímá svůj největší přítok Noteć. Na oddělených úsecích využívá pradoliny vzniklé po odtoku ledovcových vod. Do Odry se vlévá na německých hranicích v Kostříně, nad kterým byl vytvořen Národní park Ústí Warty.\n\n\nNa řece leží města Zawiercie, Myszków, Čenstochová, Działoszyn, Sieradz, Warta, Uniejów, Kolo, Konin, Pyzdry, Śrem, Mosina, Puszczykowo, Luboň, Poznaň, Oborniki, Obrzycko, Wronki, Sieraków, Międzychód, Skwierzyna, Gorzów Wielkopolski a Kostřín nad Odrou.\n\nVyšší vodní stav má na jaře (březen, duben), v létě a na podzim může docházet k nárazovým povodním. Nezamrzá každý rok. Průměrný dlouhodobý průtok činí 215 m³/s. V délce 350 km je regulovaná pomocí jezů.\n\nNa řece je možná vodní doprava do Poznaně a pro menší lodě až k ústí levého přítoku řece Prosna. Přes splavný přítok Noteć a Bydhošťský průplav mezi městy Nakło nad Notecią a Bydhošť je spojena s povodím řeky Visly.\n\n"}
{"id": "30066", "url": "https://cs.wikipedia.org/wiki?curid=30066", "title": "Úmluva o ochraně evropských planě rostoucích rostlin, volně žijících živočichů a přírodních stanovišť", "text": "Úmluva o ochraně evropských planě rostoucích rostlin, volně žijících živočichů a přírodních stanovišť\n\nÚmluva o ochraně evropských planě rostoucích rostlin, volně žijících živočichů a přírodních stanovišť ( ), známá též jako Bernská úmluva, je jednou z nejvýznamnějších mezinárodních úmluv týkajících se ochrany přírody. Uzavřena byla 19. září 1979 v Bernu ve Švýcarsku a v platnost vstoupila 1. června 1982. Česká republika k ní přistoupila 8. října 1997 a v platnost zde vstoupila 1. června 1998.\n\nÚmluvu již podepsalo 47 členských států Rady Evropy (včetně mimoevropských států Ázerbájdžán a Gruzie), pět nečlenských států (Bělorusko, Burkina Faso, Maroko, Senegal a Tunisko) a Evropské společenství.\n\n\n"}
{"id": "30070", "url": "https://cs.wikipedia.org/wiki?curid=30070", "title": "Bohumír Brunclík", "text": "Bohumír Brunclík\n\nBohumír Brunclík (1915–1975) byl pracovník Filmového studia Barrandov, tvůrce profese „ruchař“ (osoba uměle vytvářející zvukové efekty). Na jeho počest se ve filmové hantýrce říká postsynchronním ruchům „brunclíci“.\n\nVe dvou filmech si dokonce i zahrál: zbrojnoše ve filmu \"Alena\" z roku 1947 a kameramana ve filmu \"Lidé za kamerou\" (1961).\n\n"}
{"id": "30071", "url": "https://cs.wikipedia.org/wiki?curid=30071", "title": "Vere Gordon Childe", "text": "Vere Gordon Childe\n\nVere Gordon Childe (14. dubna 1892 v North Sydney, Austrálie – 19. října 1957 Blackheath, Nový Jižní Wales) byl archeolog, historik a lingvista. Díky své vědecké všestrannosti na poli historie a archeologie je pokládán za jednoho z nejvýznamnějších archeologů 20. století; centrem jeho vědeckého zájmu byl vztah Blízkého východu a Evropy v době neolitu. Je tvůrcem termínu „neolitická revoluce“ (Neolithic Revolution) a „protourbální revoluce“ (Urban Revolution). Byl také tvůrcem difuzionistické teorie (viz neolit).\n\nPo ukončení klasických studií na univerzitě v Sydney v roce 1913 odešel do Velké Británie na Univerzitu v Oxfordu (Queen's College), kde se jeho zájem soustředil na evropský pravěk. Po návratu do Austrálie se stal osobním tajemníkem (Private Sekretary) Johna Storeyho, člena Zákonodárné rady (Legislative Council) Nového Jižního Walesu. V roce 1921, kdy John Storey zemřel, se Childe vrátil do Evropy odhodlán nadále se věnoval archeologii. V roce 1923 ještě napsal knihu H\"ow Labour Governs\", která vycházela z jeho politických zkušeností, ale v této době již cestoval nejen po Evropě, ale i po Blízkém východě.\n\nV roce 1925 vyšla jako výsledek jeho rozsáhlých studijních cest a v rámci edice \"The History of Civilisation\" (editor G. K. Ogden) jeho kniha \"The Dawn of European Civilisation\", která jej díky do té doby nepoužité koncepci okamžitě proslavila nejen ve vědeckých kruzích. Zabýval se zde vývojem v neolitické Evropě ve vztahu k vývoji na blízkém Východě. V souvislosti s tímto se zajímal i o vztah archeologie a etymologii indoevropských jazyků, souhrnně výsledek toho studia publikoval v roce 1926 v knize \"The Aryans: a study of Indo-European origins\".\nV roce 1927 se sal profesorem archeologie na univerzitě v Edinburghu a v této pozici zůstal až do roku 1946. V roce 1928 v knize \"The Most Ancient East\" sledoval vznik a vzestup blízkovýchodních civilizací. O rok později vyšla další kniha, tentokrát se vztahující k pravěkým dějinám Podunají: \"The Danube in Prehistory\".V roce 1930 pak kniha \"The Bronze Age\", kde studuje důsledky, které vyvolalo objevení tohoto nového materiálu. V pozoruhodné knize \"New Light on the Most Ancient East\", která vyšla 1935, shrnul výsledky studia výzkumů a objevů v zemích Blízkého Východu. Se svojí základní pracovní oblastí se vyrovnal syntetickým dílem \"Prehistory of Scotland\" r.1935, a dále \"Prehistoric Communities of the British Isles\" (1940).\nPoté co odešel z univerzity v Edinburghu, stal se ředitelem Archeologického institutu v Londýně, kde působil až do odchodu na odpočinek v roce 1956.\n\nV polovině 20. let začal výzkum neolitického sídliště Skara Brae na Orknejských ostrovech a to poté, co silná bouře odkryla další pozůstatky již dříve známého naleziště. Childe, přestože činný hlavně jako teoretik, byl pověřen dohledem nad probíhajícími pracemi. Výsledky výzkumu byly publikovány v roce 1931.\n\nChilde publikoval také díla určená široké veřejnosti. Mezi nejznámější patří: \"What Happened in History\" (1942) a \"Man Makes Himself\" (1936). Dále studie \"Progress and Archeology\"(1944-1945)a sbírka úvah \"History\" (1947).\n\nPo odchodu z Archeologického institutu se vrátil do Austrálie, kde zahynul po pádu z Mont Victoria v Blue Mountains v roce 1957. Mohlo se jednat o nehodu, objevily se i spekulace o sebevraždě.\n\n\n\n"}
{"id": "30080", "url": "https://cs.wikipedia.org/wiki?curid=30080", "title": "Chřibská přehrada", "text": "Chřibská přehrada\n\nChřibská přehrada je přehradní nádrž na horním toku Chřibské Kamenice, 2 km jihovýchodně od Horní Chřibské na katastrálním území obce Rybniště v okrese Děčín, 1 km západně od skalnatého vrchu Malý Stožec v Lužických horách. \n\nPřehrada byla vybudována v letech 1912 až 1924 jako retardační nádrž pro povodňové vlny, později sloužila též k rekreaci. Od roku 1977 slouží jako rezervoár pitné vody, proto jsou zde koupání a jiné druhy rekreačních aktivit zakázány. Plocha přehradní nádrže činí 13 ha, hloubka dosahuje až 20 m, nádrž obsahuje přes 1,06 miliónů m³ vody. Hráz přehrady je vysoká 26 m. V patě je široká 107 m a v koruně 6 m, délka koruny hráze je 189 m. Objem přehradní hráze činí přes 170 tisíc m³, prochází jí výpustní štola vysoká 2 m.\n\nK přehradní hrázi vede odbočka z místní komunikace, která je spojnicí mezi Horní Chřibskou a železniční stanicí \"Chřibská\" na trati z Jedlové do Rumburka. Z opačné strany po asfaltované lesní silničce, na mapách označované jako \"Přehradní cesta\", která vede do Chřibské od Hraničního a Jedlovských rybníků, není přístup veřejnosti povolen, neboť tato cesta prochází ochranným vodním pásmem.\n\n"}
{"id": "30087", "url": "https://cs.wikipedia.org/wiki?curid=30087", "title": "Lesenská přehrada", "text": "Lesenská přehrada\n\nLesenská přehrada je nevelká vodní nádrž u silnice I/9 na severním okraji osady Lesné, na Lesenském potoce, přítoku Lužničky, na území obce Dolní Podluží, ve východní části okresu Děčín, v Ústeckém kraji, na severu České republiky. Někdy je též nazývaná \"Podlužská přehrada\" a podle lidového podání je \"nejmenší\" přehradou v Čechách. Zadržuje přívalové vody, slouží sportovnímu rybářství a donedávna sloužila i ke koupání. Dříve sloužila také jako zdroj energie pro podlužskou firmu Brasse. hráz přehrady, přístupná od hlavní silnice, je ukončena na úpatí severního výběžku Kozího hřbetu volným přepadem a nedá se proto po ní přejít na druhou stranu.\n\n"}
{"id": "30088", "url": "https://cs.wikipedia.org/wiki?curid=30088", "title": "Adana", "text": "Adana\n\nAdana je páté největší turecké město. Má obyvatel a nachází se na jihu Anatolského poloostrova. Patří k rychle se rozvíjejícím městům. Má jednu linku metra a mnoho hotelů.\n\nDnešní moderní Adana se nachází na břehu řeky Seyhan, na planině Cilici. Byla založena na karavanové stezce ze starověké Sýrie, nedaleko města Tarsus. Výstavba většího města však probíhala až do dob Římské říše, v roce 63 př. n. l. Adana byla v té době velmi důležitá jako zastávka římských vojáků, kteří cestovali z Říma na východ a na jih. V 8. století se města zmocnil Bagdádský chalíf Harun al-Rašíd, později spadala pod vládu Osmanské říše a mezi lety 1832 a 1840 také pod egyptskou vládu. Na začátku 20. století zde a v celé Adanské provincii došlo k často zmiňovanému masakru Arménů, jichž bylo povražděno až 30 000.\n\n\n\n\n"}
{"id": "30092", "url": "https://cs.wikipedia.org/wiki?curid=30092", "title": "Náchod", "text": "Náchod\n\nNáchod () je město v Královéhradeckém kraji v turistickém regionu Kladské pomezí na severovýchodě Čech. Bylo založeno v polovině 13. století rytířem Hronem z rodu Načeradiců. Ten založil hrad na strategickém místě, kde se zemská stezka zužuje do průsmyku zvaného Branka. První písemná zmínka pochází z roku 1254. Žije zde obyvatel.\n\nNázev vznikl od toho, že se přes Náchod \"chodilo do Slezska\" a Německa (od roku 1945 do Polska). Hraniční přechod Náchod-Běloves/Kudowa Słone leží na hlavní trase Praha–Varšava (silnice E67). Náchodem protéká řeka Metuje. Historické jádro města je městskou památkovou zónou. Vzhledem k uzavření Lázní Běloves je Náchod v současnosti (2013) jediným českým lázeňským městem bez fungujících lázní. Dříve byl také významným textilním centrem (\"„Manchester východu“\").\n\nKolem poloviny 13. století založil Hron z rodu Načeradiců hrad sloužící k ochraně území, kterým procházela stará obchodní zemská cesta spojující Prahu s Kladskem/Polskem a pod ním pravděpodobně i město. Hrad se nacházel na strategicky důležitém místě, kde se zemská stezka zužovala do průsmyku nazvaného Branka. Jméno Náchod je poprvé zdokumentováno v písemných pramenech v roce 1254 a vzniklo jako označení místa, kterým se chodí nebo prochází.\n\nPředchůdcem města byla trhová ves na místě dnešního Starého Města, jejíž význam dokumentuje hřbitovní kostel svatého Jana Křtitele ze 13. století. Od začátku 14. století bylo město Náchod chráněno hradbami, na něž navazovaly dvě další linie hradeb táhnoucí se nahoru k hradu. Okolo této doby začala též vznikat i dvě nejvýznamnější předměstí – Horské a Krajské před oběma branami.\n\nBěhem staletí se majitelé hradu střídali – mezi nimi král Jan Lucemburský a od roku 1437 sirotčí hejtman Jan Kolda II. ze Žampachu. K významným změnám docházelo i ve vzhledu hradu. Z původního opevnění v nejvyšším místě ostrohu se zvětšil do velkého fortifikačního celku. Roku 1544 Náchod získal mocný a bohatý rod Smiřických ze Smiřic, jehož nárokům středověké sídlo nevyhovovalo – mezi lety 1566 a 1614 byl hrad přestavěn na pohodlný renesanční zámek a nastala doba největšího kulturního i hmotného rozmachu města. Náchod byl nadán výsadami, které je téměř rovnaly postavení měst královských. 1601 koupilo město Náchod rytířský statek v Slaným (\"Slaney\", německy \"Schlaney\", od 1945 polsky \"Słone\") v kladském hrabství, který ztratilo 1945 po druhé světové válce.\nTřicetiletá válka ovšem přerušila rozvoj města. Statky Smiřických z důvodu oddanosti rodu králi Fridrichu Falckému propadly císařskému fisku a byly roku 1623 prodány Trčkům z Lípy. Po zavraždění Adama Erdmana Trčky spolu s jeho švagrem Albrechtem z Valdštejna v Chebu roku 1634 byly majetky opět zabaveny a získal je od císaře darem generál Ottavio Piccolomini, vévoda z Amalfi. Tímto se dostal Náchod do majetku italského rodu, za jehož vlády trpěl válečnými událostmi a násilnou rekatolizací. Došlo ale i k velké barokní přestavbě zámku v letech 1650–1659. Ve městě byly také prováděny stavební práce a roku 1638 byla vydlážděna první ulice – dodnes zvaná Kamenice. Po požáru města roku 1663 byla postavena barokní stará radnice a byl též přestavěn kostel svatého Vavřince na náměstí. Měšťané získali v této době četná privilegia.\n\nPo vymření rodu Piccolomini roku 1783 měli v držení Náchod několik let Desfoursové, od nichž jej koupil známý milovník umění vévoda Petr Kuronský. Po smrti Petra Kuronského v roce 1800 patřil Náchod jeho dceři vévodkyni Kateřině Vilemíně Zaháňské a od poloviny 19. století až do roku 1945 německému rodu Schaumburg-Lippe.\n\nDruhá polovina 19. století přinesla změny do života malého poddanského městečka. Vznikla městská samospráva, průmysl a železnice, rozvíjelo se školství, prudce vzrostl počet obyvatel. Stavební rozmach pokračoval až do 20. století a určil dnešní podobu středu města – např. pseudorenesanční nová radnice a secesní městské divadlo. Měšťanská společnost se v procesu národního uvědomění utvářela již v první polovině 19. století, z hospodářského hlediska však Náchod zůstával dlouho za sousedními městy.\n\nVedle řemesel, soustředěných nejprve v cechovních a později společenstevních organizacích, byl ve městě i celém okolí rozhodujícím činitelem textilní průmysl, jehož výroba byla organizována faktorskými firmami. Ty však nemohly zajistit dostatečně rychlý rozvoj a až v roce 1882 byly postaveny první dvě malé mechanické tkalcovny, které odstartovaly rychlý růst textilního průmyslu ve městě. Počátkem 20. století byl Náchod jedním z největších bavlnářských center Rakousko-Uherska (město zváno \"„Manchester východu“\"). V této době hrál významnou roli v životě města průmyslový proletariát, jehož dělnické spolky doplňovaly četné spolky občanské.\n\nV pondělí 12. července 1926 navštívil město oficiálně prezident Československé republiky T. G. Masaryk, pro jehož přivítání byla „Na Kašparáku“ postavena velká pseudogotická slavobrána, zachycená i na filmových záběrech.\n\nNáchod se v současnosti skládá z 10 místních částí téměř shodných s 10 katastrálními územími:\n\nDříve byly součástí města také dnes samostatné obce Kramolna a Vysokov.\n\nDále po proudu Metuje se na Staré Město napojuje vesnička Bražec. Zde u čistírny odpadních vod začíná hluboké údolí, jehož značná část byla vyhlášena v roce 1997 přírodní rezervací. Čarokrásným údolím dojdeme po novém povrchu cyklostezky po pár kilometrech do osady Ostrovy (kde se lze občerstvit) a pokračovat dál, přes nové dřevěné lávky do Pekla. V Pekle se nachází zastávka sezónního autobusu směr Nové Město nad Metují a rozcestník poukazující například na cestu na Lipí. Z Pekla lze pokračovat podél levostranného přítoku řeky Metuje, říčky jménem Olešenka. Ještě hlubší a uzavřenější údolí nás dovede do Dolů, části obce Nový Hrádek. Odbočkami z údolí se lze dostat i na Českou Čermnou, Borovou či Krahulčí.\n\nNáchod byl dříve okresním městem, v současnosti je obcí s rozšířenou působností a pověřeným obecním úřadem. Okres Náchod ale stále existuje a skládá se ze 78 obcí, ORP z 36 obcí.\n\nPodle sčítání 1921 zde žilo v 779 domech 10 825 obyvatel, z nichž bylo 5 863 žen. 10 510 obyvatel se hlásilo k československé národnosti, 151 k německé a 94 k židovské. Žilo zde 5 157 římských katolíků, 281 evangelíků, 3 249 příslušníků Církve československé husitské a 362 židů. Podle sčítání 1930 zde žilo v 1 071 domech 11 811 obyvatel. 11 381 obyvatel se hlásilo k československé národnosti a 248 k německé. Žilo zde 5 166 římských katolíků, 323 evangelíků, 4 168 příslušníků Církve československé husitské a 283 židů.\n\nOd roku 1902 působil v Náchodě \"Učitelský spolek Komenský\", který na místní reálce uspořádal první výstavu soch a obrazů. Na jeho činnost navázal pořádáním pravidelných výstav \"studentský spolek BOR\". Roku 1909 jednala městská rada o zřízení divadla v místě městské dvorany za hotelem Beránek. Nakonec město zakoupilo i sousední hotel Letzel a rozhodlo o stavbě zcela nové budovy \"Městského divadla\" podle projektu významného architekta Aloise Čenského (projektoval Divadlo na Vinohradech, Národní dům na Smíchově). Divadlo bylo dokončeno roku 1914 a byla v něm i výstavní galerie.\n\nRoku 1934 zřídila náchodská \"Muzejní společnost\" v budově školy na Karlově náměstí \"Městskou obrazárnu\", ve které byly soustředěny obrazy ze sbírek města Náchod, Městské spořitelny a zapůjčená díla ze sbírky velkoobchodníka Lea Strasse a nakupovala do ní pravidelně obrazy z výstav pořádaných spolkem BOR. Za války byla obrazárna zrušena a sbírky rozptýleny. Po válce se obrazárna stala součástí Městského muzea a část sbírky, kterou se podařilo obnovit, byla vystavena od roku 1950 na náchodském zámku. Od roku 1963 byly sbírky součástí \"Okresního vlastivědného muzea a galerie výtvarného umění v Náchodě\". Sbírky okresní galerie byly roku 1966 převedeny do nově založené Galerie výtvarného umění v Náchodě.\nV roce 1976 zde natáčel štáb Dušana Kleina kriminální film \"Případ mrtvých spolužáků\" a Náchod byl uváděn dle scénáře jako Kostelec, čemuž se v dějinách filmu nevyhnul ještě po dvakráte. Pod názvem „Kostelec“ vystupuje Náchod i ve Škvoreckého próze.\n\nNa jaře roku 2009 pak v Náchodě vznikl další český film s názvem \"Pamětnice\". Hereckou elitu do filmu Pamětnice přivedl autor scénáře a producent filmu Tomáš Magnusek. Režie se ujal moderátor pořadu České televize Černé ovce Vlado Štancel.\n\n\"Náchodský zámeček\" je zmiňován ve stejnojmenné lidové písni. V Náchodě se točila trilogie Bastardi, producentem filmu byl Tomáš Magnusek.\n\nCentrem města Náchoda prochází mezinárodní silnice 1. třídy (I/33, E67), která je hlavním tahem tranzitní nákladní dopravy z Prahy do přilehlého Polska. Městem projede denně několik tisíc nákladních vozidel a v dopravní špičce se zde tvoří dopravní zácpa, která mnohdy sahá až za hranice města samotného. Tuto dopravní situaci by měl vyřešit obchvat města Náchoda, který je již vyprojektován a momentálně je ve stádiu před územním řízením. Existují také stále pochybnosti, zda budoucí obchvat městu pomůže, nebo zda tranzitní dopravu do Polska odvede připravovaná dálnice D11.\n\nDále je zatím ve stádiu projektu železniční propojení Náchoda s Českou Skalicí, tedy železniční tunel, jenž by dopravě pomohl pravděpodobně minimálně srovnatelně jako obchvat, neboť železnici k svým cestám využívají jak lidé při cestě do práce, tak při cestě do školy a aktuální stav neodpovídá poptávce po dopravním spojení v 21. století, kdy se jezdí po tratích vybudovaných ve století devatenáctém. Další variantou železničního spojení Náchoda na západ je uvažovaná levnější varianta – trať Nové Město nad Metují – Jaroměř.\n\n\n\n\n\n\n\n\n\n\n"}
{"id": "30103", "url": "https://cs.wikipedia.org/wiki?curid=30103", "title": "Pivoňka", "text": "Pivoňka\n\nPivoňka (\"Paeonia\") je jediný rod čeledi pivoňkovité (\"Paeoniaceae\") z řádu lomikamenotvaré (\"Saxifragales\") vyšších dvouděložných rostlin.\n\nPivoňky jsou vytrvalé byliny, polokeře či keře se střídavými, zpeřenými či hluboce dělenými listy, bez palistů. Květy pivoněk jsou oboupohlavné, bývají opylovány hmyzem (entomogamní). Jsou jednotlivé, oboupohlavné s květní obaly s možnými přechody mezi listeny a kališními lístky. Kalich je volný, vytrvávající, většinou pětičetný, zelený. Korunní lístky bývají většinou velké a výrazně barevné, vzácněji jsou tuhé kožovité. Tyčinek je velký počet, u kulturních forem můžou být tyčinky přeměněné v nepravé korunní lístky (staminodia či petaloidy). Gyneceum je apokarpní, tvořeno 2 – 15 volnými plodolisty, které mají tlusté stěny a velký počet vajíček. Stěny jsou nejprve otevřené, později se k sobě těsně přikládají a srůstají. Semeník je svrchní, blizny přisedlé a nápadně rozlišené. Na bázi plodolistů je nectarium vyrůstající na polštářkovitém kruhovitém terči. Z terče někdy vyrůstá blanitá pochva, která obaluje spodní část semeníků. Plodem je dřevnatějící měchýřek. Semena jsou velká až 1 cm, lesklá, tmavá. Neoplozená vajíčka mohou přetrvávat jako jasně červená, hluchá semena, velice nápadná při otevírání měchýřků.\n\nZajímavostí je tvar cév se schoďovitou perforací. Siličné buňky chybějí.\n\nPivoňky rostou na všech světadílech severní polokoule, centrum rozšíření mají ve Středomoří, na Kavkaze a v Číně. V Severní Americe jsou původní pouze 2 druhy.\n\nPivoňky jsou většinou autorů řazeny do samostatné čeledi pivoňkovitých (\"Paeoniaceae\" Rudolphi), ve které jsou jediným rodem. V některých starších systémech se uvádějí jako podčeleď \"Paeonioideae\" z čeledi pryskyřníkovitých (\"Ranunculaceae\"). Podle současných poznatků patří do vývojové větve rostlin lomikamenotvarých (\"Saxifragales\").\n\nPivoňka by se v léčitelství měla používat jen pod dohledem zkušeného odborníka. Pomáhá léčit šílenost, křeče a epilepsii.\n\n\nNejvětší sbírky planých i kulturních pivoněk je možné navštívit v Botanické zahradě hl. m. Prahy a v Průhonické botanické zahradě na Chotobuzi.\n\n\n\n \n"}
{"id": "30112", "url": "https://cs.wikipedia.org/wiki?curid=30112", "title": "Petriho miska", "text": "Petriho miska\n\nPetriho miska je mělká skleněná nebo plastová kruhová miska s volně přiléhajícím víčkem používaná v mikrobiologii, mykologii a rostlinných biotechnologiích ke kultivaci mikrobiálních, houbových nebo rostlinných kultur. Byla pojmenována po německém bakteriologovi Juliu Richardu Petrim, který ji vyvinul v roce 1877, když pracoval jako asistent Roberta Kocha.\n\nMiska se zpravidla do určité výšky zalije tekutým agarem obohaceným o živiny a další látky, např. vitamíny, antibiotika atd. Po ztuhnutí agaru se na vzniklé plotny vysévají mikroorganismy.\n\nPetriho misky je možné použít i pro pozorování klíčení rostlin či chování malých živočichů.\n"}
{"id": "30114", "url": "https://cs.wikipedia.org/wiki?curid=30114", "title": "Richard Brautigan", "text": "Richard Brautigan\n\nRichard Gary Brautigan (30. ledna 1935 Tacoma Washington – 25. října 1984 Bolinas Kalifornie, sebevražda) byl americký spisovatel, který bývá někdy řazen do postmoderny a jindy k beat generation.\n\nBrautiganovi rodiče - Bernard Frederick Brautigan a Lulu Mary Keho spolu dlouho nevydrželi. Richard vyrůstal pouze s matkou a otce potkal snad jen dvakrát v životě. Ten sám zjistil, že má syna, až po Brautiganově smrti. \"Má stejné příjmení, ale proč by čekali 45 let, aby mi řekli, že mám syna?\"\n\nRoku 1939 Lulu porodila dceru Barbru Ann. Brautigan často vzpomínal na traumatický zážitek, kdy ho matka nechala samotného se svou dvouletou sestrou v motelu v Great Hills a vrátila se pro ně o dva dny později.\n\nRoku 1943 se Lulu vdala za kuchaře Roberta Geoffreye Porterfielda, a řekla Brautiganovi, že to je jeho biologický otec. S ním se ale v roce 1949 rozvedla a o rok později si vzala Williama Davida Folstona, na kterého ale Richard vzpomínal jako na alkoholického tyrana, který Lulu mlátil.\n\nV mládí se zjistilo, že je paranoidní schizofrenik a prodělal šokovou terapii, což jej velmi ovlivnilo. V počátcích beat generation žil v San Franciscu a ačkoli s tímto hnutím výrazně spolupracoval, nikdy se k němu plně nepřihlásil. Přesto do něj bývá řazen.\n\nBrautigan rozdával své básně na ulici, což bylo u beat generace relativně obvyklé, ale odmítal se účastnit veřejných čtení (což bylo neobvyklé). Brautigan rozdával své básně tištěné na balíčkách se semeny rostlin, tzn. každý člověk dostal osm balíčků semen na nichž byly otištěny básně. Zajímavostí je, že neotevřené balíčky jsou nyní sběrateli velmi ceněny\na prakticky je nemožné je sehnat.\n\nV roce 1957 se oženil a v roce 1970 se rozvedl, po rozvodu se zhoršily jeho deprese. Roku 1972 se přestěhoval z Montany do Pine Creek a od té doby neposkytl žádný rozhovor a odmítal účast na všech oficiálních akcích na něž byl zván.\n\nJeho knihy jsou složeny z krátkých, často absurdních příběhů. Během 60. let si Brautigana přivlastnilo hnutí hippies. V 80. letech se stal kultovním autorem i v Československu, zejména díky kongeniálnímu překladu jeho první česky vydané knihy \"V melounovém cukru\" (Odeon, 1986).\n\n\n\n"}
{"id": "30119", "url": "https://cs.wikipedia.org/wiki?curid=30119", "title": "Vypalování porostů", "text": "Vypalování porostů\n\nVypalování porostů je způsob jak se zbavit suchého rostlinstva pomocí zapálení ohně na určitém prostoru. Tato činnost je prováděna zejména na jaře a je považována za způsob oživení humusu a zbavení se plevele. Tento pohled je do značné míry opodstatněný, byť platí pouze u některých typů luk.\n\nNa druhé straně tento postup vykazuje natolik výrazné vedlejší negativní efekty (znehodnocení vrchní vrstvy půdy u některých typů luk, rozsáhlé škody na některých částech flóry i fauny včetně pro zemědělství prospěšných mikroorganismů a zejména hmyzu), takže celkový výsledek je prakticky vždy vysoce negativní.\n\nNěkdy se rovněž jedná o akt bezmyšlenkového vandalismu. V důsledku vypalování trav vznikají často velkoplošné požáry způsobující velké materiální škody a rovněž ztráty na životech.\nV ČR je vypalování porostů zakázáno zákonem. Zákon o požární ochraně stanovuje toto:\n\nI přes neustálé výzvy v hromadných sdělovacích prostředcích lidé v této činnosti každoročně pokračují.\n\nŘízené vypalování nebo Swailing vřesovišť je používáno gamekeepery ve Spojeném království a dalších zemích jako nástroj ochrany přírody. Je také důležitým mechanismem k prevenci sukcese dřevin a hraje důležitou roli v životním cyklu vřesovištních druhů. V některých lesních porostech USA a Kanady je vypálení porostu zásadní pro rozšíření někerých stromů, jako například borovice banksovy nebo borovice pokroucené.\n\nŘízené vypalování porostů je především v USA a Austrálii používáno jako nástroj k omezení potenciálního nebezpečí od lesních požárů, protože je na rozsáhlých plochách efektivnější než zorané pásy nebo nasazení buldozerů a harvestorů. Záměrem je v klimaticky vhodném odobí roku spotřebovat palivo, které by přispělo k rozšíření požáru do obydlených nebo jinak cenných oblastí. Kromě tohoto preventivního vypalování se za vhodných podmínek využívá uměle založený protipožár (\"backfire)\" v akutním boji s blížícím se nezvládnutelným ohněm jako možnost poslední záchrany.\n\n\n"}
{"id": "30120", "url": "https://cs.wikipedia.org/wiki?curid=30120", "title": "Gaziantep", "text": "Gaziantep\n\nGaziantep (také krátce Antep) je město v Turecku, správní středisko stejnojmenné provincie. Má 1,8 milionu obyvatel a nachází se poblíž hranice se Sýrií, nedaleko od řeky Eufrat. Ve městě působí fotbalové kluby Gaziantepspor a Gaziantep Büyükşehir Belediyespor.\n\nGaziantep je známý už z dob starověku, i z dob Chetitské říše. V Byzantské říši nesl název Aintab a bylo to čilé obchodní město. Pod vliv islámu spadlo město současně s rozmachem osmanské říše a její expanzí na jih a západ Anatolského poloostrova. Až do první světové války neslo název Antep, stejně jako celá provincie. Předpona Gazi- byla přidána v roce 1921, znamená v turečtině veterán, a byla udělena za zásluhy města v době první světové války. Dnes patří Gaziantep mezi rychle rostoucí města s významnými potravinářskými závody. Přestože v roce 1985 mělo ještě 450 000 obyvatel, v roce 2014 už jejich počet překročil 1 844 000 a město je tak šestým nejlidnatějším městem v Turecku.\n\n\n\n"}
{"id": "30122", "url": "https://cs.wikipedia.org/wiki?curid=30122", "title": "Jan Letzel", "text": "Jan Letzel\n\nJan Letzel (9. dubna 1880 Náchod – 26. prosince 1925 Praha) byl český stavitel a architekt.\n\nPocházel z Náchoda, dlouhou dobu působil v Japonsku. V Hirošimě postavil dům, který 6. srpna 1945 jako jediná budova v epicentru přestál americký útok atomovou bombou. Torzo této budovy je známo jako Atomový dóm. V Česku se nachází jeho secesní pavilon Dvorana z roku 1905 v obci Mšené-lázně. Mimoto se podílel na přestavbě secesního hotelu Šroubek (dnes hotel Evropa), a to na úpravě vnějších kovových prvků. Poté odešel do Egypta a následně do Japonska. Sem přivezl nové stavební prvky a technologie jako například železobetonovou nebo ocelovou konstrukci, kterou použil při stavbě klenby obchodního centra v Hirošimě. Po ukončení 1. světové války se vrátil domů do Československa. Byl nespokojen s vývojem v Československu a vrátil se zpět na japonské ostrovy. Po svém návratu z Japonska zpět do vlasti zemřel v léčebně pro duševně choré v Kateřinské ulici v Praze. Pohřben je ve svém rodišti v Náchodě.\n\nDnes je po něm pojmenována SPŠ a VOŠ stavební v Náchodě. V roce 2009 byl náhodou v Brně objeven hrob, který navrhoval sám Letzel.\n\n"}
{"id": "30124", "url": "https://cs.wikipedia.org/wiki?curid=30124", "title": "Východní Evropa", "text": "Východní Evropa\n\nVýchodní Evropa je východní část Evropy. Použití termínu je nestálé a je velmi závislé na kontextu. Do východní Evropy obvykle spadá Ukrajina, evropská část Ruska, Bělorusko a Moldavsko a malými částmi svého území zasahují také státy Ázerbájdžán, Gruzie a Kazachstán. Někdy se do východní Evropy počítají také pobaltské státy: Estonsko, Lotyšsko, Litva.\n\nProtože značná část východní Evropy leží na severu a byla přístupna přes Baltské moře – a města jako Petrohrad, Novgorod a Moskva leží severněji než mnohá města Skandinávie – tak se do poloviny 19. století severozápadní Rusko zpravidla přiřazovalo k severní Evropě.\n\nKrajinu východní Evropy vyznačuje východoevropská rovina, rozléhající se až k pohoří Uralu a řece Uralu, které na jejím východě dělí Evropu od Asie a na severu k Severnímu moři.\n\nDalší státy bývají různě zahrnovány do východní, střední, jihovýchodní, nebo severní Evropy:\n\nZ pohledu dějinného zahrnuje východní Evropa Ukrajinu, evropskou část Ruska, Bělorusko a Moldavsko. Často se do ní také zahrnují kavkazské země Gruzie, Arménie a někdy dokonce i Ázerbájdžán. Historicky a kulturně jsou východoevropské země pod vlivem pravoslavné církve a byly – na rozdíl od Osmanskou říší ovládaného Balkánu – pod vládou Ruska.\n\nZemě a kultury východní Evropy se – stejně jako země a kultury jihovýchodní Evropy – buď vůbec nepodílely, nebo jen zanedbatelně, na společenském vývoji ovlivněném renesancí, reformací a osvícenstvím. To ovšem neplatí pro části západní Ukrajiny a částečně Běloruska, kde působil silný polský vliv (na Zakarpatí pak uherský).\n\nV etnickém, jazykovém a kulturním smyslu je coby východní Evropa nepřesně označována ta část Evropy, která je obydlena Slovany. Toto označení není věcně správné, protože slovanské národy jako Poláci nebo Češi se svojí kulturou i historickým vývojem zásadně odlišují od východních a jihovýchodních Slovanů. Nepřesnost tohoto termínu je ještě prohloubena skutečností, že pod pojem Východní Evropa se v tomto kontextu zařazují též neslovanské země jako Moldavsko, Maďarsko a Rumunsko.\n\nZ pohledu Západu se za studené války jako východní Evropa běžně označovaly všechny komunistické země Evropy, včetně bývalé NDR. Dodnes je tento zeměpisně zjednodušený název používán i pro středoevropské země, které ke komunistickému bloku dříve patřily – Česko, Maďarsko, Polsko, Slovensko. V souvislosti se snahou zmírnit toto označení, které vnímají obyvatelé středoevropských zemí poměrně pejorativně, se začal používat termín Střední a Východní Evropa. I přesto se však odkaz na staré rozdělení světa objevuje. Během finanční krize v letech 2008 a 2009 došlo na začátku roku 2009 k poklesu důvěryhodnosti ve východoevropské trhy, což oslabilo všechny měny i ve Střední Evropě.\n\nPojem „východní Evropa“ bývá často v zemích střední Evropy považován za urážlivý kvůli spojitosti s komunismem a Ruskem. Obyvatelé střední Evropy tak často prosazují, aby byli označováni za středoevropany, nikoliv východoevropany.\n\nPo rozpadu komunismu v SSSR a jeho západních satelitech se začalo používat označení střední a východní Evropa (SVE).\n\n\n"}
{"id": "30126", "url": "https://cs.wikipedia.org/wiki?curid=30126", "title": "Mezolit", "text": "Mezolit\n\nMezolit (z řeckého \"mesos\", = \"střední\" a \"lithos\", = \"kámen\") nebo také střední doba kamenná označuje období mezi 10 000 př. n. l. až 8000 př. n. l. a končí začátkem neolitizace Evropy.\nMezolit je pokračováním paleolitu za změněných přírodních podmínek a spíše jen tradičně uznáván za samostatné období.\n\nVzhledem k postupnému šíření zemědělství se spodní chronologická hranice mladší doby kamenné (neolitu) udává na různých územích rozdílně. Pro střední Evropu platí cca 5500 př. n. l.. Na Předním východě nastává po konci pleistocénu již prekeramický neolit a o mezolitu, jako lovecko-sběračské adaptaci na holocénní klima, zde tedy většinou ani nemluvíme.\n\nMezolit začal na konci poslední doby ledové (respektive po jejím posledním studeném výkyvu – mladším dryasu – v době 9600 let př. n. l.), kdy začalo rychlé oteplování a započalo období geologické současnosti (holocén). V závislosti na změně podnebí se měnila vegetace a vymizela řada zástupců glaciální fauny. Člověk prokázal vysokou schopnost adaptace a přizpůsobil se novým podmínkám.\n\nV důsledku oteplování se z jihu navracelo lesní rostlinstvo. Nejprve bříza a borovice, poté líska a pak se postupně rozšiřoval smíšený dubový les s dubem, jilmem, lípou a jasanem. Ve výrazně teplých a suchých sprašových stepích pokračoval vývoj černozemí.\n\nVoda z tajících ledovců se shromažďovala v jezerech a tvořila prostředí bohaté na ryby. S lesem se šířil los, jelen, srnec, divoké prase, zubr, medvěd, při vodních tocích se objevil bobr a vydra. Dále pes, zajíc a želva.\n\nOd chladnomilné stádní zvěře otevřené tundry (kůň, sob polární) se lovci museli přeorientovat na lesní, spíše jednotlivě či v malých stádech žijící zvěř. Většího významu nabyl rybolov a lov vodního ptactva. Zejména zesílil podíl sběru lesních plodů.\nChladné podnebí ledových dob umožňovalo konzervaci potravy mrazem, v mezolitu bylo nutné ji obstarávat pravidelně. Jeden nezdar při lovu už v mezolitu neznamenal ohrožení existence. Zvířata žila rozptýlena v prostoru lesa. Lov byl (na rozdíl od paleolitu) více individuální. K lovu se užíval luk, šípy a přinejmenším místy i pes (jako první domestikované zvíře). Mezolitiky skončila epocha lovců a sběračů.\n\nRozptýlenost zdrojů potravy znamenala i rozptýlenost osídlení. Osady byly malé, během roku se pravděpodobně stěhovaly podle zdrojů obživy (lov – rybolov – sběr). Na jednom místě se mohlo jen stěží uživit větší množství lidí po celý rok. Nevíme, na jaké vzdálenosti se stěhovali, ale víme, že sídliště byla vyhledávána opakovaně. Osady sestávaly z nevelkých lehkých nezahloubených chat. Na některých sídlištích byly nalezeny oválné nebo nepravidelné jámy, ojediněle s kůlovými jamkami. Tyto zahloubené objekty byly snad sezónními obydlími pro chladnější období, lehká letní obydlí zřejmě nezanechala výraznější stopy.\n\nZnakem je především výrazná mikrolitizace všech nástrojů, která započala již v předchozím období. Typologickým znakem jsou geometrické tvary: trojúhelníky, lichoběžníky, kruhové úseče a jednoduché příčně retušované hrůtky.\n\nNa sídlištích konzervovaných rašelinou (Velká Británie, Dánsko, Skandinávie, Pobaltí) byly nalezeny početné nástroje a zbraně z jeleních a sobích parohů, dále předměty ze dřeva (luky, lopaty). Ve Freisacku (Braniborsko, západně od Berlína) byl nalezen fragment rybářské sítě, dále dřevěný plovák, části vesel, provázky atd. V Holandsku byl nalezen člun. Hojně se používaly kostěné a parohové nástroje (harpuny, oštěpy). Také lyže a saně.\n\nUmění v nálezech téměř úplně chybí, doklady se nezachovaly, jen ve východním Německu jsou doklady umělecké činnosti jako ornamentika na kostěných a parohových nástrojích (ryté linky, čárky, vrypy).\n\nBěhem 6. tisíciletí byli lovci a sběrači vystřídáni pastevci a zemědělci neolitu. V dochované materiální kultuře se v celé Evropě však nenachází žádný náznak či předzvěst převratných následujících hospodářských změn. V mnoha regionech severní Evropy mezolitici zřejmě ještě po nějakou dobu přežívali a stali se tak současníky neolitických zemědělců, jinde pravděpodobně převzali novou civilizaci a přispěli tak k jejímu rychlému šíření.\n\nNeolitici preferovali sprašové půdy, které mezolitici vyhledávali jen sporadicky, takže ke kontaktům (početně omezených skupin) takřka nedocházelo. Rychlý demografický růst neolitiků učinil z lokálních skupin mezolitického obyvatelstva během několika staletí nevýznamnou menšinu, jejichž životní prostor se neolitickou expanzí stále více zmenšoval. Mnohé technologické prvky považované za neolitické, jako jsou broušené kamenné nástroje či keramika, jsou nalézány již v mezolitických vrstvách.\n\n\nMezi lety 1928 až 1934 bylo objeveno a archeologicky prozkoumáno mezolitické osídlení a pohřebiště na ostrůvku Téviec západně od poloostrova Quiberon v Bretani (Francie). Téviec patří k několika málo mezolitickým nalezištím v Bretani. V době před 6 000 až 5000 roky, byl ostrov Téviec v laguně a Lamanšský průliv ještě neexistoval (takže na území dnešní Anglie bylo možno vstoupit pěšky). Tyto lokality jsou umístěny na odpadových (kuchyňských) hromadách, které obsahují především skořápky mořských měkkýšů, korýšů, kosti sépií, ryb, ptáků, kytovců a suchozemských savců, stejně jako úlomky po opracování pazourku. Právě v místech, kde lovci-sběrači žili a odhazovali zbytky mušlí a kosti, pohřbívali své zemřelé. Toto nahromadění schránek mořských živočichů způsobilo, že se hroby (pohřby) zachovaly; uhličitan obsažený v lasturách izoloval kosterní pozůstatky od kyselé zeminy.\n\nNástroje vyrobené z kostí a parohů jsou na nalezišti hojné. Kamenné pozůstatky zahrnují množství geometricky opracovaných nástrojů a součástí zbraní ze štípaného pazourku. Podle nového datování vznikly před 6 740 až 5 680 roky; naznačují tak mnohem delší osídlení než se dříve předpokládalo a jež skončilo současně se začátky neolitu.\n\nV nalezišti Téviec bylo deset hrobů, které celkem obsahovaly pozůstatky 23 jedinců, dospělých i dětí. Přítomnost úlomku pazourku zaraženého a uvízlého v obratli jednoho jedince svědčí o násilné smrti. Hroby byly často spojené s rituálním ohništěm a mohly být pokryty vrstvou větších kamenů nebo kamenných desek. Hroty šípů byly nalezeny a odebrány z několika dalších koster; je dosti pravděpodobné, že se jednalo o pohřby po hromadném zabíjení.\n\nV této hromadě lastur a kostí bylo také nalezeny stovky ostří nožů z pazourku, tisíce šípů, desítky sekyr z paroží jelenů, dvě desítky krátkých dýk z kančích kostí a další. Kostry byly vyzdviženy a jsou uloženy v několika francouzských muzeích a v pařížském Ústavu lidské paleontologie.\n\nJeden z pohřbů z Téviec byl věnován do muzea v Toulouse. Kostra vpravo byla považována za mužskou a ta vlevo za ženskou. Při rekonstrukci exponátu (1997 až 2010), byl analyzován antropology, paleontology, archeology, botaniky, zoology, malakology a vědci dalších oborů. Při této nové studii se obě pánve ukázaly být ženského pohlaví. Zejména analýza vzorků DNA potvrzuje, že se jedná o dvě ženy ve věku 25 až 30 let. Byla též vyšetřena mitochondriální DNA jednoho ze dvou jedinců a bez překvapení odpovídá té nejběžnější genetické sekvenci, která je známa u současných Evropanek.\n\nKostry vykazují stopy násilné smrti. Podle expertizy paleoantropologa a soudních lékařů jsou na lebce kostry vpravo stopy po pěti úderech do hlavy, z nichž dva byly smrtelné, a nejméně jedno poranění šípem mezi očima. Levá kostra vykazuje stopy po dvou úderech do hlavy. Nicméně, někteří archeologové mají za to, že tyto stopy mohou být důsledkem hmotnosti vrstvy zeminy nad pohřbem.\n\nObě těla byla pečlivě pohřbena v jámě vykopané z poloviny v podloží a z půlky ve vrstvě kuchyňských odpadků (úlomků lastur a kostí), kterými byla jáma zahrnuta. Část hrobu je chráněna střechou z paroží jelenovitých. Pohřební výbava zahrnuje nástroje z pazourku a zejména krátké dýky z kostí kance, a také pohřební klenoty vytvořené z lastur mořských živočichů vrtaných a spojených do náhrdelníků, náramků a řetězů a kruhů na nohy. Některé z kostěných objektů mají ryté linky a další prvky.\n\n"}
{"id": "30127", "url": "https://cs.wikipedia.org/wiki?curid=30127", "title": "Sofia", "text": "Sofia\n\nSofia nebo Sofie může být:\n\n\n"}
{"id": "30128", "url": "https://cs.wikipedia.org/wiki?curid=30128", "title": "Sedan (kráter)", "text": "Sedan (kráter)\n\nSedan ( ) je kráter nacházející se zhruba 100 km severozápadně od Las Vegas v americkém státě Nevada, který vznikl jako důsledek experimentálního podzemního nukleárního výbuchu o síle 104 kilotun TNT v hloubce 194 m pod zemí, který 6. července 1962 provedla Komise pro atomovou energii (AEC). Tento experiment nebyl primárně určen pro vojenské účely.\n\nTest byl proveden v Nevadské testovací střelnici (\"Nevada Test Site\", \"NTS\") a výbuchem bylo vymrštěno 12 milionů tun zeminy, vznikl tak kráter o průměru asi 400 m a hloubce 100 m. Síla detonace se rovnala seismické energii o úrovni 4,75 Richterovy stupnice.\n\nKráter Sedan byl zařazen do registru historických míst USA 1. dubna 2012.\n"}
{"id": "30130", "url": "https://cs.wikipedia.org/wiki?curid=30130", "title": "Rila", "text": "Rila\n\nRila (bulharsky \"Рила\") je pohoří v jihozápadní části Bulharska na rozhraní oblastí Kjustendil, Sofija a Blagoevgrad a je součástí Rilsko-rodopského masívu. Jeho nejvyšší vrchol Musala (2925 m) je zároveň nejvyšší horou této země i celého Balkánského poloostrova. Je šestým nejvyšším pohořím Evropy (kde každé pohoří je zastoupeno pouze nejvyšším vrcholem) po Kavkazu, Alpách, Sieře Nevadě, Pyrenejích a sopce Etna. Centrální část Rily o rozloze 810 km² je od 24. února 1992 chráněna jako Národní park Rila (\"Национален парк Рила\").\n\nJméno \"Rila\" pochází z thráckého jazyka, kde znamená „hodně vodné pohoří“, podle ledovcových jezer (okolo 200) a minerálních pramenů v podhůří (Sapareva Baňa, Dolna Baňa, Kostenec, Baňa apod.).\n\nRila je součástí geologicky nejstaršího území Balkánu – Trácko-makedonského masívu. Je tvořeno žulovými a rulovými skalami s krystalickými břidlicemi, vzniklé během prvohor (před 250 mil. let). Alpínský reliéf se zformoval později, během poslední doby ledové (před 10 – 12 tisíci lety), kdy sněžná čára byla ve výšce 2100 m nad mořem. Nad touto linií ledovce drasticky změnily původní reliéf – vytvořily hluboké kary ostré vrcholy, skalní věže, různá údolí, morény a další typické ledovcové útvary.\n\nRila zaujímá plochu 2 629 km² a střední nadmořská výška je 1487 m. Borovecké sedlo (1305 m) spojuje hlavní hřeben Musaly s hřebeny, které navazují na pohoří Ichtimaská Sredna gora průsmykem Trajánova brána. Sedlo Jundola (1375 m) a Abrahámovo sedlo (1295 m) spojuje Rilu a Rodopy na východě, sedlo Predel (1140 m) ji odděluje od Pirinu, od Verily sedlo Klisura (1025 m).\n\n\n\n\n\nKlima je typicky horské se srážkami okolo 2 000 mm, z čehož je 80 % sněhových.\nPrůměrná teplota v únoru na Musale je −11,6 °C, nejnižší naměřená −31,2 °C. Průměrná srpnová teplota je 5,4 °C, nejvyšší 18,7 °C.\n\nPramení zde významné balkánské řeky, tekoucí do Černého i Egejského moře, jako Iskăr, Marica a Mesta. Na svazích hor získávají mnoho přítoků – Beli, Levi, Prav a Cerni Iskăr, Bjala a Cerna Mesta, (řečiště) Beliška, Blagoevgradska Bistrica, Gradevska, Iztok a Rilska. Nachází se zde největší horské jezero (Smradlivo ezero, 24 ha) i nejvýše položené (Ledenoto ezero, 2 709 m) na Balkáně. Mimo Sedemte Rilski ezera zde najdeme Vapski, Grănčarski, Džendenski, Kazanski, Manastirski, Maričiny, Ribni, Ropališki, Skališky, Urdini a Černopoľanski ezera.\n\nPohoří Rila je ideálním místem pro středně vyspělé turisty se středně vysokými nároky. Je podobně vysoké jako Vysoké Tatry, ale mnohem pozvolnější, takže připomíná spíše Nízké Tatry. Můžete putovat celé dny, aniž byste někoho potkali, protože místní turisté Rilu z nepochopitelných důvodů ignorují. Její přednosti jsou nedotčené lesy a planiny, bystřiny, stříbrná jezera, stáda pasoucích se koní a nekonečné hřebeny. Celé pohoří lze od západu na východ přejít za čtyři dny. Cesta není nijak náročná, avšak pokud hrozí déšť, je třeba ji zvážit, protože ten je zde většinou opravdu velmi hustý a silný. Cesty jsou poměrně dobře značeny (někdy zničehonic dokonce změní barvu). Nejčastější nástup je z Rilského kláštera (1 147 m) na západě pohoří (jeden z nejpopulárnějších turistických cílů Bulharska, založený v 10. století svatým Ivanem Rilským). V horách je i řada turistických chat.\n\n"}
{"id": "30134", "url": "https://cs.wikipedia.org/wiki?curid=30134", "title": "Vítězslav Dostál", "text": "Vítězslav Dostál\n\nVítězslav Dostál (* 21. listopadu 1959, Bílovec) je cestovatel a cyklista, který v letech 1994–1997 jako první Čech objel svět na kole.\n\nNarodil se jako nejstarší z pěti sourozenců. V roce 1965 dostal jako šestiletý své první kolo značky Pionýr. Dostal také žluté triko, které tehdejším klukům připomínalo cyklistickou legendu Jana Smolíka a Závod míru. Vyučil se horníkem a v letech 1977–1980 absolvoval Střední průmyslovou školu strojnickou v Opavě. V letech 1978–1980 prodělal parašutistický výcvik. Během vojenské služby začal trénovat maratonský běh. Pracoval jako mistr odborného výcviku. V prosinci 1984 se rozhodl spojit sportem získanou fyzickou kondici s touhou po cestování a začal plánovat cestu kolem světa. Inspirací mu byl český mořeplavec Richard Konkolski, který v letech 1972–1975 na své jachtě obeplul svět. \n\nZačal se věnovat cyklistice, horolezectví, triatlonu a turistice. Jako triatlonista získal v letech 1983–1986 několikrát titul \"Železný muž\". V letech 1985–1990 se vydal na horské přechody i horolezecké výstupy v Tatrách, bulharském Pirinu a amerických Skalnatých horách. Mezi lety 1985 a 1989 také podnikl vytrvalostní cyklistické výpravy do 16 evropských zemí, během kterých najezdil okolo 10 000 km. (V letech 1987 a 1988 jel k Jadranskému moři a v roce 1989 do Barcelony a zpět.) Při plánování cesty do USA mu pomohl získat vízum Jiří Lendl, otec tenisty Ivana Lendla. Na cestu mu také daroval 500 dolarů. V roce 1990 odletěl do Los Angeles a na kole se vydal na 7 500 km dlouhou cestu napříč USA do New Yorku. V roce 1992 přejel na kole 5 000 km z australského Darwinu do Melbourne. Ve stejném roce jel na čas z Aše do Čierné nad Tisou. Vzdálenost 1 026 km ujel za 56 hodin.\n\nBěhem příprav na cestu prodělal asi 15 očkování a nechal si vyoperovat slepé střevo. 18. září 1994 se vydal ze Staroměstského náměstí v Praze na 59 460 km dlouhou cestu kolem světa, při níž navštívil 58 zemí pěti kontinentů. Při startu jej vyprovázeli cestovatelé Jiří Hanzelka a Miroslav Zikmund. Cestoval postupně na dvou stejných speciálně upravených českých kolech značky Velamos. V prosinci 1994 byl na Sinajském poloostrově, vánoce 1995 strávil v Austrálii a další v roce 1996 v Argentině. V Brazílii se setkal s prezidentem Václavem Havlem, který zde byl na státní návštěvě. \n\nS prvním kolem dojel do australského Sydney. Za celou cestu musel čtyřikrát vyměnit řetěz a čtyřikrát sedmikolečko. Zadní kolo vyměnil sedmkrát, přední dvakrát. Spotřeboval 28 plášťů a mnoho duší. Defektů měl během cesty 107. Na kole vezl 35 kg výbavy (zimní a letní cyklistické oblečení, stan, spacák, karimatku, moskytiéru, malý vařič, ešus, lékárničku a základní hygienické vybavení). Rozpočet si stanovil 15 dolarů na den a na celou cestu potřeboval 1,2 milionu korun. Jako živnostník vykázal náklady jako pracovní cestu. Výpravu označil jako jednu z posledních svého druhu – bez navigace GPS, internetu a mobilu. Zpět dorazil 21. září 1997. Jeden jeho bicykl je vystaven ve sbírkách Národního technického muzea v Praze a druhý mu byl v roce 2003 odcizen.\n\nO cestu kolem světa na kole se v roce 1986 jako první Čech pokoušel cyklista Vlastimil Svoboda s Jiřím Říhou, ale tehdejší československé úřady jim nedaly povolení k vycestování.\n\nNa poslední velkou cyklistickou cestu odjel 29. července 2006 z Anchorage na Aljašce a projel síť silnic Panamericana. Přes Kanadu, USA, Mexiko, Guatemalu, Honduras, Salvador, Nikaraguu, Kostariku, Panamu, Kolumbii, Ekvádor, Peru a Chile dorazil 8. března 2007 do argentinského Ushuaia v Ohňové zemi. Vzdálenost 26 233 km ujel Vítězslav Dostál ve svých osmačtyřiceti letech za 223 dnů. \n\nV restituci po svém dědečkovi získal statek v obci Hlubočec na Opavsku, kde pracuje jako soukromý zemědělec. Zdevastovaný statek postupně opravil a nazval \"Šťastná planeta\". Každoročně se účastní cyklojízdy Ebicykl, na které astronomové objíždějí na kole hvězdárny v České s Slovenské republice. Pořádá memoriál cyklisty Jana Veselého a závod \"Víťa Farm Tours\". V letech 2015–2017 byl starostou obce Hlubočec. V roce 2015 propagoval ekologický projekt \"Zelená příkopa\", který se věnoval čistým příkopům podél silnic. S manželkou Andreou má děti Annumarii (* 2006), Karolínu (* 2009) a Matyáše (* 2010).\n\nAstronomka Lenka Šarounová na Ondřejovské hvězdárně objevila 13. září 1997 planetku č. 15902, kterou pojmenovala po Vítězslavu Dostálovi.\n\n\n\n"}
{"id": "30135", "url": "https://cs.wikipedia.org/wiki?curid=30135", "title": "Michal Jon", "text": "Michal Jon\n\nMichal Jon (* 15. listopadu 1971) je český cyklista a cestovatel.\n\nSpolečně s Lucií Kovaříkovou objel v letech 2002 – 2005 na jízdním kole zeměkouli (Lucie Kovaříková se tak stala první Češkou, která na kole objela svět). Cesta trvala tři roky (1. května 2002 – 1. května 2005), najeli 68 175 km, projeli 34 zemí a navštívili všechny kontinenty včetně Antarktidy. Je zapsán v České knize rekordů. Na všech svých cyklovýpravách (tj. pouze na cestách s brašnami) v letech 1994 – 2017 našlapal v 51 zemích světa všech kontinentů přes 136 000 km. Společně s Lucií Kovaříkovou je autorem sedmi cestopisných knih – tetralogie z cesty kolem světa S Luckou a Michalem kolem zeměkoule (Z Čech až do Země vycházejícího slunce, Pod oblohou Jižního kříže, Přes ledové království do zeleného pekla, Od vlků a slonů...hurá domů!), Na hliníkovém oři Divokým západem, Z útulku až k moři a Cyklostezky Evropy. Kromě autorství knih a publikování článků patří mezi další jeho činnosti průvodcování cyklozájezdů pro přední české cestovní kanceláře (odjeto přes 90 zájezdů), prezentování cest formou besed s promítáním pro školy i širokou veřejnost (přes 700 vystoupení) a překládání cizojazyčných cestopisných knih a průvodců do češtiny. Je zakladatelem projektu Cyklofest – festivalu cyklistiky a cestování na kole – který každoročně zahrnuje cyklocestovatelské festivaly Cyklofest a Cyklofest Plus i pořádání víkendového srazu Jarní Cyklofest. V roce 2014 byl členem historicky prvního českého týmu, který se zúčastnil Závodu napříč Amerikou – jednoho z nejtěžších silničního závodů na světě; „Team Czech Republic 1“ startoval ve složení David Bureš, Jiří Kalousek, Jiří „Oldy“ Kříž a kapitán týmu Michal Jon; tým skončil v čase 6 dnů 22 hodin a 41 minut na desátém místě v kategorii čtyřčlenných týmů.\n\n"}
{"id": "30136", "url": "https://cs.wikipedia.org/wiki?curid=30136", "title": "Lucie Kovaříková", "text": "Lucie Kovaříková\n\nLucie Jonová, roz. Kovaříková (* 11. dubna 1972) je česká cyklistka a cestovatelka.\n\nPrvní Češka, která na kole objela svět. Společně s Michalem Jonem objela na jízdním kole zeměkouli. Cesta trvala tři roky (1. května 2002 – 1. května 2005), najeli 68 175 km, projeli 34 zemí a navštívili všechny kontinenty včetně Antarktidy. Je zapsána v České knize rekordů. Na všech svých cyklovýpravách (tj. pouze na cestách s brašnami) v letech 1994-2015 našlapala v 51 zemích světa všech kontinentů přes 132 000 km. Společně s Michalem Jonem je autorkou sedmi cestopisných knih – tetralogie z cesty kolem světa S Luckou a Michalem kolem zeměkoule (Z Čech až do Země vycházejícího slunce, Pod oblohou Jižního kříže, Přes ledové království do zeleného pekla, Od vlků a slonů…hurá domů!), Na hliníkovém oři Divokým západem, Z útulku až k moři a Cyklostezky Evropy. Kromě autorství knih a publikování článků patří mezi další její činnosti průvodcování cyklozájezdů pro přední české cestovní kanceláře, prezentování cest formou besed s promítáním pro školy i širokou veřejnost a překládání cizojazyčných průvodců do češtiny. Je zakladatelkou projektu Cyklofest – festivalu cyklistiky, který každoročně zahrnuje cyklocestovatelské festivaly Cyklofest a Cyklofest Plus i pořádání víkendového srazu Jarní Cyklofest. V květnu 2012 se provdala za dlouholetého partnera Michala Jona.\n\n"}
{"id": "30139", "url": "https://cs.wikipedia.org/wiki?curid=30139", "title": "Alexander Graham Bell", "text": "Alexander Graham Bell\n\nAlexander Graham Bell (3. března 1847, Edinburgh, Skotsko – 2. srpna 1922, Baddeck, Kanada) byl skotsko-americký vědec a vynálezce, který se zabýval tvorbou lidské řeči, výchovou hluchoněmých a elektromagnetickým přenosem řeči. Vynalezl mikrofon, zkonstruoval první použitelný telefon (1876) a gramofon (s A. C. Bellem a S. Tairotem, 1883) a řadu dalších přístrojů. Byl také zakladatelem koncernu Bell a pozdějšího AT&T.\n\nNarodil se v rodině profesora fonetiky. Jeho otec Alexander Melville Bell vytvořil jako jeden z prvních fonetickou abecedu. Jeho dědeček, Alexander Bell, se zabýval fyziologií řeči. Byl totiž herec a učitel řečnictví. Alexander Graham Bell po něm dostal své jméno. Bellova matka, která své tři syny vychovávala, brzy ohluchla a mladý Alexander se naučil znakový jazyk, aby s ní mohl komunikovat. Sám se naučil hrát na klavír a brzy se začal zajímat o akustiku. Od 10 let studoval klasické jazyky v Edinburghu, ale zajímal se hlavně o vědu a vynálezy. Už jako 12letý vymyslel Bell zařízení pro kamaráda svého otce, jež byl zemědělcem, zařízení, které rychle a účinně oddělovalo slupku obilí od zrna pšenice. \n\nKrátce působil jako učitel sluchově postižených a roku 1865 následoval svého otce do Londýna, kde působil jako demonstrátor na University College London. Tam také studoval anatomii a fyziologii, seznámil se s různými pokusy o umělou řeč i s dílem německého fyzika Hermanna Helmholtze o fyziologii vnímání zvuku a hudby.\n\nV letech 1868 a 1870 zemřeli oba Alexandrovi bratři na tuberkulózu a otec se rozhodl, že se rodina odstěhuje za lepším klimatem do Kanady. Roku 1871 dostal Bell pozvání do Bostonu, kde začal s úspěchem učit neslyšící děti. Mezi nimi byla i později slavná Helen Kellerová, neslyšící i nevidomá, a také jeho pozdější žena, neslyšící Mabel Hubbard. Bell byl přesvědčen, že neslyšící naučí mluvit a byl tedy proti výuce znakového jazyka, což mu později mnozí vytýkali.\n\nV letech 1873-1876 byl Bell profesorem výslovnosti a fyziologie řeči na Bostonské univerzitě. Rozhodl se zrušit svou prosperující soukromou praxi a přijal nabídku bohatých rodičů dvou svých žáků, aby si u nich zřídil laboratoř a věnoval se svým pokusům. V roce 1874 se telegrafní provoz neobyčejně rychle rozšířil a stal se slovy presidenta Western Union „nervovou soustavou obchodu“ a Bellovi mecenášové byli ochotni jeho výzkumy financovat. Bell tak mohl najmout inženýra T. A. Watsona, který jeho nápady realizoval. \n\nExperimentoval mimo jiné se záznamem zvuku na začazené sklo a měl představy o akustickém telegrafu, který si v roce 1876 chtěl nechat patentovat. Téhož dne však patentovou přihlášku přinesl i Elisha Gray, který byl s realizací myšlenky patrně dál. Už roku 1871 podal podobnou předběžnou přihlášku (caveat) italský vědec a vynálezce Antonio Meucci, který o ní psal v italském časopise, ale o americký patent nakonec nepožádal, mimo jiné proto, že neuměl anglicky.\n\nPopisy vynálezu v přihláškách nebyly příliš zřetelné a jasné a navíc vzniklo vážné podezření, že jeden z posuzovatelů v patentovém úřadě ukázal Bellovým lidem obě konkurenční přihlášky. Spory o prioritu se táhly více než sto let, až v roce 2002 americký kongres rozhodl, že prvenství patří Meuccimu.\n\nV témže roce 1876 začal Bell svůj vynález, který mezitím podstatně zdokonalil, propagovat a předvádět. Se svými společníky nabídl telefon telegrafní firmě Western Union za sto tisíc USD, která to však odmítla. O dva roky později její president řekl, že by za něj rád zaplatil 25 milionů, ale Bell jej už prodat nechtěl. Až na stoleté jubilejní výstavě ve Filadelfii se o telefon začaly zajímat slavné osoby, brazilský císař Pedro II. nebo Sir William Thomson, pozdější Lord Kelvin, a Bell mohl svůj telefon předvést i královně Viktorii v jejím sídle na ostrově Wight.\n\nRoku 1877 se Bell oženil se svou bývalou neslyšící žačkou Mabel Hubbard, s níž měl později dvě dcery, a po svatbě odjeli na roční cestu po Evropě, kde také propagoval svůj telefon. Téhož roku byla založena Bell Telephone Company, která roku 1879 koupila Edisonův patent na uhlíkový mikrofon a roku 1886 už měla v USA 150 tisíc přípojek. Roku 1880 udělila Francouzská akademie Bellovi Voltovu cenu (asi 6 milionů Kč), z níž mohl financovat The Volta Laboratory a své další výzkumy. \n\nDne 14. února 1876 nezávisle na sobě přihlásili Američan Elisha Gray a ze Skotska pocházející fyziolog Alexander Bell své patenty na nový telefon. Gray vynalezl svůj přístroj už v roce 1874. Jeho mikrofon byl podobný mikrofonu Johanna Philippa Reise, ale byl zlepšen podle principu kapalinového mikrofonu Angličana Jeatese. Ve sluchátku použil Gray elektromagneticky prohýbanou membránu.\n\nBell použil membránu jak v mikrofonu, tak i ve sluchátku. Membrána kmitala v blízkosti cívky navinuté na ocelovém magnetu. Toto uspořádání bylo nejen jednoduché, ale také nepotřebovalo baterii ani na přijímací, ani na vysílací straně. Nicméně indukční mikrofon byl málo citlivý a byl proto později nahrazen uhlíkovým odporovým mikrofonem, který se bez podstatných změn užíval do konce minulého století. Bell sám zmínil, že jeho první pokusy byly neúspěšné. Teprve po dlouhých experimentech našel membránu ve správných parametrech, takže se očekávaný efekt dostavil. Dne 2. června 1875 se mu poprvé podařilo elektricky přenést tón. O devět měsíců později udělal technická zlepšení, která nebyla zahrnuta do patentové přihlášky a která umožňovala přenos lidské řeči. Dne 10. března 1876 uslyšel jeho pomocník v laboratoři první větu přenesenou jeho telefonem: „Pane Watsone, přijďte sem, potřebuji vás.“\nPřes technické úspěchy zůstal jeho telefon zpočátku nepovšimnut. Jako komunikační prostředek si ho nikdo neuměl představit. Ani na světové výstavě roku \"1876\" ve Filadelfii nevzbuzovalo instalované zařízení zprvu žádnou zvláštní pozornost. Teprve když ho objevil brazilský císař a věnoval mu svoji vladařskou pozornost, rozpomenulo se vedení výstavy na jeho exponát a udělilo mu zlatou medaili. Byl tak motivován k dalšímu rozvoji telefonu. Začal experimentovat s dálkovým spojením a 8. října uskutečnil rozhovor na vzdálenost 3200 metrů mezi Bostonem a Cambridge. \n\nSvůj telefon nabídl americké a britské vládě. Britský poštovní úřad odpověděl, že Američané snad takovou věc potřebují, ale Angličané předávají zprávy pomocí malých chlapců, kteří přenášejí listy mezi adresáty. Dne 9. července následujícího roku založil společně s Watsonem, G. Hubbardem a Sandersem firmu Bell Telephone Company, Gardina D. Hubbard Trustee v Bostonu a zahájil výrobu telefonních přístrojů ve velkém. Tato společnost telefonní přístroje neprodávala, jen je pronajímala. Od roku 1878 se společnost jmenovala Bell Telephone Company. Po zahrnutí Grayových patentových práv přešla 28. února 1885 v \"American Telephone and Telegraph\" (AT&T) Company v New Yorku. Jejím cílem bylo provozovat telefonní spojení po celé Severní Americe.\n\nPůvodně měl každý telefonní přístroj svou baterii, později bylo řešeno centrální napájení telefonních přístrojů z telefonní ústředny.\n\nBell byl mimořádně tvořivý člověk s velmi širokými zájmy a mezi jeho další vynálezy patří například: \nKromě toho se Bell angažoval v National Geographic Society a stal se jejím druhým presidentem. Uvažoval o alternativních zdrojích energie, o obnovitelných energiích a mnoha dalších tématech, která se dočkala uznání až dlouho po jeho smrti.\n\nBellovu dílu je věnováno muzeum na ostrově Cape Breton (Nova Scotia, Kanada). \n\nNa Bellovu počest je pojmenována technická jednotka decibel, ostrov Grahama Bella a \"Bellův ostrov\" v arktickém souostroví Země Františka Josefa.\n\n\n\n"}
{"id": "30141", "url": "https://cs.wikipedia.org/wiki?curid=30141", "title": "Złoty", "text": "Złoty\n\nZłoty [zuoty] (hovorově \"złotówka\" [zuotuvka]) je jednotka polské měny, má mezinárodní zkratku PLN a dělí se na 100 grošů. V průběhu roku 2017 kurz kolísal mezi 5,997-6,409 CZK za 1 PLN.\n\nDo oběhu byl nově uveden v roce 1924 peněžní reformou ministra financí Władysława Grabského, kdy nahradil polskou marku, prozatímní měnovou jednotku, která prošla hyperinflací na počátku 20. let 20. století. Hodnota nové měny byla stanovena na 0,1687 gramů zlata za 1 złoty s výměnným kursem 1 złoty = 1 800 000 polských marek.\n\nMezi navrhovanými názvy nové měny Druhé polské republiky byl například „lech“, „pol“ i „złoty“. Z nich byl zvolen nejvíce smysluplný název, tj. \"złoty\", který navazoval na historickou peněžní jednotku Polského království. Jako nová měnová jednotka byl \"złoty\" schválen Sejmem již 28. února 1919 a krátce nato byly také vytištěny první bankovky této měny (s názvem emisního ústavu Bank Polski, který v té době ještě neexistoval). Vydání těchto nových bankovek, zavedení nové měny a založení \"Banku Polského\" bylo však odloženo až na období po dosažení určité ekonomické a finanční stabilizace, což v praxi nastoupilo až v roce 1924. Do té doby zůstala tedy prozatímní měnovou jednotkou \"polská marka\" s emisním ústavem Polska Krajowa Kasa Pożyczkowa (PKKP).\n\nJako \"złoté\" byly již v 14. a 15. století označovány zahraniční zlaté dukáty, které byly v oběhu v Polsku, zprvu dělené na 14 grošů. Rozhodnutím Sejmu z roku 1496 byl pevně stanoven kurz złotého na 30 grošů. V průběhu času nebylo možno tento kurz udržet, zejména z důvodu změn parity ceny zlata a stříbra. Proto začala být početní peněžní jednotka, která odpovídala 30 grošům, označována jako \"polský złoty\" nebo \"floren\", zatímco zlaté dukáty začaly být označovány názvem \"červený złoty\". V 18. století byla hodnota 1 červeného złotého rovna 4–6 polským złotým. Do té doby byl tedy \"polský złoty\" pouze početní (teoretickou) měnovou jednotkou.\n\nTeprve při měnové reformě krále Stanislava Augusta roku 1766 se \"polský złoty\" stal reálnou základní měnovou jednotkou o kurzu 30 grošů. Tento stav přetrval i v historických obdobích Varšavského knížectví a Kongresového království. Varšavská mincovna razila złoté až do roku 1841. V době německé okupace za druhé světové války zůstal \"złoty\" měnovou jednotkou na území Generálního gouvernementu.\n\nZ důvodu vysoké inflace na počátku 90. let byla 1. ledna 1995 provedena v Polsku denominace złotého o čtyři nuly v poměru 10 000 PLZ = 1 PLN. Měna tehdy obdržela nový kód ISO 4217. V době druhé republiky i v poválečné době nadále razí mince Varšavská mincovna.\n\nPolské bankovky od roku 1994 patrně podléhají autorskému právu, proto zde nejsou vyobrazeny. Platné bankovky jsou v nominálech 10, 20, 50, 100, 200 a 500 zlotých.\n\n\n"}
{"id": "30146", "url": "https://cs.wikipedia.org/wiki?curid=30146", "title": "Fluorid xenonatý", "text": "Fluorid xenonatý\n\nFluorid xenonatý (též xenon difluorid) je bílá krystalická látka, zápachem připomínající ozón, která se skládá z paralelních lineárních tříatomových molekul XeF. Lze jej připravit přímou syntézou z prvků, reakcí xenonu s nadbytkem fluoru v zatavené niklové nádobě nebo ozařováním této směsi slunečním světlem:\n\nLineární strukturu si molekuly zachovávají i v parách po sublimaci. Je to mírné fluorační činidlo. Ve vodném roztoku působí jako silné oxidační činidlo, např. oxiduje Ce na Ce. Tyto roztoky jsou stálé, ovšem pouze v nepřítomnosti zásaditých látek. Je mírně žíravý, proto při práci s ním je třeba dbát opatrnosti.\n\nFluorid xenonatý poskytuje s pentafluoridy fosforu, arsenu, antimonu a jodu komplexní soli se strukturou vyjádřenou vzorci:\n\nFluorid xenonatý v plynném skupenství se průmyslově používá k leptání při litografické výrobě integrovaných obvodů na bázi křemíku. Kromě toho slouží v chemických laboratořích při anorganických syntézách jako mírné fluorační nebo silné oxidační činidlo.\n"}
{"id": "30152", "url": "https://cs.wikipedia.org/wiki?curid=30152", "title": "ABBA", "text": "ABBA\n\nABBA je švédská popová skupina založená ve Stockholmu v roce 1972. Jde o jednu z nejúspěšnějších kapel v historii populární hudby. Název této hudební skupiny vznikl jako akronym spojením počátečních písmen křestních jmen jejích členů Agnetha, Björn, Benny a Anni-Frid. Do roku 2010 skupina prodala přes 375 milionů desek a i v současnosti prodávají kolem tří milionů alb ročně. ABBA dosáhla mezinárodního průlomu poté, co v roce 1974 zvítězila v soutěži Eurovize s písní „Waterloo“ a byla první neanglicky mluvící popovou skupinou, která dobyla hitparády v anglicky mluvících zemích, včetně Velké Británie, USA, Kanady, Irska, Jižní Afriky, Austrálie a Nového Zélandu. Obrovského úspěchu dosáhla také v zemích Jižní Ameriky a Mexiku. ABBA také nahrála kompilační album svých hitů ve španělštině s názvem \"Gracias Por La Música\" z roku 1980, určené pro španělsky mluvící země. Velký zájem o nahrávky čtveřice byl i v zemích bývalého socialistického bloku. Například v roce 1978 byla v tehdejším SSSR poptávka po 40 milionech kusů alba \"ABBA The Album\" uspokojena ze strany sovětského vedení pouze 200 000 kusy.\n\nAutory všech skladeb byli Benny Andersson a Björn Ulvaeus a mnoho z nich se pravidelně umisťovalo na předních příčkách světových hitparád. Písně skupiny ABBA zůstaly v povědomí posluchačů i po rozpadu skupiny na počátku roku 1983. Některé písně se opět objevily v muzikálu \"Mamma Mia!\" (premiéra 1999), na kterém se všichni členové nějak podíleli.Později také ve filmu Mamma Mia (2008) a Mamma Mia! Here We Go Again (2018).\n\nK prvnímu pokusu o spojení jejich talentů došlo v dubnu 1970, když oba dva páry jely na dovolenou na ostrov Kypr. To, co začalo jako zpěv pro zábavu na pláži, skončilo jako improvizované živé vystoupení před vojáky OSN umístěnými na ostrově.\nAgnetha, Björn, Benny a Anni-Frid poprvé veřejně vystoupili 1. listopadu 1970 v jedné kavárně v Göteborgu. Po tomto prvním veřejném účinkování následovalo mezi prosincem 1970 a únorem 1971 turné po švédských klubech. To však žádný úspěch nepřineslo a byl to jasný propadák. Tato zkušenost je na čas odradila od společné práce. Agnetha i Anni-Frid (Frida) v té době byly ve Švédsku známými zpěvačkami. Björn s Bennym skládali písně pro své vlastní skupiny a další interprety. Jezdili často na turné, kam začali brát Agnethu a Fridu s sebou. Agnetha a Björn se vzali v roce 1971 a Frida byla zasnoubena s Bennym.\n\nDne 29. března roku 1972 Agnetha, Björn, Benny a Anni-Frid nahráli první píseň v anglickém jazyce „People Need Love“, která jasně upřednostňovala vokály Agnethy a Fridy. Píseň vyšla 1. června 1972 na singlu a oficiálně se jedná o první nahrávku a singl skupiny ABBA (i když jsou na obalu desky uvedena pouze křestní jména všech čtyř členů; BJÖRN & BENNY AGNETHA & ANNI-FRID), která se dostala mezi nejlepších deset ve švédských hitparádách. Skupina povzbuzena úspěchem začala 26. září 1972 pracovat na svém prvním studiovém albu a už 1. listopadu 1972 bylo vydán jejich druhý singl „He Is Your Brother“, který je vynesl na první místo švédské hitparády.\n\nRoku 1973 se zúčastnili švédského národního kola hudební soutěže Eurovision Song Contest s písní „Ring Ring“, ale vzhledem k systému hlasování se jim nepodařilo uspět. Pobouření fanoušci si pak vynutili změnu systému hodnocení.\nABBA se o účast v Eurovizi pokusila znovu o rok později s písní „Waterloo“. Tentokrát byla skupina úspěšná a 6. dubna 1974 zvítězila v mezinárodním kole, které se konalo v Brightonu ve Velké Británii. Tímto vítězstvím odstartovala svoji úspěšnou mezinárodní kariéru.\n\nV září 1975 se dostavil další úspěch. Na singlu vyšla píseň „S.O.S.“, která se okamžitě vyšplhala na sedmé místo britské hitparády, následovala „Mamma Mia“, jež dosáhla v lednu 1976 prvního místa. Na stejné umístění se dostala i skladba „Fernando“ v dubnu téhož roku. Album \"Greatest Hits\" se stalo třetí nejlépe prodávanou kompilací sedmdesátých let. Úspěchy rostly, s písní „Dancing Queen“ obsadila ABBA opět první místo, a to dokonce i ve Spojených státech. Následovala série mezinárodních hitů. Do prestižní UK TOP 10 jich skupina dostala 19, z toho devětkrát dosáhla prvního místa.\n\nV roce 1977 vyjela skupina na turné do Austrálie, kde si zároveň zahrála ve filmu \"ABBA – The Movie\".\n\nJejich mezinárodní úspěchy začaly koncem 70. let narušovat osobní vztahy. V říjnu 1978 se Frida a Benny vzali, ale téměř v téže době požádali Agnetha a Björn o rozvod. Spekulace o možném rozpadu ukončila ABBA novým albem a obřím turné v roce 1979.\n\nV březnu 1978 začala ABBA pracovat na svém v pořadí již šestém studiovém albu. V plánu bylo přijít s novou deskou do konce roku, ale natáčení komplikoval rozpadající se vztah mezi Agnethou a Björnem. V říjnu 1978 si Benny vzal Fridu, zatímco manželství Agnethy a Björna se o dva měsíce později rozpadlo. Tuto skutečnost se veřejnost dozvěděla až v únoru 1979. Došlo prý k „přátelskému“ rozchodu. Podle Agnethy a Björna se tím napětí ve skupině uvolnilo a zlepšila se spolupráce. V dubnu 1979 vyšlo album Voulez-Vous.\n\nV dubnu 1980 se skupina vrátila po kratší odmlce opět na první místa singlových hitparád s písněmi „The Winner Takes It All“ a „Super Trouper“, které se objevily na sedmém studiovém albu \"Super Trouper\". Jejich alba si nadále vedla velmi dobře, zůstávala na prvních místech přes pět týdnů i déle.\n\nK přelomu došlo v roce 1981. Frida a Benny požádali o rozvod. Plánované turné se již neuskutečnilo a skupina se rozhodla natočit alespoň další studiovou desku, \"The Visitors\". Na albu se nacházel jeden hit „One Of Us“.\n\nV roce 1982 skupina slavila 10 let svého trvání. V květnu téhož roku začala nahrávat deváté album, na konci srpna bylo nahrávání přerušeno z důvodu vyčerpání energie. Bylo dokončeno šest nových písní, „You Owe Me One“, „Just Like That“, „I Am The City“, „Cassandra“, „Under Attack“ a „The Day Before You Came“. V říjnu téhož roku byl vydán singl \"The Day Before You Came - Cassandra\". V listopadu 1982 vydala dvojité album největších hitů \"The Singles - The First Ten Years\", doprovázené posledním propagačním turné Abby po Německu a Anglii. Jedenáctého prosince 1982 ABBA naposledy vystoupila v TV pořadu „Late Late Breakfast Show“ přenášeným živě přes satelit ze Stockholmu do Londýna. Na počátku roku 1983 vyšel poslední singl \"Under Attack - You Owe Me One\" a po něm ABBA dává „dočasnou přestávku“, která se protáhla až do dnešních dní. Poté Agnetha s Fridou natočily několik sólových desek. Benny a Björn píší muzikál „Chess“. ABBA ještě jednou a naposledy veřejně vystoupila 16. ledna 1986 v TV show.\n\nZájem o skupinu ABBA nastal opět v roce 1992 díky britskému duu Erasure a jejich EP \"ABBA-Esque\", které dosáhlo prvního místa v mnohých hitparádách. Tento hold Abbě probudil nebývalý zájem o originální nahrávky, což vedlo k vydání multiplatinového alba \"ABBA Gold\" a roku 1993 také alba \"More ABBA Gold\". Od té doby vycházejí další nové kompilace nejúspěšnějších skladeb, z nichž ta nejobsáhlejší \"Thank You For The Music\", obsahující čtyři CD, obsahuje i velké množství raritního materiálu.\n\nNa počátku 21. století se zájem o skupinu začal opět obnovovat. V létě 2008 měl premiéru filmový přepis úspěšného muzikálu Mamma Mia! s Meryl Streepovou v hlavní roli, obsahující největší hity skupiny. Muzikál se hraje po celém světě od roku 1999. Poté, co zpěvačka Madonna přišla s hitem „Hung Up“ postaveným na úryvcích z písně „Gimme! Gimme! Gimme!“. V roce 2018 skupina oznámila, že nahrála nové písně „I Still Have Faith In You“ a „Don't Shut Me Down“, se zveřejněním v roce 2019. \n\nJeště za existence Abby vydala první sólovou desku v angličtině Frida (Anni-Frid). Pod producentským dohledem Phila Collinse nahrála rockovější album \"Something's Going On\" (1982) s hitem \"I Know There's Something Going On\". O dva roky později přišlo album \"Shine\" (1984), kterým se zpěvačka odklonila od popu. V roce 1996 vydala švédsky zpívanou kolekci \"Djupa Andetag\", která v severských zemích zaznamenala velký úspěch. Frida se chystala natočit album také v anglické verzi. Tomu však zabránily tragické události v osobním životě. Při autonehodě zemřela zpěvaččina dcera a její manžel zemřel na rakovinu. Frida se pak stáhla z veřejného života a nepodnikala žádné aktivity. Až v roce 2002 natočila novou píseň – duet s operní zpěvačkou Filippou Giordano. O rok později spolupracovala na singlu zpěváka Dana Daniela, který udělal novou verzi hitu Abby \"I Have a Dream\". Zatím poslední hudební počin vytvořila Frida v roce 2004 pro autorské album Jona Lorda ze skupiny Deep Purple. Její píseň nese název \"The Sun Will Shine Again\".\n\nAgnetha Fältskog se spojila s producentem Mikem Chapmanem a v roce 1983 vydala album s názvem \"Wrap Your Arms Around Me\". Následující desky \"Eyes Of a Woman\" (1985) a \"I Stand Alone\" (1987) měly spíše lokální úspěch. Poté se zpěvačka stáhla do soukromí a na veřejnosti se objevovala už jen sporadicky. Teprve v roce 2004 se po sedmnácti letech přihlásila s albem \"My Colouring Book\", na kterém nazpívala své oblíbené coververze. Album i singl \"If I Thought You´d Ever Change Your Mind\" zaznamenaly úspěch v mnoha zemích včetně Velké Británie.\n\nBenny Andersson a Björn Ulvaeus se po rozpadu skupiny věnují komponování muzikálů a písní pro jiné interprety. Největší ohlas měl jejich muzikál \"The Chess\" (Šachy, 1984) v polovině 80. let s hity \"One Night In Bangok\" a \"I Know Him So Well\". Za zmínku stojí také hudební zpracování historického příběhu ze švédských dějin \"Kristina från Duvemåla\" (1995).\n\n\n\n\n\n\n\n\n"}
{"id": "30158", "url": "https://cs.wikipedia.org/wiki?curid=30158", "title": "Jedlovské rybníky", "text": "Jedlovské rybníky\n\nJedlovské rybníky jsou dva rybníky - jižnější Velký a severnější Malý - v Lužických horách, na území okresu Děčín v Ústeckém kraji. Leží v těsném sousedství, vzdáleny od sebe pouhých 100 metrů, v hlubokých lesích pramenné oblasti Chřibské Kamenice v závěru údolí jižně od hory Jedlová, západně od železniční stanice \"Jedlová\" na trati z Děčína do Rumburka. Původně byly tyto rybníky tři - třetím byl Hutní rybník (někdy zvaný též \"Rolský rybník\", něm. \"Rollteich\").\n\nDva větší Jedlovské rybníky byly původně vybudovány proto, aby zachycovaly vodu při povodních a jarním tání sněhu. Tento účel však v průběhu staletí nedokázaly vždy splnit.\nNapříklad již v roce 1705 se po dlouhých deštích protrhly hráze Jedlovských rybníků a povodňová vlna, která následně zasáhla Chřibskou, měla v tomto městečku pět obětí na životě. Počátkem 21. století byla napřed poškozena hráz Velkého Jedlovského rybníka a o několik let později při bleskových povodních, které nastaly po velkých deštích ve dnech 7. a 8. srpna 2010, se protrhla hráz Malého Jedlovského rybníka. Oprava této hráze byla dokončena až v říjnu roku 2015.\n\nV současnosti rybníky slouží jako vodohospodářské nádrže a je v nich proto zakázáno koupání. Voda v rybnících je studená, kyselá a na živiny chudá. Na březích rybníků však nalezneme pestrá rostlinná společenstva - rašeliniště, podmáčené louky, olšiny či smrčiny i menší porosty ostřic a sítin.\n\nNa hladině Velkého Jedlovského rybníka lze spatřit kvetoucí plochy leknínu bílého. V porostech kolem rybníků rostou různé druhy hub. Vyskytuje se zde i řada živočichů, například různé druhy vážek či obojživelníků, z nichž je nejrozšířenější skokan hnědý. Na lokalitě jsou evidovány i chráněné druhy živočichů, jako je například vydra říční nebo ledňáček říční.\n\nTřetí z Jedlovských rybníků zvaný Hutní rybník je nyní téměř zarostlý a vyschlý. Nachází se vzdušnou čarou asi 0,5 km na severozápad od nádraží \"Jedlová\", přímo pod ohbím železničního náspu tratě 081. Jeho jméno je odvozeno od jeho původní funkce. V letech 1680 až 1740 byla v těchto místech v provozu sklářská huť, pro jejíž potřeby byl tento rybník zřízen.\n\nKolem všech tří rybníků, tj. Hutního, Malého a Velkého Jedlovského, vedou cyklotrasy č. 3013 a 3015. Žádná turisticky značená cesta pro pěší k rybníkům nevede, ale od nádraží \"Jedlová\" lze snadno dojít k asi 350 m vzdálenému železničnímu přejezdu ve směru na Chřibskou a pak pokračovat zprvu po zmíněné cyklotrase a pak po neznačené lesní cestě k rybníkům. Příjezd automobilem není ani k rybníkům, ani k železniční stanici \"Jedlová\" možný, neboť po místních lesních komunikacích je vjezd pro motorová vozidla zakázán. Po spojení několika potoků pod Malým a Velkým Jedlovským rybníkem sleduje horní tok Chřibské Kamenice lesní silnička, která vede do Chřibské, avšak z důvodu ochrany nádrže s pitnou vody není tato komunikace v úseku u Chřibské přehrady veřejnosti přístupná. Po necelém kilometru od Velkého Jedlovského rybníku ve směru na Kytlici přetíná zmíněné cyklotrasy červeně značená turistická cesta, vedoucí od jedlovského nádraží k rozcestí u \"Křížového buku\" a na Studenec.\n\nV bezprostředním okolí Velkého Jedlovského rybníku se v lese na jeho březích nachází několik dobře ukrytých železobetonových pevnůstek lehkého opevnění, tzv. řopíků. Byly součástí obranné linie, vybudované v druhé polovině 30. let 20. století napříč celými Lužickými horami.\n\n\n"}
{"id": "30162", "url": "https://cs.wikipedia.org/wiki?curid=30162", "title": "Nebraska", "text": "Nebraska\n\nNebraska (anglická výslovnost , oficiálně ) je stát nacházející se v centrální části Spojených států amerických, v oblasti západních severních států ve středozápadním regionu USA. Nebraska hraničí na severu s Jižní Dakotou, na východě s Iowou, na jihovýchodě s Missouri, na jihu s Kansasem, na jihozápadě s Coloradem a na západě s Wyomingem.\n\nSe svou rozlohou 200 360 km² je Nebraska šestnáctým největším státem USA, v počtu obyvatel (1,9 milionů) je 37. nejlidnatějším státem a s hodnotou hustoty zalidnění 10 obyvatel na km² je na 43. místě. Hlavním městem je Lincoln s 270 tisíci obyvateli. Největšími městy jsou Omaha se 450 tisíci obyvateli, dále Bellevue (50 tisíc obyv.), Grand Island (50 tisíc obyv.) a Kearney (30 tisíc obyv.). Nejvyšším bodem státu je vrchol Panorama Point s nadmořskou výškou 1654 m na západě státu. Největšími toky jsou řeky Missouri, která tvoří část hranice s Jižní Dakotou a hranici s Iowou a Missouri, a Platte.\n\nDo oblasti dnešní Nebrasky se první evropští průzkumníci dostali v roce 1682, kdy si ji začala nárokovat Nová Francie. Region následně získal jméno podle slova „Ñí Brásge“ z jazyka ajova-oto, případně podle slova „Ní Btháska“ z jazyka omaha–ponca, které obě označují „plochou vodu“, tj. řeku Platte. V roce 1762 získali území na základě výsledků sedmileté války Španělé, kteří jej začlenili do místokrálovství Nové Španělsko. Roku 1800 se region vrátil pod správu Francie. Jejich Louisianu, včetně oblasti Nebrasky, v roce 1803 koupily Spojené státy. Region byl následně do roku 1821 postupně součástí louisianského a missourského teritoria. Stávající sporadické osídlení nabylo rozmachu až po polovině 19. století. Vlastní nebraské teritorium bylo vytvořeno roku 1854 a existovalo do roku 1867. Nebraska se 1. března 1867 stala 37. státem USA.\n\nNebraska byla ustanovena Zákonem o státech Kansas a Nebraska 30. května 1854. V roce 1860 zažila Nebraska první velký příliv osadníků, kteří šli obsadit volnou zemi udělenou federální vládou. První osadníci, kteří zde vybudovali farmy, byli považováni za blázny, protože Nebraskou se táhla rozsáhlá polopoušť s velmi řídkou vegetací.\n\nV roce 1867 se Nebraska stala 37. státem Unie, jen krátce po občanské válce. V této době se hlavním městem stalo město Lincoln, pojmenované po nedávno zavražděném prezidentu Lincolnovi. Nahradil tak dosavadní hlavní a zároveň největší město Omahu.\n\nSeverní hranici tvoří stát Jižní Dakota, východní Iowa a Missouri. Touto hranicí navíc protéká řeka Missouri. Kansas leží na jižní hranici, stát Colorado na jihozápadní a západní hranice je tvořená státem Wyoming.\n\nNebraska je označována za stát ležící na Velkých planinách. Bývala to země rozsáhlých prérií a polopouští. Je to téměř rovinatá země s nekonečným obzorem. Východní část země je považována za Středozápad USA, ale západní část země se řadí již mezi západní části USA, ačkoliv rozdíl mezi těmito oblastmi v Nebrasce není žádný. Jedna z nebraských tradic říká, že Nebraska je země, kde začíná Západ. Prý začíná na křižovatce 13. ulice v Lincolnu.\n\nNebraska byla pouštním státem, ale důmyslný zavlažovací systém z ní vytvořil zemi mnoha zemědělských statků a polí. Jedná se o nejúrodnější stát v USA.\n\nEkonomika Nebrasky je tvořena hlavně zemědělstvím. Produkuje se hlavně obilí, hovězí maso, mléko, zrno, kukuřice.\n\nPrůmysl je zastoupen zpracováním potravin.\n\nPodle sčítání lidu z roku 2010 v Nebrasce žilo 1 826 341 obyvatel. Hustota zalidnění je 8,88 obyvatele na kilometr čtvereční. Zajímavostí je, že necelých pět procent obyvatel má české předky. Čeští krajané se na úrodných rovinatých pláních Nebrasky usazovali hlavně v druhé polovině 19. století.\n\nNejvíce předků současných obyvatel Nebrasky pochází z Německa (38,6 %), Irska (12,4 %), Anglie (9,6 %), Švédska (4,9 %) a z českých zemí (4,9 %).\n\n\nObyvatelé hispánského nebo latinskoamerického původu, bez ohledu na rasu, tvořili 9,2 % populace.\n\n\nPodle Ústavy Nebrasky, která byla přijata roku 1875, je vláda ve státě rozdělena na tři oblasti a to výkonnou, zákonodárnou a soudní.\n\nV čele výkonné moci stojí guvernér (\"governor\"), který je přímo volen na čtyřleté funkční období (do roku 1966 byl volen na dva roky, ale 1962 proběhlo referendum, ve kterém se voliči rozhodli pro čtyřleté volební období). Guvernér musí být starší 30 let a být alespoň pět let před volbami občanem Nebrasky. Ve funkci může setrvat po dvě funkční období.\n\nZástupcem guvernéra je viceguvernér (\"lieutenant governor\"), který je volen na stejné volební období jako guvernér (oba musí kandidovat na stejném volebním lístku) a musí splňovat i tytéž podmínky pro volbu. V případě, že je guvernér dočasně neschopný vykonávat svou funkci nebo se nachází mimo stát, zastupuje jej viceguvernér. Pokud je guvernér trvale neschopný vykonávat svou funkci (např. nemoc, rezignace) stává se viceguvernér guvernérem.\n\nDalšími přímo volenými činiteli (taktéž na čtyřleté funkční období) jsou ministr financí, ministr spravedlnosti, státní tajemník, státní auditor.\n\nPodle třetího článku ústavy je veškerá zákonodárná moc svěřena Zákonodárnému shromáždění (\"Nebraska Legislature\"), které sídlí ve městě Lincoln v budově Nebraska State Capitol. Toto Zákonodárné shromáždění je jako jediné ve Spojených státech jednokomorové a tvoří jej 49 členů (nejméně v USA), \"Senátorů\" jak si sami říkají, volených na čtyřleté funkční období (každý Senátor může být zvolen pouze dvakrát). Stát je pro volby rozdělen do 49 obvodů, každý z nich volí jednoho Senátora. Členové vystupují jako nestraníci, volí svého předsedu (\"Speaker of the Nebraska Legislature\"), mohou přehlasovat guvernérovo veto třípětinovou většinou (30).\n\n"}
{"id": "30163", "url": "https://cs.wikipedia.org/wiki?curid=30163", "title": "Tropický rok", "text": "Tropický rok\n\nTropický rok je doba mezi dvěma po sobě následujícími průchody pravého Slunce (středu slunečního disku) jarním bodem. Tropický rok trvá 365 dní 5 h 48 min 45,4 s (tedy 31  556 925,4 s, což se rovná 365,242 192 129 dne) středního slunečního času a je základem pro určení přestupného roku.\n\nBěhem tropického roku se vystřídají všechna čtyři roční období. Je o 20 minut kratší než hvězdný rok. Tento rozdíl je způsoben precesí zemské osy, díky níž se jarní bod posune za rok o 50,26\" po ekliptice proti zdánlivému pohybu Slunce (to tedy neopíše za tropický rok plných 360°, ale jen 359° 59' 9,74\").\n\nSlovo \"tropický\" pochází z řeckého \"tropos\", což znamená \"obrat\". Obratník Raka a obratník Kozoroha představují totiž nejsevernější a nejjižnější oblast, ve které Slunce během svého pohybu dosáhne nadhlavníku. Pozici Slunce můžeme sledovat měřením stínu gnómonu (svislá tyč zapíchnutá v zemi) v pravé poledne. Zmiňované obratníky jsou kružnice na Zemi, na které jsou nejsevernější a nejjižnější body, ve kterých Slunce v příslušných okamžicích (o místním poledni v den slunovratu) nevrhá gnómón žádný stín.\n\n"}
{"id": "30164", "url": "https://cs.wikipedia.org/wiki?curid=30164", "title": "Roční období", "text": "Roční období\n\nRoční období je jedna z hlavních částí roku. Obvykle se roční období vyznačuje opakovanou pravidelnou změnou počasí.\n\nV tropickém a subtropickém pásu se obvykle mluví o období dešťů (monzunovém období) a období sucha, neboť změny v množství srážek jsou mnohem výraznější než změna průměrné teploty. V některých tropických oblastech jsou roční období tři: chladné období, horké období a období dešťů.\n\nV mírném a polárním pásu se obvykle rozlišují čtyři roční období: jaro, léto, podzim a zima. Roční období se tam mění podle toho, jak je Země otočena ke Slunci. Na jižní polokouli se střídají tak, jak to odpovídá změnám vzdálenosti od Slunce, na severní polokouli opačně, proto jsou na jižní polokouli větší rozdíly teplot v létě a v zimě než na severní polokouli.\n\nDny jsou delší a teplejší. Na stromech se objevují pupeny, rostliny začínají klíčit a růst. Ptáci přilétají z teplých krajin, stavějí si hnízda a snášejí vejce. Zvířata si hledají partnery a přivádějí na svět mláďata.\n\nAstronomické jaro začíná na severní zemské polokouli okamžikem jarní rovnodennosti (kolísá mezi 19. - 21. březnem, v 21. století zpravidla 20. 3.). V tuto dobu začíná na jižní zemské polokouli astronomický podzim. Slunce vychází na východě a zapadá na západě. Na celé zeměkouli den i noc trvá 12 hodin. Na severním pólu nastává polární den, který trvá až do podzimní rovnodennosti (22. nebo 23. září).\n\nMeteorologické jaro začíná 1. března a končí 31. května. Jarními měsíci jsou březen, duben a květen.\n\nJe nejteplejším obdobím roku. Dny jsou dlouhé a pozdě se stmívá. Rostliny kvetou, dozrává ovoce a obilí.\n\nAstronomické léto začíná na severní zemské polokouli okamžikem letního slunovratu (20., 21. nebo 22. června). V tento den je nejdelší den a nejkratší noc. V tuto dobu začíná na jižní zemské polokouli astronomická zima.\n\nMeteorologické léto začíná 1. června a končí 31. srpna. Letními měsíci jsou červen, červenec a srpen.\n\nDny jsou kratší a chladnější. Rostliny odkvétají a ze stromů opadává listí. Na stromech je hodně ovoce. Obilí je sklizeno a pole jsou zoraná. Některá zvířata si připravují zásoby potravin na zimu. Stěhovavá zvířata odlétají do teplých krajin.\n\nAstronomický podzim začíná na severní zemské polokouli okamžikem podzimní rovnodennosti (22. nebo 23. září). V tuto dobu začíná na jižní zemské polokouli astronomické jaro.\n\nMeteorologický podzim začíná 1. září a končí 30. listopadu. Podzimními měsíci jsou září, říjen a listopad.\n\nJe nejchladnější období roku. Dny jsou krátké a brzy se stmívá. V mnoha zemích je sníh a led. Rostliny přestávají růst a stromy jsou bez listů. Některým zvířatům naroste huňatější srst, která je chrání před chladem. Jiná zvířata celou zimu prospí.\n\nAstronomická zima začíná na severní zemské polokouli okamžikem zimního slunovratu (21. nebo 22. prosince). V tento den je nejdelší noc a nejkratší den. V tuto dobu začíná na jižní zemské polokouli astronomické léto.\n\nMeteorologická zima začíná 1. prosince a končí 28. února (v přestupném roce 29. února). Zimními měsíci jsou prosinec, leden a únor.\n\nAstronomické jaro, léto, podzim ani zima, přesně definované astronomickými okamžiky, jako jsou jarní a podzimní rovnodennost a letní a zimní slunovrat, nezačínají v různých letech vždy ve stejný den, protože sluneční rok není roven přesnému počtu 365 dní a kalendář si vypomáhá přestupnými dny.\n\n\n\n"}
{"id": "30165", "url": "https://cs.wikipedia.org/wiki?curid=30165", "title": "Hořlavina", "text": "Hořlavina\n\nHořlavina je látka, která za podmínek požáru hoří a uvolňuje při tom energii, nejčastěji světlo a teplo. Během procesů hoření mění svůj chemický charakter a při tom může docházet (v závislosti na povaze hořlaviny a podmínkách hoření) k vývoji široké palety látek a to včetně látek toxických.\n\nPodle bodu vzplanutí se hořlaviny - hořlavé kapaliny - rozdělují do čtyř tříd.\n\n"}
{"id": "30169", "url": "https://cs.wikipedia.org/wiki?curid=30169", "title": "Julius Richard Petri", "text": "Julius Richard Petri\n\nJulius Richard Petri (31. května 1852, Barmen, dnes místní část města Wuppertal – 20. prosince 1921, Zeitz) byl německý bakteriolog, spolupracovník Roberta Kocha. V roce 1877 vynalezl Petriho misky.\n\nPetri studoval lékařství v letech 1871–1875 v Berlíně na Akademii císaře Viléma. a krátkou dobu působil jako vojenský lékař. \n\nV polských lázních Sokołowsko () pracoval v letech 1882–1885 jako asistent Hermanna Brehmera v tamním plicním sanatoriu. V roce 1886 odešel do „Bakteriologického institutu“ k Robertu Kochovi. Kromě toho byl kurátorem sbírek „Muzea hygieny“ berlínské Humboldtovy univerzity. \n\nV roce 1889 se stal Petri vládním radou „Císařského zdravotního úřadu“ (\"Kaiserliches Gesundheitsamt\") a vedoucím bakteriologických laboratoří. V roce 1900 odešel s titulem „Tajný vládní rada“ na předčasný odpočinek. Po tři roky vedl Brehmerovo sanatorium v Görbersdorfu.\n\nPetri byl svobodným zednářem, v letech 1880 až 1892 členem lóže \"Zum Todtenkopf und Phoenix\" v tehdy pruském Královci (dnes Kalinigrad).\n\nV roce 1887 představil Petri po něm pojmenované misky. Kromě Petriho misek zlepšil řadu pracovních postupů a také vybavení pro léčebné účely, včetně pískového filtru a přepravních kontejnerů pro vyšetření výkalů a moči.\n\nRovněž vynalezl palivové brikety vyrobené z exkrementů: „Faekální kameny (cihly) nazývá se zvláštní palivo získané z exkrementů, které s nějakou desinfekční přísadou byvše smíšeny lisují se v cihly a vysušené poskytují prý palivo hodnotou stejné jako hnědé uhlí; popel z nich pak, jsa bohat fosforem, jest výtečnou mrvou. Palivo toto zavedeno bylo Petrim v Berlíně a nejen odstraní se jím, ale i zužitkují různé odpadky.“\n\nDne 31. května 2013 Google vytvořil animované doodle k výročí jeho 161. narozenin. Doodle se skládal ze šesti animovaných Petriho misek.\n"}
{"id": "30170", "url": "https://cs.wikipedia.org/wiki?curid=30170", "title": "Zenit", "text": "Zenit\n\nZenit (nadhlavník) je v astronomii bod na obloze, který leží přímo nad pozorovatelem. Je to průsečík kolmice na horizontální rovinu pozorovacího místa s nebeskou sférou. Je pólem horizontální souřadnicové soustavy.\n\nV případě Slunce a pozorovatele na povrchu Země může být Slunce v zenitu jen mezi obratníky. Naopak, bude-li pozorovatel stát na severním nebo jižním pólu, pak bude směr k jeho zenitu (z jeho pohledu) totožný s rotační osou Země\n\nOpak zenitu je nadir.\n\n\n"}
{"id": "30172", "url": "https://cs.wikipedia.org/wiki?curid=30172", "title": "Středoevropský letní čas", "text": "Středoevropský letní čas\n\nStředoevropský letní čas (SELČ; anglicky \"Central European Summer Time\", CEST) je označení pro časové pásmo středoevropský čas (SEČ) v období platnosti letního času. Je totožný s východoevropským časem. \n\nSELČ v Česku a mnoha dalších zemích Evropské unie platí od 1:00 UTC (2:00 SEČ, resp. 3:00 SELČ) poslední neděle v březnu do 1:00 UTC (3:00 SELČ, resp. 2:00 SEČ) poslední neděle v říjnu.\n\n"}
{"id": "30173", "url": "https://cs.wikipedia.org/wiki?curid=30173", "title": "Rudolfov", "text": "Rudolfov\n\nRudolfov je město v okrese České Budějovice. Leží asi 5 km severovýchodně od Českých Budějovic na Lišovském prahu. Město má obyvatel a jeho katastrální výměra činí 320 ha. PSČ Rudolfova je 373 71, místní část Hlinsko však spadá do obvodu českobudějovické pošty (370 01). Město je stavebně srostlé se sousedními Adamovem a Vrátem. K Rudolfovu patří i část Hlinsko, která leží na nesousedícím území a tvoří tak exklávu města.\n\nRoku 1385 vydal král Václav IV. povolení Václavu Klaricovi z významné českobudějovické patricijské rodiny, že smí se svými kverky (členy důlního těžařstva) po dva roky prodávat stříbrnou rudu z dolu \"Monstrance\" na královských horách u Českých Budějovic. Byla zmiňována ves \"Vesce.\"\n\nPodle Březanovy kroniky se v roce 1570 zdejší osídlení nazývalo \"Hory Budějowské\" či \"Rudolfowo Město.\"\n\n\"Kayser Rudolphstadt\" (Město císaře Rudolfa, později pouze Rudolfov nebo Rudolfstadt) bylo založeno roku 1585 z obce Velké Hory na základě výsadní listiny, kterou dne 30.12.1585 vydal německý císař a český král Rudolf II.V ní byl obci udělen status svobodného královského horního města s rozsáhlými privilegii. Město s převládajícím počtem evangelických věřících bylo centrem hornického života a sídlil v něm královský horní úřad. V okolí se již od 14. století nacházely významné stříbrné doly, ve kterých se těžba rudy slibně rozvíjela až do roku 1600. Město tehdy čítalo 250 domů a bylo tak jedním z největších na jihu Čech. Postupně se stalo nebezpečným konkurentem katolických Českých Budějovic. To se nezměnilo ani po roce 1610, když těžba a tavení stříbra začaly pomalu upadat pro vyčerpání dolů.\n\nKonec Rudolfova jako významného města a soupeře Budějovic přišel s českým stavovským povstáním. V něm zůstaly Budějovice věrné císaři a katolické církvi, zatímco Rudolfov se k povstání připojil. Když pak v roce 1619 táhla skrz jižní Čechy císařská vojska, neopomněli budějovičtí upozornit císařského generála Buquoye na neprominutelnou zradu Rudolfova, která dle nich musí být okamžitě a nekompromisně potrestána. Rudolfov byl dne 15.6.1619 císařským vojskem a českobudějovickým měšťanským praporcem, vedeným Fabiánem Welsem Z Welsenbergu, vypleněn, vypálen a srovnán se zemí. Bylo zabito mnoho civilních obyvatel. Masakr mezi jinými nepřežil evangelický kazatel Martin Ziezner, jeho manželka a jejich šest dětí.\n\nZničené horní město postoupil Ferdinand II. v prosinci 1620 Českým Budějovicím. Toto své rozhodnutí znovu potvrdil královským dekretem vydaným v Řezně dne 8. listopadu 1630, ve kterém stavěl Rudolfovské na roveň obyvatelům českobudějovických předměstí. Zároveň však urovnal spory mezi Českými Budějovicemi a Rudolfovem v horních věcech a stanovil jejich práva, čímž byly svobody Rudolfovských zčásti obnoveny\n\nČástečně obnoveno bylo město již v 17. století, určitý výraznější rozkvět pak prodělalo v 19. století. Pošta zde byla zřízena 21. června 1869.\n\nZ Rudolfova podle pověsti pochází zvon \"Bumerin\" z Černé věže v Českých Budějovicích.\n\nMěsto leží na úbočí Lišovského prahu (asi 480 m n. m.) asi 5 km severovýchodně od centra Českých Budějovic. Z Rudolfova je za hezkého počasí velmi krásný výhled přes Českobudějovickou pánev na Kleť a střední Šumavu (Boubínská a Želnavská hornatina).\n\nLesy východně od města v údolích Rudolfovského potoka a Vráteckého potoka, které protékají po okraji města, jsou příjemné pro procházky v přírodě – toho využívají rodiny s dětmi z Českých Budějovic, protože do Rudolfova jezdí autobusy MHD. Na severním okraji Rudolfova dále začíná cyklistická stezka, kterou vybudovala sousední obec Hlincová Hora.\n\nDo vývoje počtu obyvatel v minulosti zasáhly územní změny obcí, kdy nejprve v roce 1975 bylo s Rudolfovem sloučeno 6 obcí a poté v roce 1990 se 7 obcí osamostatnilo.\n\nRudolfov se skládá ze dvou místních částí:\n\nV letech 1943–1945 a 1976–1990 byly součástí města i Adamov a Hlincova Hora. V letech 1976–1990 pak také Dubičné a Vráto.\n\nRůzné části města jsou místně pojmenovány, nemají však status částí ani sídelních jednotek - jedná se druh místopisu zavedený předchozími generacemi a převzatý do místního slangu.\n\nRudolfovu se říkalo i \"Perštát\" z německého \"Bergstadt\" (Horní Město) a také Velké Hory. Sousednímu Adamovu se říkalo \"Malé Hory\".\n\nV komunálních volbách 2010 se do zastupitelstva dostali nezávislí (5), KDU-ČSL (5), ODS (3) a Věci veřejné (2).\n\nMinulými starosty byli Ing. Miloslav Hroch (nezávislý), krátce Vratislav Klabouch (nezávislý), Ing. Milan Třebín (KDU-ČSL, 2006–2010), od roku 2010 je starostou Vít Kavalír (ODS).\n\nMěstský úřad v roce 2009 musel přesídlit do budovy pošty, protože provoz v zanedbávané budově radnice musel omezit statik. Přestože nynější radnice patří k nejstarším v Čechách, místní politici se dosud nedokázali shodnout na způsobu její opravy a formě případných státních nebo evropských dotací. V roce 2012 byla vybudována zcela nová radnice v prostorách rudolfovského zámečku.V prostorách Perkmistrovského domu se nyní nachází Hornické muzeum, otevřené od 1. 10. 2014.\n\nNajdeme zde starobylý Perkmistrovský dům (muzeum), základní devítiletou školu s jídelnou, mateřskou školku, tělocvičnu, římskokatolický kostel Sv. Víta (výrazný orientační bod) s děkanstvím a Sbor smíření CČSH s farou.\n\n\nObčané města jezdí za kulturou do Českých Budějovic a na menší akce do okolních vesnic. V městě se konají jednou ročně malé Hornické slavnosti a příležitostné charitativní akce. Aktivita zastupitelstva se v této oblasti soustřeďuje na vítání nově narozených občánků na radnici.\n\nRudolfov nemá přirozené náměstí, jelikož původní historické centrum s chaotickou zástavbou u Královského rybníku tuto úlohu neplní. Veřejné prostranství (náměstí nebo park s lavičkami) by mohlo vzniknout na tzv. \"Farské louce\" (asi 2 ha pole přímo u Třeboňské silnice, naproti kostelu a základní škole). Plocha Farské louky je v územním plánu z roku 2008 vymezena jako plocha smíšená obytná a občanské vybavenosti. O jejím využití se však stále nedošlo ke shodě, ačkoliv architektonické návrhy představilo tehdejší vedení města již v roce 2008.\n\nVzhledem k těsné blízkosti Českých Budějovic je Rudolfov napojen na síť MHD tohoto krajského města. Do Rudolfova jezdí autobusová linka 1 (v letech 2012 − 2018 jako linka 21, krátkou dobu i 18), která jezdí z Haklových Dvorů přes Nádraží na Rudolfov ke Kostelu, na Hlincovou Horu, Rudolfov na Americe a několik spojů pouze do Nového Vráta – U Scanie.\n\nV minulosti ležel na hlavním silničním tahu na Brno (dnes silnice II/634), po vybudování přeložky této silnice mezi Hůrami a Libničí směrem na Lišov ho lze nyní minout ze severní strany. Malá část městských ulic má dosud jen nezpevněný povrch.\n\nPřímo na území Rudolfova železnice nevede, do oblasti asi 600 metrů západně od západní hranice Rudolfova však vede železniční vlečka od Českých Budějovic.\n\nV letech 1932–1955 fungovalo jižně od města, na svahu Dlouhého vrchu malé letiště pro kluzáky, mezi lety 1946–1952 i s hangárem pro pět letadel a řídící věží. Ve druhé polovině 20. století se místo využívalo pouze k letům na rogalu a na místě byl instalován pomník bezmotorového létání. Později se prostor začal využívat k paraglidingu.\n\nZdravotní péči v Rudolfově zajišťuje praktický lékař pro dospělé, dětská lékařka a zubní lékař. Lékárna zde není. O seniory je postaráno v domě s pečovatelskou službou.\n\nV roce 2018 byl pro rychlou záchranu života pořízen automatický externí defibrilátor (AED), který je umístěn v boxu na veřejně přístupném místě – u hasičské zbrojnice ze strany Adamovské ulice.\n\nJedná se o osoby, které jsou nějakým způsobem spjaty s městem, buď se zde narodily, zemřely anebo v něm nějakou dobu pobývaly. Osobnosti jsou řazeny podle abecedy.\n\n\n\n\nRudolfovský rudní revír\n\nŘímskokatolická farnost Rudolfov\n\n"}
{"id": "30174", "url": "https://cs.wikipedia.org/wiki?curid=30174", "title": "Středoevropský čas", "text": "Středoevropský čas\n\nStředoevropský čas, zkratka SEČ () je pásmový čas platný pro střední Evropu, časové pásmo od 15° východní délky.\nSEČ = UTC + 1 hod. Středoevropský čas platí ve většině evropských států: kromě Česka a Slovenska také v Německu, Polsku, Maďarsku, Rakousku, Švýcarsku, Nizozemsku, Francii, Itálii, Španělsku, Norsku, Švédsku a v dalších zemích.\nV jarním a letním období je ve většině států Evropy zaváděn středoevropský letní čas (SELČ).\n\nRakousko-uherské železnice a pošty přijaly SEČ 1. října 1891. V letech 1968 a 1971 byl středoevropský čas pokusně zaveden také ve Velké Británii. \n\n\n"}
{"id": "30178", "url": "https://cs.wikipedia.org/wiki?curid=30178", "title": "Eduard Ingriš", "text": "Eduard Ingriš\n\nEduard Ingriš (11. února 1905 Zlonice – 12. ledna 1991 Reno, USA) byl český hudební skladatel, dirigent, cestovatel, filmový dokumentarista, kameraman a fotograf.\n\nNarodil se ve Zlonicích u Slaného. V mladí se pokoušel studovat na Přírodovědecké fakultě Univerzity Karlovy a také konzervatoři. Ještě v Československu se stal uznávaným hudebním skladatelem. Během pobytu na Svatojánských proudech, kde vlastnil chatu napsal v roce 1931 svou nejznámější píseň \"Teskně hučí Niagara\". Byl autorem mnoha písní a také napsal hudbu k jedenácti filmům (např. k filmu \"The Gallant One\"). Kromě toho napsal i šedesát operet, nejúspěšnější \"Rozmarné zrcadlo\" dosáhla 1600 repríz. V roce 1944 byl uvězněn gestapem. Na svobodu byl propuštěn po třech měsících. V roce 1947 odjel do Argentiny, ale než tam stačil dorazit, tak z něho Komunistický režim v Československu při zastávce v Brazílii udělal vetřelce s prošlým vízem, proto se rozhodl, že se do vlasti po únoru 1948 již nevrátí. Z brazilského Belému se plavil po Amazonce a nakonec se po devíti měsících přes Andy a na falešné doklady dostal do Limy, kde se usadil a stal se vyhledávaným fotografem a kameramanem. Oficiálně portrétoval peruánského prezidenta Manuela Pradu, vyhrával mezinárodní fotografické soutěže a jeho fotografie uveřejňovaly i tak významné časopisy, jako Time a Life. Ve vlastní produkci vyrobil tři celovečerní filmy. Spolupracoval s Ernestem Hemingwayem při natáčení filmové podoby jeho románu \"Stařec a moře\", setkal se také se známými českými cestovateli Jiřím Hanzelkou a Miroslavem Zikmundem. Natočil jediné záběry z jejich pouti po Jižní Americe, kde jsou zachyceni oba cestovatelé současně.\n\nVe svých 49 letech se seznámil s věhlasným norským etnologem Thorem Heyerdahlem a rozhodl se potvrdit jeho teorii o migraci původních obyvatel Peru do Polynésie. Po jednom neúspěšném pokusu na balsovém voru Kantuta I musela být posádka zachráněna americkou lodí. V roce 1959 plavbu úspěšně zopakoval na voru Kantuta II.\n\nV roce 1962 se z Peru přestěhoval do Spojených států amerických, kde se oženil a usadil v South Lake Tahoe. Jeho žena Nina pocházela z Brna a s rodiči utekla z Protektorátu Čechy a Morava 13. dubna 1945. Její otec byl kozák a tak prchali před Rudou armádou. Při jeho uplatnění ve Spojených státech amerických mu pomáhala i herečka českého původu Florence Marlyová a americký herec Grand Williams.\n\nV roce 1991 zemřel v nevadském Renu ve věku 86 let. Urna s jeho ostatky byla uložena v rodných Zlonicích. Byla to právě jeho žena paní Nina Ingrišová, která obrovský archív svého manžela věnovala po jeho smrti České republice. O převoz celé tuny Ingrišových písemností, notových záznamů, nahrávek, fotografií i filmů se v roce 2001 zasloužil Miroslav Zikmund. Jeho archiv zrevidoval v roce 2000 spolu s Petrem Horkým a Miroslavem Náplavou a poté bylo 1100 kg archiválií dopraveno do Česka. Jeho fond byl zachráněn a nyní se nachází v Muzeu jihovýchodní Moravy ve Zlíně, kde je fotografická část pozůstalosti digitalizována.\n\n"}
{"id": "30183", "url": "https://cs.wikipedia.org/wiki?curid=30183", "title": "Petřvald (okres Nový Jičín)", "text": "Petřvald (okres Nový Jičín)\n\nPetřvald (německy \"Gross Peterswald\") je obec v Moravskoslezském kraji, 15 km severovýchodně od Nového Jičína a 17 km jihozápadně od centra Ostravy. Petřvald leží při důležité silnici č. 58 Příbor-Ostrava ve zvlněném terénu podél řeky Lubiny. K Petřvaldu byly postupně přiřazovány obce Dvorek a Petřvaldík. V 50. letech 20. století byla do Petřvaldu přestěhována většina obyvatel obce Harty, která byla zbourána a na jejím místě bylo vystavěno letiště Ostrava-Mošnov.\n\nObec má obyvatel a průměrný věk v obci je 37 let.\n\nZaložení obce Petřvald kladou někteří historikové do doby první biskupské kolonizace a spojují ji s koncem 13. a počátkem 14. století. Domnívají se, že byl založen Petrem, synem Heroldovým, který je jmenován v listině „Instrumentum testamenti episcopi Brenonis“ z roku 1267. Je možné, že se obec původně jmenovala Petrovice (Petrovicz), jak je uvedeno v listině z 18. prosince 1359, kterou olomoucký biskup Jan spojuje Hukvaldy s tzv. stolními statky biskupskými. Když pak první člen rodu Petřvaldských, Petr Meissner, rodem Němec, obdržel Petrovice lénem, nazval je Peterswald a psal se Petr Meissner von Peterswald. Získáním Petřvaldu se mění společenské postavení Petra Meissnera: napřed Němec a nešlechtic, stává se jako držitel biskupského léna rytířem a později i Čechem, Petříkem z Petřvaldu. Při sepisování lén roku 1398 se uvádí stav dobytka léna Petřvaldského: 240 ovcí, 6 dobrých tažných koní, 6 krav a 10 prasat.\n\nJedná se o starobylý šlechtický rod, původem z moravsko-slezského pomezí. V 16. století se řadí mezi protestantské rodiny podporující myšlenky Jednoty bratrské. V boji proti katolickým Habsburkům v době pobělohorské někteří položili život, jiní museli emigrovat nebo jim byl zkonfiskován celý majetek.\n\nV listině biskupských statků z roku 1359 olomoucký biskup Jan Očko z Vlašimi jmenuje i obec „Petrowicz“, pravděpodobně nynější Petřvald. Obec pak byla udělována v léno. Toto léno od roku 1389 držel jistý Peter Meissner aus Petrowicz, který založil tvrz a může být totožný s Petrem Meysnerem, jehož manželkou byla Markéta ze Skalice. Petr Meisner se původně psal ze Štěpánovic, zaniklé obce u Olomouce. S Markétou měl syny Petra, Jana Hanuše a dceru Katharinu. Ve stejné době se objevují Petřík a Pavlík ze Žeranovic, kteří nosí erb se znamením svěrčku. Pavlík má za manželku Anežku a Petřík Cecílii. Oni a jejich potomci (např. Pardus, Jan, Anna, Markéta, Jiří a Jindřich) používají predikát Petřvaldský z Petřvaldu a nosí erb s pávem.\n\n\n\nDne 10. října 1938 byl okupován celý novojičínský okres a tedy i Petřvald. Od 10. října byla obec okupována 6,5 let. Tato česká obec byla začleněna jako poslední do Sudet. Hranice a celnice byla na mostě přes Ondřejnici ve Staré Vsi. Novým místním starostou byl Rudolf Scheuter z osady Dvorek, který ponižoval české občany a použil každé příležitosti, aby ukázal svou neomezenou moc. Na schůzích občanů, které dosti pravidelně svolával, vyhrožoval, spílal a nutil k dodávání hospodářských produktů různým způsobem. Jeho přičiněním museli opustit mnozí občané své usedlosti a na jejich místa byli dosazeni nacisté.\n\nV zahraniční armádě bojovali také občané Petřvaldu. Jaroslav Hlaváč a Oldřich Havlík. Již 12. března 1945 bylo ve škole přerušeno vyučování a ubytováno zde vojsko. Občané dokončovali opevňování krytu ve sklepích, ukrývali potraviny, šatstvo, prádlo a jiný majetek. Dne 30. dubna starosta Scheuter vyzval občany, aby opustili obec. Výzvy neuposlechl nikdo z Čechů a němečtí přistěhovalci utekli již před tím. Ve středu 2. května vstupují první vojáci Rudé armády na kraj obce v jejím dolním konci. Do půlnoci dojdou Rusové ke kostelu, ale jsou nuceni ustoupit zpět. Boje o obec končí ve čtvrtek 3. května odpoledne a přenášejí se do osady Dvorek. Boj zde byl velmi prudký. V obci padlo 33 ruských vojáků a 4 občané zemřeli po těžkých zraněních. Četné budovy shořely a kostelní věž byla těžce poškozena dělostřelectvem. Most přes řeku Lubinu byl zničen ustupujícími nacisty. Německý starosta Rudolf Scheuter byl nalezen s prostřelenou hlavou. Nikdy nebylo zjištěno, zda spáchal sebevraždu nebo byl zastřelen. 20. května 1945 bylo nutno vytvořit Národní výbor. Měl následující složení: 4 komunisté, 4 čs. socialisté, 3 sociální demokraté, 3 lidovci a 2 nestraníci. Do čela se samozřejmě dostává komunistický starosta. Po únoru 1948 je obec již zcela v moci komunistů.\n\n\n\nPomístní názvy: Horní a Dolní konec (Důl), Kachnič, Harty a Dvorek (býv. Růžodol, Ružídol, Růží důl, Rosenthal, Rožmitál).\n\n\n\n\n"}
{"id": "30185", "url": "https://cs.wikipedia.org/wiki?curid=30185", "title": "Petřvald", "text": "Petřvald\n\nNázev Petřvald nese více sídel:\n\n"}
{"id": "30189", "url": "https://cs.wikipedia.org/wiki?curid=30189", "title": "Jižní Dakota", "text": "Jižní Dakota\n\nJižní Dakota ( ' , oficiálně ') je stát nacházející se na severu Spojených států amerických, v oblasti západních severních států ve středozápadním regionu USA. Jižní Dakota hraničí na severu se Severní Dakotou, na východě s Minnesotou, na jihovýchodě s Iowou, na jihu s Nebraskou a na západě s Wyomingem a Montanou.\n\nSe svou rozlohou 199 729 km² je Jižní Dakota sedmnáctým největším státem USA, v počtu obyvatel (900 tisíc) je však pátým nejméně lidnatým státem a s hodnotou hustoty zalidnění 4 obyvatel na km² je rovněž na 46. místě. Hlavním městem je Pierre s 15 tisíci obyvateli. Největšími městy jsou Sioux Falls se 170 tisíci obyvateli, dále Rapid City (70 tisíc obyv.), Aberdeen (30 tisíc obyv.), Brookings (25 tisíc obyv.) a Watertown (20 tisíc obyv.). Nejvyšším bodem státu je vrchol Black Elk Peak s nadmořskou výškou 2208 m v pohoří Black Hills. Největšími toky jsou řeky Missouri, která tvoří část hranice s Nebraskou, a Big Sioux, tvořící hranici s Iowou.\n\nDo oblasti Jižní Dakoty se první evropští průzkumníci dostali roku 1743 a následně si oblast začala nárokovat Nová Francie. Roku 1762 získali region, díky výsledku sedmileté války, Španělé, kteří jej přičlenili do místokrálovství Nové Španělsko. V roce 1800 se území vrátilo do francouzských rukou, ale již v roce 1803 odkoupily celou francouzskou Louisianu Spojené státy. Následně byla velmi sporadicky osídlená Jižní Dakota, která získala jméno ze siouxského slova „dakhóta“ (tj. „spojenci“), součástí teritorií louisianského, missourského, michiganského, wisconsinského, iowského, minnesotského a nebraského. Teprve v polovině 19. století začali Američané oblast zalidňovat a díky tomu bylo v roce 1861 zřízeno vlastní dakotské teritorium, které bylo roku 1889 rozděleno. Jeho jižní část se 2. listopadu 1889 jako Jižní Dakota stala 40. státem USA.\n\nJižní Dakota byla ustanovena a připojena k USA 2. listopadu 1889. Původně to bylo území několika indiánských kmenů, které byly vyhnány do rezervací. Území tohoto státu na západ od řeky Missouri do té doby tvořilo tzv. Velkou siouxskou rezervaci, jejíž značnou část byli Indiáni nucení koncem 80. let 19. století rozprodat. Byla zde objevena malá naleziště zlata a diamantů, což na území Dakoty přilákalo mnoho zločinců a banditů. Po největší vlně přistěhovalců se situace uklidnila a lidé se začali věnovat zemědělství a pastevectví.\n\nJižní Dakota má severní hranici tvořenou státem Severní Dakota, na jihu hraničí s Nebraskou, na východě s Iowou a Minnesotou. Západní hranici tvoří státy Wyoming a Montana.\n\nVětšina území Jižní Dakoty je tvořena náhorní plošinou. Jsou zde travnaté stepi, kolem měst většinou přeměněné na úrodná pole. Jižní Dakota je poměrně řídce zalesněna. Je to dáno suchým pevninským podnebím.\n\n\nEkonomika Jižní Dakoty stojí především na zemědělství a těžbě nerostů.\n\nPodle sčítání lidu z roku 2010 zde žilo 814 180 obyvatel. Jižní Dakota patří k nejméně zalidněným státům USA. Hustota zalidnění je pouze 4,3 obyvatele na kilometr čtvereční.\n\n\nObyvatelé hispánského nebo latinskoamerického původu, bez ohledu na rasu, tvořili 2,7 % populace.\n\n\n"}
{"id": "30191", "url": "https://cs.wikipedia.org/wiki?curid=30191", "title": "Nové Hrady", "text": "Nové Hrady\n\nNové Hrady () jsou město v Novohradském podhůří poblíž hranic s Rakouskem, asi 30 km jihovýchodně od Českých Budějovic a 20 km jižně od Třeboně. S nadmořskou výškou 541 m jsou nejvýše položeným městem okresu České Budějovice. Katastrální výměra města činí 7 968 ha a žije zde obyvatel. PSČ je 373 33 vyjma místních částí Byňov, která má PSČ 373 34 a Údolí 374 01. Historické jádro je městskou památkovou zónou. Železniční stanice Nové Hrady je v Byňově - Jakuli, ve vzdálenosti 5 km od vlastního města.\n\nNové Hrady byly ve středověku významnou pohraniční pevností. V pramenech je doloženo slovanské hradiště, ve 13. století zde byl vybudován vrcholně středověký hrad (\"Gretzen\") patřící rodu Vítkovců. Po roce 1620 se Nové Hrady stávají rezidenčním městem Buquoyů, kteří zde sídlili až do roku 1945, a to nejprve v přestavěném rožmberském domě na náměstí, přebudovaném na barokní rezidenci, později v nově vybudovaném raně klasicistním zámku na okraji historického centra města. Východní část území města (katastrální území Nakolice, Obora u Vyšného a Vyšné) byla k Československu připojena až 31. července 1920 jako součást tzv. Západního Vitorazska a v rámci Čech začleněna do soudního okresu Nové Hrady v politickém okrese Kaplice. Původně tato tři katastrální území náležela k Dolním Rakousům.\n\nPříslušnost obce: v roce 1850 obec Nové Hrady v okrese Nové Hrady; 1869 obec v okrese České Budějovice; 1921 obec v okrese České Budějovice; 1931 obec Nové Hrady (německy \"Gratzen\") v okrese Kaplice; 1950 obec Nové Hrady v okrese Trhové Sviny; 1961 obec v okrese České Budějovice.\n\n\nMěsto Nové Hrady nabízí také plno volnočasových aktivit. Je zde knihovna, koželužna, skatepark, dětská hřiště a další.\n\nMěsto Nové Hrady se skládá z osmi částí na devíti katastrálních územích:\n\n\n\n"}
{"id": "30192", "url": "https://cs.wikipedia.org/wiki?curid=30192", "title": "Data", "text": "Data\n\nData je výraz pro údaje, používané pro popis nějakého jevu nebo vlastnosti pozorovaného objektu. Data se získávají zápisem, měřením nebo pozorováním, a lze je dělit na data spojitá a data atributivní. Data spojitá se přitom vztahují k nějaké spojité stupnici, zatímco data atributivní nikoliv.\n\nData jsou:\n\nData se zejména v humanitních vědách dále dělí na\n\nData, informace, znalosti a moudrosti, jsou úzce související pojmy, ale každý má svou vlastní roli ve vztahu k druhému, a každý termín má svůj vlastní význam. Data se shromažďují a analyzují s cílem vytvářet informace vhodné pro rozhodování, zatímco znalosti jsou odvozeny z rozsáhlého množství zkušeností, které se zabývají informacemi o předmětu. Například výška Mount Everestu jsou obecně známá data. Tato data mohou být obsažena v knize o Mount Everestu spolu s dalšími daty, které popisují horu způsobem, který je užitečný pro ty, kteří se chtějí rozhodnout, jak nejlépe ji vylézt. Společně s využitím zkušeností o tom, jak se leze po horách, vzniká návod jak dosáhnout vrcholu Mount Everestu – to chápeme jako „znalost“. Někteří lidé vytvoří vhodnou kombinaci sérií „data“, „informace“ a „znalosti“ s „moudrostí“, což by znamenalo, že osoba má určité „vědění“, a také ví, za jakých okolností je dobré je používat.\n\nTedy pro upřesnění, data jsou abstraktní nejméně, informace méně a znalosti nejvíce. Data se stávají informací pomocí interpretace, např. výška Mount Everestu je obecně považována za „Data“, kniha o Mt. Everestu s geologickými charakteristikami může být považována za „informace“ a zprávu obsahující praktické informace o tom, jak nejlépe dosáhnout vrcholu Mount Everestu lze považovat za „znalost“. „Informace“ nese rozmanité významy, které se pohybují od každodenních k technickým. Obecně lze říci, že pojem informací úzce souvisí s představami o omezení, komunikaci, ovládání, poučení, poznání, významu, vzoru, vnímání a reprezentace. Beynon-Davies používá pojem znamení, aby rozlišil data a informace; data jsou série symbolů, zatímco informací chápeme symboly, které se na něco odkazují.\n\nV dobách před vývojem počítačových zařízení a strojů mohli pouze lidé sbírat data a uvádět je do vzorů. Od té doby, co se vyvíjejí počítače, mohou tato zařízení také sbírat data. Od roku 2010 jsou počítače široce využívané pro shromažďování dat, jejich třídění a zpracovávání v oborech od marketingu až po analýzu sociálních služeb využívaných pro vědecké výzkumy. Tyto vzory jsou považovány za informace, které mohou být použity pro zvýšení znalosti. Tyto vzory mohou být interpretovány jako pravda (ačkoliv \"pravda\" může být subjektivní pojem), a mohou být autorizovány jako estetické a etické kritéria v některých disciplínách a kulturách. Události, které zanechávají znatelné fyzické nebo virtuální pozůstatky, lze vysledovat prostřednictvím dat.\n\nMechanická výpočetní zařízení jsou klasifikována podle prostředků, které reprezentují data. Analogový počítač představuje údaj jako napětí, vzdálenost, polohu, nebo jiné fyzikální veličiny. Digitální počítač představuje kus dat jako řadu znaků vybraných z pevné abecedy. Nejčastější digitální počítače užívají binární abecedu, to znamená abecedu dvou znaků, obvykle označených \"0\" a \"1\". Známější reprezentace, například čísla a písmena, jsou pak vyrobena z binární abecedy. Některé speciální formy dat jsou odlišeny. Počítačový program je souhrn dat, což lze interpretovat jako návod. Většina počítačových jazyků dělá rozdíl mezi programy a jinými daty, která program obsluhuje, ale v některých jazycích, zejména v Lispu a podobných jazycích jsou programy v podstatě k nerozeznání od ostatních údajů. Je také užitečné rozlišovat metadata, neboli popis dalších dat. Dříve užívaný termín pro metadata je \"doplňkové údaje\". Typický příklad metadat je katalog knihovny, což je popis obsahu knihy.\n\nPřestože jsou data také stále více používaná v jiných oblastech, bylo navrženo, že vysoce interpretační povaha by mohla být v rozporu s charakterem dat „daných“. Peter Checkland představil termín capta (z latinského capered, „vzít“), aby rozlišil obrovské množství možných dat a jejich podmnožinu, na kterou je orientována pozornost.Johanna Drucker argumentovala tím, že jelikož humanitní obory potvrdili produkci znalostí jako „umístěné, částečné a konstitutivní“, použití dat může zavést předpoklady, které jsou kontraproduktivní, například, že jevy jsou diskrétní nebo, že jsou nezávislé na pozorovateli. Termín capta, který klade důraz na to, že akt pozorování je konstitutivní, se nabízí jako alternativní k datům vizuální reprezentace v humanitních oborech.\n\n\n"}
{"id": "30193", "url": "https://cs.wikipedia.org/wiki?curid=30193", "title": "Samizdat", "text": "Samizdat\n\nSamizdat (\"samo-vydáváno\", rusky \"самиздат – samoizdělatelstvo\") je způsob, jakým občanští aktivisté obcházejí cenzuru v represivních režimech, zejména v zemích východního bloku v době studené války. Jde o vydávání novinového obsahu vlastním nákladem v ilegalitě. Samizdaty jsou rozšiřovány v malých nákladech, opisovány, původně v ruce, později na psacím stroji a na počítači a množeny dle techniky dané doby (cyklostyl, kopírky).\n\nKomunistické a podobné represivní systémy obvykle samizdat tvrdě potlačují a vydávající disidenty soudí a vězní.\n\nMyšlenkou samizdatu bylo vydávat alespoň malé množství výtisků, obvykle psaných přes průklepový papír na psacím stroji, případně použitím jakýchkoli rozmnožovacích prostředků, které byly k dispozici. Každý čtenář byl povzbuzován, aby tiskovinu opsal, nebo jakýmkoli způsobem rozmnožil a poskytl dále.\n\nJedním z projevů cenzury totiž bylo odepření přístupu k rozmnožovací technice. Například v Československu (do poloviny šedesátých let) nebo v Rumunsku (až do pádu komunistického režimu) podléhalo povolení i pouhé vlastnictví psacího stroje. Ve všech komunistických zemích byl přísně kontrolován přístup k cyklostylům, kopírkám i další podobné technice. V době kdy se začal projevovat nástup informačních technologií, došlo k pádu komunistických režimů a uvolnění cenzury. V listopadu 1989 se už počítače hojně používaly k tisku plakátů atd.\n\nPřesto i na sklonku existence ČSSR bylo nutné se při kopírování libovolného tisku na tzv. xeroxech legitimovat občanským průkazem a sdělovat (zapisovalo se), co bude kopírováno (kniha, noty atd…).\n\nOd 70. let samizdatová komunita občas využívala šíření magnetofonových pásek a kazet (méně častý ruský výraz „magnit-izdat“ „магнитиздат“), protože magnetofony už v té době představovaly reprodukční zařízení se schopností kopírování, jehož vlastnění bylo režimem tolerováno. Tuto metodu v jiném kontextu hojně využíval ajatolláh Chomejní při přípravě islámské revoluce v Íránu, kde přínosem byla možnost oslovit i negramotné obyvatelstvo.\n\nPrvní samizdatová vydání byly vydávány již za první či za druhé světové války (V boj, Rudé právo).\n\nČeská samizdatová produkce z období normalizace čerpala především z disidentů a okruhu jeho sympatizantů. Její vznik a prudký rozvoj byl podmíněn vědomím autorů, že období perzekuce nebude krátké, a je tedy třeba snažit se o zachování literární kontinuity. Kvůli úsilí normalizátorů se po roce 1970 dostala prakticky veškerá kvalitní literatura za hranice oficiality a většina autorů odešla do tzv. vnitřní emigrace (Ludvík Vaculík, Ivan Klíma, Egon Bondy, Jiří Gruša, …). Mnohým byla zapovězena publikační činnost po celých dvacet let, někteří byli později „připuštěni“ – například Bohumil Hrabal po rozhovoru v \"Tvorbě\", uveřejněném v roce 1975. Přesto byla jeho díla dále cenzurována a některá z nich vycházela i v samizdatu. Kromě tvorby československých autorů v samizdatu vycházely i překlady např. díla Alexandra Solženicyna, George Orwella a jiné.\n\nPrvní edice začaly vznikat už na samém počátku 70. let 20. století. Mezi nejvýznamnější patřila Petlice Ludvíka Vaculíka, vynikající edičním programem i vzornou redakční úpravou. Svá díla zde zveřejňovali víceméně všichni členové disentu, vycházela poezie, práce prozaické, dramatické i filozofické. Důležitá byla i edice Expedice manželů Havlových, Česká expedice nebo Pražská imaginace. Celkový počet edicí lze odhadovat na desítky. Od osmdesátých let se k samizdatové literatuře přidaly literární časopisy, věnující prostor spřízněným autorům i odborné kritice. Mezi nejdůležitější patřil Kritický sborník, Obsah, Host, Akord, Vokno a ke konci osmdesátých let Revolver Revue.\n\nKromě literární tvorby se metodou samizdatu vydávaly i odborné publikace z oborů, které byly režimu nepřijatelné, a to zejména náboženství (např. Teologické texty), v menší míře např. ekologie a ekonomie.\n\nVydavatelé Samizdatu často spolupracovali s exilovými vydavateli tak, že po prvním samizdatovém vydání bylo dílo vydáno a vytisknuto profesionálně v zahraničí a za železnou oponu pašováno. Pro tuto formu se používal méně častý výraz „tam-izdat“ (тамиздат).\n\nPřibáň, Michal a kol.: \"Český literární samizdat 1949-1989: Edice, časopisy, sborníky\". Praha: Academia, 2018. ISBN 978-80-200-2903-4\n\n"}
{"id": "30195", "url": "https://cs.wikipedia.org/wiki?curid=30195", "title": "Disident", "text": "Disident\n\nDisident [dysident] (lat., česky odpůrce, odštěpenec či odpadlík) je v politickém slova smyslu člověk odlišně smýšlející, odmítající oficiální vládnoucí ideologii, aktivní odpůrce establishmentu (zpravidla nenásilnou formou). Zejména v nedemokratických státech bývají disidenti za své přesvědčení pronásledováni a trestáni, a to i trestem odnětí svobody či trestem smrti.<br>\nDisent [dysent] je označení pro jednotlivce a skupiny, jež veřejně a otevřeně vyjadřují názory odlišné od oficiální vládnoucí ideologie.\n\nSlovo „disident“ se začalo používat pro odpůrce totalitních režimů ve východním bloku v 60. letech 20. století ve Francii. Pojem pochází z latinského \"dissidere\" (nesouhlasit).\n\nPodle Václava Bělohradského \"„disident v první řadě hájí to, co nesmíme obětovat v žádném politickém systému.“\" Rozlišuje mezi disidentem a pouhým odpůrcem systému; disident se podle Bělohradského \"„liší od odpůrce nějakého režimu tím, že se nesnaží vyměnit jeden režim za druhý, socialismus za liberalismus například, nebojuje za jednu politickou alternativu, ale hájí prostor, v němž mohou alternativy vznikat – hájí podmínky působení svobodného rozumu ve společnosti“\".\n\nVe střední a východní Evropě se v 2. polovině 20. století disidenti snažili odporovat oficiálním režimům vydáváním tzv. samizdatové literatury, organizováním petičních akci, protestních shromáždění apod. Po rozpadu východních komunistických diktatur se řada disidentů stala členy nově zvolených vlád.\n\nPodle Noama Chomského se postavení disidentů ve východním bloku nedá srovnat s postavením mimo Evropu, kteří na tom byli hůř.\n\nZa disidenty jsou označování odpůrci režimu v nedemokratických státech, například v Číně, v Bělorusku či na Kubě.\n\nBývalý český prezident Václav Klaus považuje za disidenty i lidi, kteří nesouhlasí s Evropskou unií; mezi takové disidenty zařadil – v době, kdy byl českým prezidentem – i sám sebe.\n\nPředseda zahraničního výboru ruské státní dumy Alexej Puškov nazval „novým disidentem, bojovníkem proti systému“ Edwarda Snowdena, bývalého systémového administrátora americké Národní bezpečnostní agentury (NSA) a zaměstnance CIA, který do tisku vynesl informace o masivním sledování telefonické a elektronické komunikace bezpečnostními službami USA. Mluvčí Bílého domu Jim Carney odmítl, že by byl Snowden disident.\n\n\n"}
{"id": "30197", "url": "https://cs.wikipedia.org/wiki?curid=30197", "title": "Keynesiánství", "text": "Keynesiánství\n\nKeynesiánství, keynesovství či Keynesova ekonomie je ekonomický směr, který ospravedlňuje zásahy státu do veřejné ekonomické sféry. Keynesiánství je tvořeno různými makroekonomickými teoriemi o tom, jak především v krátkodobém horizontu, a obzvláště v době recese, je ekonomická produkce výrazně ovlivněna agregátní poptávkou (celkovou poptávkou v ekonomice). Podle Keynesiánství se agregátní poptávka nemusí přímo rovnat kapacitě produktivity ekonomiky. Místo toho je ovlivněna řadou faktorů a někdy se chová nevyzpytatelně, ovlivňuje produkci, zaměstnanost a inflaci.\n\nKeynesiánství se vyvíjelo během a po Velké hospodářské krizi z idejí prezentovaných Johnem Maynard Keynesem ve své knize z roku 1936 The General Theory of Employment, Interest and Money (Obecná teorie zaměstnanosti, úroku a peněz). Keynesův přístup byl v kontrastu s jeho přístupem k agregátní klasické ekonomice zaměřené na nabídku, která předcházela jeho knize. Interpretace Keynesovy teorie, které následovaly, jsou rozporuplné a několik škol ekonomického myšlení si přivlastňuje jeho odkaz.\n\nKeynesiánští ekonomové obecně polemizují o tom, že jelikož je agregátní poptávka těkavá a nestabilní, tržní hospodářství často pociťuje neefektivní makroekonomické výstupy ve formě ekonomické recese (když je poptávka nízká) a inflace (když je poptávka vysoká). Tyto mohou být zmírněny reakcemi hospodářské politiky, zejména opatřeními monetární politiky centrální bankou a opatřeními fiskální politiky od vlády, které mohou pomoci stabilizovat objem výroby po dobu hospodářského cyklu. Keynesiánští ekonomové většinou zastávají řízené tržní hospodářství – převážně v soukromém sektoru, ale s aktivní účastí vládních intervencí během recese a deprese.\n\nKeynesiánství představilo standardní ekonomický model v rozvinutých zemích během pozdějšího období Velké hospodářské krize, druhé světové války a poválečné ekonomické expanze (1945-1973), i přestože ztratilo nějaký vliv během ropné krize, což mělo za důsledek stagflaci 70. let. Vznik finanční krize v letech 2007-08 zapříčinilo oživení keynesiánské myšlenky, která pokračuje jako Neokeynesiánství.\n\nMaokroekonomie je obor teoretické ekonomie, který zkoumá ekonomický systém  jako celek, jako například celková cenová hladina, úroková sazba a míra nezaměstnanosti.\n\nKlasicistní teorie částečné rovnováhy rozděluje ekonomiku do rozdělených trhů, a rovnovážné kondice každého tohoto trhu by mohly být vyjádřeny jednoduchou rovnicí vyjadřující jednu proměnnou. Teoretický aparát křivek poptávky a nabídky, vyvinutý Fleemingem Jenkinem a Alfredem Marshallem, nabídla sjednocení matematického základu tohoto přístupu, který Lausannská škola zobecnila do obecné teorie rovnováhy.\n\nPro makroekonomii jsou relevantními dílčími teoriemi: Kvantitativní teorie peněz určující cenovou hladinu, Klasická teorie úrokové míry, a pro zaměstnanost podmínku, na kterou Keynes odkazuje jako na “první postulát klasické ekonomie”, v němž se uvádí, že mzda se rovná meznímu produktu, který je přímým uplatněním marginalistických principů rozvinutých během 19. století (viz \"Obecná teorie\"). Keynes se snažil nahradit tyto tři aspekty klasické teorie.\n\nNejvýznamnější knihou keynesiánců je kniha Obecná teorie zaměstnanosti, úroku a peněz vydaná v roce 1936. Kniha byla reakcí na velkou hospodářskou krizi z přelomu dvacátých a třicátých let 20. století. Ekonomie do té doby obecně věřila, že pokud není volný trh deformován státními zásahy, při jakékoliv změně v prostředí se tržní podmínky automaticky přizpůsobí dlouhodobě nejefektivnějšímu trendu. Krize však zasadila ránu neoklasické ekonomii (která byla tehdy uznávaná jako ekonomie hlavního proudu).\n\nToto selhání si ekonomové té doby nedokázali vysvětlit (s alternativním vysvětlením přišel o 40 let později ekonom Milton Friedman, člen chicagské ekonomické školy a duchovní otec teorie monetarismu). Keynes tedy na základě makroekonomických analýz dospěl k závěru, že existuje ještě obecnější teorie, a ekonomie neoklasická je pouze jejím speciálním případem. Tedy vyslovil názor, že za určitých okolností se nemusí trh nutně vždy přibližovat nejefektivnějšímu bodu, ale může se ustálit v situaci, kdy je produkt nízký a nezaměstnanost vysoká. Takovými podmínkami může být např. tzv. spekulativní motiv poptávky po penězích či past na likviditu, která v určitých případech (např. hluboká a dlouho trvající krize) může způsobit totální neúčinnost monetární (měnové) politiky (ta je alfou a omegou monetaristické teorie, proto jsou tyto faktory monetaristy hlasitě odmítány).\n\nPrávě nezaměstnanost je v očích keynesiánských ekonomů největším zlem v ekonomice (monetaristé naopak za největší zlo považují vysokou inflaci).\n\nZ těchto důvodů vidí keynesiánská politika východisko v politice fiskální (rozpočtové). Tímto východiskem je státní rozpočtová stimulace agregátní poptávky v dobách deprese a krytí jejího schodku v době konjunktury. Jinými slovy, v době ekonomické prosperity stát vytváří přebytky, kterými pak stimuluje ekonomiku v době krize, kdy ekonomika stagnuje.\n\nV souladu s touto teorií byl rozpracováván i politicko-hospodářský program New Deal prezidenta USA Franklina D. Roosevelta, jehož součástí byl i jeden z největších projektů z veřejných zakázek v historii lidstva, mamutí projekt TVA (regulace břehu řeky Tennessee s výstavbou množství přehrad a vodních nádrží).\n\nEkonomické ideje, které se staly základem Keynesiánské ekonomiky, byly předem ustanoveny v Keynesově hlavní tezi – Obecná teorie zaměstnání, úroků a peněz (1936). Čítající téměř 400 stránek, napsána během toho, co byl svět ochromen Velkou hospodářskou krizí, během které se nezaměstnanost vyšplhala na 25 % ve Spojených státech a až na 33 % v některých zemích. Je téměř plně teoretické povahy, oživená příležitostnými pasážemi satiry a společenskými komentáři. Kniha měla hluboký dopad na ekonomické myšlení, a, od doby co byla vydána, se debatuje o jejím významu.\n\nKeynes začíná \"Obecnou teorii\" shrnutím klasické teorie zaměstnanosti tak, jak na ni on nahlíží, kterou shrnuje formulací Sayova zákona pomocí výroku \"“Nabídka si vytváří svou vlastní poptávku”\".\n\nPodle klasické teorie je mzdová sazba určována marginální produktivitou práce a rovností mezi počtem zaměstnaných lidí a těch, kteří jsou ochotní pracovat za tuto sazbu. Nezaměstnanost může být způsobena donucením nebo může být dobrovolná ve smyslu toho, že vychází z odmítání zaměstnanosti v důsledku právních předpisů nebo společenských praktik nebo z pouhé lidské zatvrzelosti, ale \"“klasické postuláty nepřipouští existenci této třetí kategorie”\", kterou Keynes popisuje jako \"“nedobrovolná nezaměstnanost”\".\n\nKeynes vznáší dvě námitky proti předpokladu klasické teorie, že \"“mzdové vyjednávání určuje reálnou mzdu”\". První námitka leží v podstatě toho, že \"“práce stanovuje (v rámci omezení) spíše pro peněžitou mzdu, než reálnou mzdu”\". Ta druhá říká, že klasická teorie předpokládá, že \"“reálná cena práce závisí na mzdovém vyjednávání, které práce vytváří s podnikateli”\", zatímco \"“pokud se peněžitá mzda změní, jeden by očekával, že klasická škola bude tvrdit, že se ceny budou měnit v skoro stejném poměru, což zanechá reálnou mzdu a míru nezaměstnanosti prakticky na stejné úrovni jako předtím”\". Keynes považuje svou druhou námitku za podstatnější, ale jeho očekávání ohledně klasické školy jsou v rozporu s Kvantitativní teorií peněz, a většina komentátorů se soustředila na námitku první.\n\nÚspory jsou část příjmu, která není určena ke spotřebě, a spotřeba je část výdajů, která není určena k investicím např. do zboží dlouhodobé spotřeby. Spoření tedy zahrnuje hromadění (akumulace příjmu jako hotovosti) a nákup zboží dlouhodobé spotřeby. Existence čistého hromadění nebo poptávky po hromadění, není uznána zjednodušeným předpokladem likvidity Obecné teorie.\n\nJakmile Keynes odmítl Klasickou teorii, že nezaměstnanost je způsobena nadměrnými platy, navrhl její alternativu založenou na vztahu mezi úsporami a investicemi. Podle jeho názoru vzniká nezaměstnanost vždy, když podněty podnikatelů k investování nedokáží udržet krok se sklonem společnosti k tomu, si spořit (sklon je jedním z Keynesových synonym pro “poptávku”). Úrovně úspor a investic musí být stejné a příjmy jsou proto drženy až na úroveň, ve které touha spořit není větší než popud k investování.\n\nMotivace k investování vzniká souhrou mezi fyzickou situací výroby a psychologickými očekáváními budoucí ziskovosti, ale jakmile jsou tyto věci poskytnuty, pobídka je nezávislá na příjmech a závisí pouze na úrokové míře r. Keynes označuje jejich hodnotu jako funkci r jako “plán mezní efektivnosti kapitálu”.\n\nSklon ke spoření se chová zcela jinak. Úspory jsou jednoduše ta část příjmu, která není věnována spotřebě, a:\n\n…zdá se, že převažující psychologický zákon je, že když se zvýší souhrnný příjem, spotřební výdaje se také zvýší, ale v menší míře.\n\nKeynes dodává, že \"“tento psychologický zákon byl nesmírně důležitý ve vývoji mé vlastní myšlenky”\".\n\nKeynes pohlížel na finanční zdroje jako na jeden z hlavních determinantů stavu reálné ekonomiky. Význam, který mu přikládal je jedna z inovativních vlastností jeho práce a ovlivnila (politicky nepřátelský) monetarismus.\n\nFinanční zdroje přichází na řadu pomocí funkce “preference likvidity”, která specifikuje obnos peněz, který u sebe chtějí lidé mít v závislosti na stavu ekonomiky. Keynes ve své první (a nejjednodušší) úvaze (Kapitola 13) uvádí, že preference likvidity je založena výhradně na úrokové sazbě \"r\", která je považována za nevyplacené příjmy držením bohatství v likvidní podobě – díky tomu může být preference likvidity zapsána \"L(r)\" a v rovnici se musí rovnat externě zajištěným zdrojem peněz \"M̂\".\n\nPeněžní přítok, úspory a investice se kombinují za účelem určení úrovně příjmu, jak je znázorněno na diagramu, kde horní graf zobrazuje zásobu peněz (na svislé ose) proti úrokové sazbě. \"M̂\" určuje rozhodující úrokovou sazbu \"r̂\" prostřednictvím funkce preference likvidity. Úroková míra určuje výši investice \"Î\" v plánu marginální efektivnosti kapitálu, zobrazené jako modrá křivka v dolním grafu. Červené křivky ve stejném diagramu ukazují, jaké sklony k uložení budou pro různé příjmy \"Y\" ; a příjem \"Ŷ\" odpovídající rovnovážnému stavu ekonomiky musí být ten, pro který se implicitní míra úspor při stanovené úrokové sazbě rovná  \"Î\".\n\nVe více komplikovanější Keynesiánské teorii preference likvidity (prezentované v kapitole 15 Obecné teorie) poptávka po penězích závisí na příjmech stejně jako na úrokové sazbě a analýza se stává komplikovanější. Keynes nikdy plně nezahrnul svou druhou doktrínu o preferenci likvidity se zbytkem své teorie, nechal tento úkol dokončit Johna Hickse (viz \"Model IS-LM\" níže).\n\nPřestože Keynes odmítá klasické vysvětlení nezaměstnanosti založené na rigiditě mezd, není jasné, jaký vliv má mzdová míra na nezaměstnanost ve svém vlastním systému. Považuje mzdy všech pracovníků úměrné k jednotné sazbě stanovené kolektivním vyjednáváním a volí své jednotky tak, aby se tato míra nikdy ve své diskusi neobjevila samostatně. To je prezentováno implicitně v těch množstvích, která jsou vyjádřena v mzdových jednotkách, zatímco nejsou vyjádřeny v penězích. Je proto obtížné zjistit, zda a jakým způsobem by se jeho výsledky lišily pro jinou mzdovou míru, není ani zcela jasné, co si o této záležitosti myslel.\n\nZvýšení peněžních zdrojů podle Keynesovy teorie povede ke snížení úrokových sazeb a ke zvýšení objemu investic, což může být výnosné a přinést celkové zvýšení příjmů.\n\nJméno Johna Keynese je spojováno spíše s fiskálními než monetárními přístupy, i přestože v Obecné teorii se jim dostává jen malé (a často satirické) pozornosti. Zmiňuje “zvýšení veřejných prací” jako příklad toho, co může znásobit zaměstnanost. Tato myšlenka ovšem předchází vývoj jeho relevantní teorie a už se jí poté dále nezabývá.\n\nKeynesův pohled na úspory a investice byl jeho nejdůležitější odklon od klasického názoru. To může být ilustrováno pomocí “Keynesiánského kříže”, který vymyslel Paul Samuelson. Horizontální osa označuje celkový příjem a fialová křivka zobrazuje \"C(Y)\", sklon ke spotřebě, jehož doplněk \"S(Y)\" je sklon k spoření: součet těchto dvou funkcí se rovná celkovému příjmu, který je zobrazen přerušovanou čárou o 45°.\n\nHorizontální modrá čára \"I(r)\" je plán mezní efektivnosti kapitálu, jehož hodnota je nezávislá na \"Y\". Keynes to interpretuje jako poptávku po investicích a označuje součet požadavků na spotřebu a investice jako “agregátní poptávku”, v grafu vynesenou jako samostatnou křivku. Agregátní poptávka musí odpovídat celkovým příjmům, takže rovnovážný příjem musí být určen podle okamžiku, kdy křivka agregátní poptávky překročí hranici 45°. Toto je stejná horizontální poloha jako průsečík \"I(r)\" s \"S(Y)\".\n\nRovnice \"I(r) = S(Y)\" byla přijata klasiky, kteří ji považovali za podmínku rovnováhy mezi nabídkou a poptávkou po investičních fondech a stanovením úrokové sazby. Pokud však měli koncept agregátní poptávky, viděli poptávku po investicích jako \"S(Y)\", jelikož pro ně spoření bylo pouze nepřímým nákupem investičního majetku, takže agregátní poptávka spolu s výsledkem, že agregátní poptávka byla rovna celkovému příjmu ve své podstatě, spíš než rovnovážný stav. Keynes bere na vědomí tento názor v kapitole 2, kde ho nalézá v brzkých spisech Alfreda Marshalla, ale dodává, že “doktrína není dnes v této hrubé podobě nikde uvedena”.\n\nRovnice \"I(r) = S(Y)\" je přijata Keynesem pro některé nebo všechny z následujících důvodů:\n\n\nTyto argumenty se vzájemně podporují podle Keynesových předpokladů, ale nemusí nutně splňovat předpoklady obecnější, např. pokud se bavíme o zahraničním obchodu jako v Mundell-Flemingově modelu.\n\nKeynes představuje svou diskuzi o multiplikátoru v kapitole 10 s odkazem na Kahnovu dřívější práci (viz výše). Kahnův multiplikátor označuje jako “multiplikátor zaměstnanosti” odlišným od svého “investičního multiplikátoru” a říká, že oba jsou jen “trochu jiné”. Kahnovu multiplikátoru byla v následujících Keynesiánských spisech přiřazena přední úloha pro vývoj Keynesovy vlastní teorie – výklad podpořený obtížnějším pochopením Keynesova podání.. Kahnův multiplikátor dává název (“Model multiplikátoru”) na konto Keynesiánské teorie v Samuelsonově ekonomii a je téměř tak významný v díle “\"A Guide to Keynes\"” od Alvina Hansena a v “I\"ntroduction to the Theory of Employment\"” od Joany Robinsonové.\n\nHodnota, kterou Keynes přiřazuje Kahnově multiplikátoru, je reciproční mezní sklon ke spoření: \"k = 1 / S'(Y)\". Odpovídající vzorec pro Kahnův násobitel v uzavřené ekonomice by měl být \"k'= 1 / H' (Y)\", kde \"H '(Y)\" je mezní sklon k hromadění. Keynesův vzorec je stejný jako Khanův jedině v tom případě, že úspory mohou být identifikovány s hromaděním zásob. Keynes dal jeho vzorci téměř status definice (předkládá se před jakýmkoli vysvětlením). Jeho násobitel je skutečně hodnota \"\"poměru ... mezi přírůstkem investic a odpovídajícím přírůstkem souhrnného příjmu\"\" podle jeho modelu preference likvidity v kapitole 13, což znamená, že příjmy musí nést celý účinek změny v investování. Ale, podle modelu z kapitoly 15, má změna v rozvrhu marginální efektivnosti kapitálu účinek sdílený mezi úrokovou sazbou a příjmem v poměrech závisejících na parciální derivacích funkce preference likvidity. Výsledný násobitel má složitější vzorec a menší číselnou hodnotu.\nPast na likviditu je fenomén, který může překážet efektivitě měnové politiky při snižování nezaměstnanosti.Obecně se má za to, že úroková sazba nespadá pod určitý limit, často považovaný za nulový nebo mírně záporný. Keynes navrhl, že tento limit může být značně větší než nula, ale nepřidělil mu příliš praktický význam. Termín \"past likvidity\" byl vytvořen Dennisem Robertsonem v jeho komentářích k Obecné teorii, ale byl to John Hicks v \"\"Mr. Keynes and The Classics\" \", který v něm spatřil trochu jiný koncept.\n\nPokud je ekonomika v takovém postavení, že křivka preferencí likvidity je téměř svislá, což se musí stát, když se blíží dolní hranice \"r,\" potom změna peněžní zásoby \"M̂\"  téměř nezmění rovnováhu úrokové míry \"r̂\" nebo, pokud nedojde k kompenzování strmosti v ostatních křivkách, k výslednému příjmu \"Ŷ\". Jak uvedl Hicks, \"peněžní prostředky nebudou dále zvyšovat úrokovou sazbu\".\n\nPaul Krugman rozsáhle pracoval na pasti likvidity a tvrdil, že je to problém, který stojí před japonskou ekonomikou kolem přelomu tisíciletí. Ve svých pozdějších slovech:\n\n\"“Krátkodobé úrokové sazby byly téměř nulové, dlouhodobé sazby byly na historických minimech, přesto soukromé investiční výdaje zůstaly nedostatečné pro to, aby se ekonomika vyhnula deflaci. V tomto prostředí byla měnová politika stejně neefektivní, jak popsal Keynes. Pokusy Japonské Banky zvýšit peněžní zásoby jednoduše přispěly k již velkým bankovním rezervám a veřejným vlastnictvím hotovosti …”\"\n\nHicks ukázal, jak analyzovat Keynesův systém, když preference likvidity je funkcí příjmů stejně jako úrokové sazby. Keynesovo přijetí příjmů jako vliv na poptávku po penězích je krok zpět směrem k klasické teorii a Hicks podniká další krok stejným směrem zobecněním sklonu ke spoření, aby vzal oba Y a r jako argumenty. Méně klasicky rozšiřuje tuto generalizaci na časový horizont mezní výkonnosti kapitálu.\n\nModel IS-LM používá k vyjádření Keynesova modelu dvě rovnice. První, psaná \"I(Y,r ) = S (Y,r )\", vyjadřuje princip efektivní poptávky. Můžeme vytvořit graf na souřadnicích \"(Y, r)\" a nakreslit čáru spojující ty body, které vyhovují dané rovnici: toto je \"křivka IS\". Stejným způsobem můžeme napsat rovnici rovnováhy mezi preferencí likvidity a peněžní zásobou jako \"L(Y, r) = M̂\"  a nakreslit druhou křivku – \"LM křivku\" – spojující body, které ji splňují. Rovnovážné hodnoty \"Ŷ\" celkových příjmů a \"r̂\" úrokových sazeb jsou pak dány průsečíkem dvou křivek.\n\nPokud budeme následovat Keynesův počáteční účet, podle něhož preference likvidity závisí pouze na úrokové sazbě \"r\", pak bude \"LM\" křivka horizontální.\n\nJoan Robinson poznamenal, že:\n\n\"“... moderní výuka byla zmatena pokusem J. R. Hickse redukovat obecnou teorii na verzi statické rovnováhy se vzorcem IS/LM.”\"\n\nPo druhé světové válce přejaly keynesiánství v podstatě veškeré vyspělé země a jejich představitelé se jí inspirovali při sestavování svých politických programů. Nicméně v 70. letech 20. století utrpěla tato teorie zdrcující kritiku a byla z větší části nahrazena právě monetarismem. Důvodem byly nové jevy v ekonomii, které keynesiánci nedokázali vysvětlit – například stagflace či slumpflace.\n\nKlasičtí ekonomové tvrdí, že keynesiánství je zodpovědné za problémy státních rozpočtů v 60. a 70. letech (staly se hluboce deficitními), kdy bylo keynesiánství hlavním ekonomickým proudem v západním světě (zejména ve Spojených státech a Velké Británii). Tehdy došlo k velké inflaci a problémům ekonomiky a v reakci na to začal převládat vliv (neo)klasických ekonomických škol.\n\nV souvislosti s poslední krizí zkoušely některé vlády aplikovat některé neokeynesiánské strategie.\n\nNeokeynesiánství a neoliberalismus (klasické ekonomické školy) jsou dnes dvěma hlavními soupeřícími proudy ekonomie.\n"}
{"id": "30203", "url": "https://cs.wikipedia.org/wiki?curid=30203", "title": "Revers", "text": "Revers\n\nRevers (též reverz) může znamenat: \n\n\n"}
{"id": "30205", "url": "https://cs.wikipedia.org/wiki?curid=30205", "title": "Kurów", "text": "Kurów\n\nKurów je obec ve východním Polsku, v okrese Puławy Lublinského vojvodství. Leží 30 km severozápadně od Lublinu na křižovatce dálkových silnic č. 12 a 17 a protéká jí říčka Kurówka. Vlastní vesnice Kurów čítá 2 800 obyvatel, celá gmina 8 200 obyvatel na ploše 101 km². V Kurowě se roku 1923 narodil bývalý polský prezident Wojciech Jaruzelski.\n\nPrvní zmínka o lokalitě pochází z 20. ledna 1185 a nachází se v dokumentu mazovského knížete Leška. Hovoří se tam o existenci kostela sv. Jiljí. V letech 1442-1870 byl Kurów město (v období 1456-1465 byl sídlem kurówského okresu). Po třetím dělení Polska se město ocitlo na území Západní Haliče pod vládou Rakouska. Městská práva obec ztratila v rámci restrikcí za účast obyvatel v lednovém povstání roku 1863.\n\n"}
{"id": "30207", "url": "https://cs.wikipedia.org/wiki?curid=30207", "title": "Líc", "text": "Líc\n\nLíc a líce znamená původně tvář – část obličeje\n\nV přeneseném smyslu přední strana, opak rubu:\n\n"}
{"id": "30210", "url": "https://cs.wikipedia.org/wiki?curid=30210", "title": "Helena Petrovna Blavatská", "text": "Helena Petrovna Blavatská\n\nHelena (či Jelena) Petrovna Blavatská, za svobodna \"Helena Petrovna von Hahn-Rottenstern\", známá jako „Madame Blavatská“ (12. srpen, 1831, Jekatěrinoslav, Novorusko, Ruské impérium (dnes Dnipro na Ukrajině) – 8. květen 1891, Londýn, Velká Británie) byla významná osobnost duchovního života poloviny a konce 19. století a zakladatelka Theosofické společnosti.\n\nसत्यात् नास्ति मरो धर्मः । (Žádná víra nepřevyšuje Pravdu) - heslo, pod kterým založila a vedla Theosofickou společnost.\n\nNarodila se v Jekatěrinoslavi (nyní Dnipro) na území dnešní Ukrajiny jako dcera plukovníka (později generála) Petra Alexejeviče Gan (potomka meklenburského šlechtického rodu Hahn von Rottenstern-Hahn) a Heleny Andrejevny Fadějevové. Její matka byla spisovatelkou, jíž se přezdívalo „ruská George Sandová“; zemřela, když Heleně bylo sedm let. Její otec pobýval v armádě, proto byla poslána se svým bratrem na výchovu k babičce z matčiny strany Heleně Pavlovně Fadějevové, rozené kněžně Dolgorukovové. Babička byla slavná botanička. Jak babička, tak i matka byly pro H. P. Blavatskou silným vzorem a umožnily jí vyrůst v nekonformní osobnost. O H. P. Blavatskou se staralo služebnictvo, které věřilo v mnoho pověr starého Ruska a pravděpodobně ji už v raném věku podporovalo v její víře, že má nadpřirozené schopnosti. Údajně už od raného dětství se u ní projevily silné parapsychologické schopnosti, jež stále znepokojovaly rodinu a děsily pověrčivé služebnictvo. Byla náměsíčná a jasnovidná, svou přítomností často vyvolávala duchy zemřelých a v přírodě rozmlouvala se skřítky a rarášky. Lačně vyhledávala vyhlášené místní čaroděje, felčary a vesnické šamany. Ještě jí nebylo patnáct let, když objevila v knihovně svého pradědečka řadu knih o magii a alchymii.\n\nVdala se ve svých 17 letech dne 7. července 1849 za generála Nikifora Vasilijeviče Blavatského, staršího o 22 let. Podle jejího tvrzení nebylo jejich manželství nikdy konzumováno (tj. naplněno). Během několika měsíců svého manžela opustila, uprchla na lodi do Turecka. Jiné prameny tvrdí, že měla několik mimomanželských románků, otěhotněla a porodila postižené dítě jménem Jurij, kterého hluboce milovala. Sama později napsala, že Jurij bylo dítě jejích přátel. Zemřel v pěti letech a Blavatská se později vyjádřila, že tato událost vedla ke ztrátě její víry v Boha. Svému životopisci uvedla, že následující léta (1848 až 1858) strávila cestováním po světě. Prohlásila, že v této době navštívila mimo jiné Tibet, aby tu dva roky studovala pod vedením Mahátmů, pozdějšími sektami mylně uváděnými jako povznešení mistři. \n\nRoku 1858 se na krátko vrátila do Ruska, brzy však opět odcestovala společně s italským operním zpěvákem Agardi Metrovičem. Při výbuchu na lodi směřující do Káhiry 1871 Agardi zahynul, i přes tuto tragickou událost se však Blavatská rozhodla pokračovala v cestě do Káhiry sama, kde založila \"Société Spirite\" (Duchovní společnost) pro okultismus spolu s Emmou Cuttingovou (později Emmou Coulombovou), ale krátce poté musela být společnost zrušena kvůli stížnostem zákazníků na její podvodné aktivity.\nRoku 1873 odcestovala do New Yorku. Jelikož na mnoho lidí udělala dojem svými údajnými psychickými schopnostmi, byla pobízena, aby pokračovala ve své okultní činnosti. Během své kariéry tvrdila, že je schopna provádět psychické schopnosti, která zahrnovaly božský (nebeský) zrak, vysílání vědomí z těla, telepatii, levitaci, božský (nebeský) sluch a materializaci, což znamenalo vytváření objektů z ničeho. Ačkoli o sobě tvrdila, že je mistrem těchto schopností, její zájem ležel v oblastí teorie a zákonů, podle kterých tyto schopnosti fungují, nikoliv v jejich předvádění.\n\nPodruhé se vdala za Michaela C. Betanellyho dne 3. dubna 1875 v New Yorku; potvrdila, že ani toto manželství nefungovalo. Po několika měsících se od Betanellyho odloučila a jejich rozvod byl legalizován 25. května 1878. Dne 8. července se stala naturalizovaným občanem USA.\n\nPřed tím se roku 1874 setkala s Henry Steelem Olcottem, právníkem, odborníkem na zemědělství a novinářem, který se věnoval okultním jevům. Během svého pobytu v New Yorku spolu s Olcottem, irským právníkem W. Q. Judgem a dalšími založila v září 1875 Theosofickou společnost. Společnost byla moderním gnostickým hnutím konce 19. století, které se inspirovalo v hinduismu a buddhismu. H. P. Blavatská tvrdila, že všechna náboženství jsou pravdivá ve svém vnitřním (esoterickém) učení, ale chybná či nedokonalá ve své vnější (exoterické) konvenční podobě. Příčinou toho je, že nedokonalý člověk pochybil ve své snaze zpřístupnit ostatním božské vědění. Její tvrzení, že vnitřní (esoterické) duchovní vědění je v souladu s moderní vědou, může být považováno za první příklad toho, co dnes nazýváme New Age. Ve skutečnosti spousta badatelů je toho názoru, že velká část myšlenek New Age má svůj původ v názorech H. P. Blavatské.\nRoku 1882 se Theosofická společnost stala mezinárodní organizací, právě když v této době bylo přemístěno její sídlo do Adyaru (tamilsky: அடையார் - Aṭaiyār) nedaleko Madrásu v Indii.\nZde se spolu s Olcottem a ostatními věnovala práci pro Theosofickou společnost a pro znovuoživení dálnovýchodních nauk. Avšak později Blavatská odcestovala zpět do Evropy.Roku 1885 se na krátko vrátila do Indie kvůli nespravedlivému obvinění z podvodného předvádění nadpřirozených schopností manželi Coulombovými, kvůli této aféře jí ale Olcott poslal raději zpět do Evropy. V červenci 1890 H. P. Blavatská založila evropské sídlo Theosofické společnosti na londýnské adrese 19 Avenue Road v St. John’s Wood.\n\nJejí poslední slova týkající se jejího učení byla: \"„Udržte nepřerušenou linii (tj. duchovní)! Nedovolte, aby má poslední inkarnace byla omyl.“\" Zemřela dne 8. května 1891, před smrtí nebyla schopna chodit a trpěla mnoha nemocemi jako srdeční chorobou, revmatismem, ledvinovými potížemi a komplikacemi s chřipkou, která se v Londýně šířila během tehdejší chřipkové epidemie. Její tělo bylo spáleno, třetina popela zůstala v Evropě, druhá třetina byla poslána Williemu Quanu Judgemu do USA a poslední třetina do Indie, kde byl její popel rozprášen do řeky Gangy. Osmý květen je slaven teosofy jako Den bílého lotosu.\n\nJe nepochybné, že některá tvrzení H. P. Blavatské jsou sporná a mnozí lidé jsou vůči jejím názorům skeptičtí. Přesto je zřejmé, že se jednalo o nesmírně charismatickou osobnost, která za svého života inspirovala mnoho lidí. A dokonce i dnes má stále spoustu následovníků, pro které je velkým duchovním vzorem.\n\nJejí knižní dílo zahrnuje\n\nJe také autorkou mnoha článků, které byly sebrány v \"Sebraných spisech H. P. Blavatské\". Tyto série mají 15 číslovaných dílů včetně indexu.\n\n"}
{"id": "30218", "url": "https://cs.wikipedia.org/wiki?curid=30218", "title": "Montana", "text": "Montana\n\nMontana (anglická výslovnost , oficiálně ) je stát nacházející se na severozápadě Spojených států amerických, v oblasti horských států v západním regionu USA. Montana hraničí na východě se Severní Dakotou, na jihovýchodě s Jižní Dakotou, na jihu s Wyomingem, na jihozápadě a západě s Idahem a na severu s kanadskými provinciemi Britská Kolumbie, Alberta a Saskatchewan.\n\nSe svou rozlohou 380 800 km² je Montana čtvrtým největším státem USA, v počtu obyvatel (1 milion) je však 44. nejlidnatějším státem a s hodnotou hustoty zalidnění 3 obyvatel na km² je na 48. místě. Hlavním městem je Helena s 30 tisíci obyvateli. Největšími městy jsou Billings se 110 tisíci obyvateli, dále Missoula (70 tisíc obyv.), Great Falls (60 tisíc obyv.), Bozeman (40 tisíc obyv.) a Butte (30 tisíc obyv.). Nejvyšším bodem státu je vrchol Granite Peak s nadmořskou výškou 3904 m v pohoří Beartooth Mountains. Největšími toky jsou řeky Yellowstone a Missouri.\n\nVětšina oblasti dnešní Montany byla od 17. století součástí Louisiany v rámci Nové Francie, kterou získali roku 1762 Španělé a přičlenili ji do místokrálovství Nové Španělsko. V roce 1800 se vrátila zpět Francii, od níž celou kolonii v roce 1803 odkoupily Spojené státy. Teprve následně se sem dostali první průzkumníci evropského původu. Západní oblast Montany byla součástí Oregon Country, původně sporného území, které od roku 1819 spravovaly USA společně se Spojeným královstvím a které Spojené státy získaly roku 1846. První evropská osídlení se v Montaně objevila teprve ve 40. letech 19. století, v této době byla oblast také rozdělena několik různých amerických teritorií. V roce 1863 se celý region stal součástí nově vzniklého idažského teritoria. Díky nárůstu počtu obyvatel vzniklo roku 1864 vlastní montanské teritorium, jehož jméno bylo odvozeno ze španělského slova „montaña“ (tj. „hora“, případně odvozeně „hornatá země“), neboť první španělští průzkumníci označovali celý hornatý americký západ jako \"Montaña del Norte\". Montana se 8. listopadu 1889 stala 41. státem USA.\n\nNa území, které tvoří současnou Montanu, žily v minulosti různé domorodé indiánské skupiny. K historickým kmenům, zaznamenaným Evropany a osadníky ze Spojených států, patřili Vraní indiáni (Absarokové) ve středo-jižní oblasti, Šajeni na jihovýchodě, Černonožci, Assiniboinové a Atsinové ve středu oblasti a na středo-severních územích, a Kutenajové a Ploskohlavci na západě. Poblíž jezera Flathead Lake a v horách na západě žily také malé skupiny Kalispelů.\n\nÚzemí Montany na východ od kontinentálního rozvodí získaly v roce 1803 Spojené státy jakožto součást koupě Louisiany. Během Lewisovy a Clarkovy expedice a rovněž v následujících desetiletích zde působili američtí, britští a francouzští obchodníci s kožešinou, kteří po celém území budoucí Montany běžně jednali s domorodým obyvatelstvem. Spolupráce nebyla vždy mírumilovná, a i když obchod s kožešinami přinesl indiánským kmenům určitý materiální přínos, zároveň byli domorodci vystaveni evropským nemocem a jejich kultura a ekonomika se pod vlivem těchto kontaktů změnila. Až do Oregonské smlouvy (1846) probíhaly o oblast západně od kontinentálního rozvodí (tzv. Oregon Country) spory mezi Brity a Američany. První stálé euro-americké sídlo na území dnešní Montany, misie St. Mary's poblíž dnešního Stevensville, vzniklo v roce 1841. Roku 1847 byl založen Fort Benton, který se stal výspou obchodníků s kožešinami na horním toku řeky Missouri. V 50. letech 19. století začali proudit osadníci z Oregonské stezky do údolí řek Beaverhead, Big Hole a do údolí Clark's Fork.\n\nV roce 1852 bylo v Gold Creeku u dnešního Garrisonu objeveno první montanské zlato. O deset let později začala série objevů, během kterých bylo v západní třetině území Montany nalezeno zlato, stříbro, měď, olovo, uhlí (a později též ropa), což do oblasti přilákalo tisíce prospektorů. Největší zásoby zlata byly objeveny v lokalitě Alder Gulch na místě pozdějšího městečka Virginia City. Další bohatá naleziště v lokalitách Last Chance Gulch (dnešní město Helena), Confederate Gulch, Silver Bow, Emigrant Gulch a Cooke City. Mezi lety 1862 a 1876 bylo získáno zlato v celkové hodnotě 144 milionů dolarů. V dalších letech se ale ještě důležitějším artiklem stalo stříbro. Největší doly se nacházely ve městě Butte, které mělo významné zásoby stříbra a obrovské zásoby mědi.\n\nOd konce 40. let 19. století byly různé části pozdější Montany součástí teritorií oregonského (1848–1859), washingtonského (1853–1863), idažského (1863–1864) a dakotského (1861–1864). Dne 26. května 1864 bylo v rámci Spojených států amerických zřízeno montanské teritorium, jehož hlavním městem se stal Bannack a prvním guvernérem Sidney Edgerton. Roku 1865 bylo hlavní město přesunuto do Virginia City a o deset let později do Heleny. Dne 2. února 1865 vznikla Montana Historical Society, která je nejstarší historickou společností v USA na západ od Mississippi (nepočítaje Louisianu). V roce 1870 čítalo neindiánské obyvatelstvo Montany 20 595 lidí. V letech 1869 a 1870 vyrazily z Heleny směrem do horního Yellowstonu dvě expedice (Cook-Folsom-Petersonova a Washburn-Langford-Doaneova), což vyústilo v roce 1872 ve zřízení Yellowstonského národního parku.\n\nBílí osadníci začali osídlovat Montanu od 50. do 70. let 19. století. S tím souvisely spory s indiány, které souvisely především ohledně vlastnictví půdy. V roce 1855 vyjednal Isaac Stevens, guvernér washingtonského teritoria, mezi vládou Spojených států a Sališi, Kalispely a Kutenaji ze západní části Montany Hellgateskou smlouvu, která ustanovila hranice kmenů. Ratifikována byla o čtyři roky později. Během jednání o zřízení indiánské rezervace Flathead se vyskytly spory o interpretaci výsledků a podmínek smlouvy, které vedly bílé Američany k přesvědčení, že v údolí řeky Bitterroot je možné zakládat osady, i když si toto území nárokovaly indiánské kmeny. Sališové zde zůstali až do roku 1891.\n\nPrvní montanskou základnou Armády Spojených států se stal Camp Cooke, založený v roce 1866 na řece Missouri pro ochranu parních lodí mířících do Fort Bentonu. V následujících letech zde vzniklo více jak 10 dalších armádních stanovišť. Ve druhé polovině 19. století se na území Montany odehrálo několik významných střetnutí s indiány. Patří k nim Mariaský masakr (1870), bitva u Little Bighornu (1876), bitva u Big Hole (1877) a bitva u Bear Paw (1877). Posledním zaznamenaným montanským konfliktem s domorodými Američany je bitva u Crow Agency (1887). Indiáni, kteří střety přežili a kteří podepsali mírové smlouvy, byli v převážné většině přesídleni do indiánských rezervací, které zde během druhé poloviny 19. století a počátkem 20. století vznikly.\n\nBěhem těchto bitev a válek byli pozabíjeni i bizoni, kteří byli klíčovým místním druhem a pro indiány primárním zdrojem bílkovin. V roce 1870 žilo v Montaně údajně více jak 13 milionů bizonů. V roce 1875 žádal generál Philip Sheridan o jednání s Kongresem, od kterého chtěl povolit hromadné vybíjení bizoních stád, čímž by připravil domorodce o jejich zdroj potravy. Kolem roku 1884 přivedl komerční lov bizony na pokraj vyhynutí. V té době žilo po celých Spojených státech pouze 325 kusů.\n\nBěhem vlády guvernéra montanského teritoria Thomase Meaghera proběhl v roce 1866 ústavní konvent, během kterého ale byla státnost odmítnuta. Druhý konvent se uskutečnil v roce 1884 v Heleně; tehdy byla ústava přijata a v listopadu téhož roku montanskými obyvateli ratifikována. Z politických důvodů však Kongres Spojených států schválil státnost Montany až o pět let později. Stalo se tak v únoru 1889 a jakmile byly vytvořeny náležité ústavy, podepsal prezident Grover Cleveland společný návrh zákona garantujícího státnost Montany, Severní Dakoty, Jižní Dakoty a Washingtonu. V červenci 1889 svolali Montaňané třetí ústavní konvent, na kterém byla vytvořena a lidmi i federální vládou odsouhlasena ústava. Dne 8. listopadu 1889 prohlásil prezident Benjamin Harrison Montanu za 44. stát Unie. Prvním guvernérem se stal Joseph K. Toole. V 80. letech 19. století měla Helena, tehdejší i současné hlavní město Montany, na jednoho obyvatele více milionářů, než kterékoliv jiné město Spojených států.\n\nSeverní hranici Montany tvoří Kanada. Na východě Montana hraničí se státy Jižní Dakota a Severní Dakota, na jihu leží Wyoming a na jihozápadě stát Idaho. Montana je čtvrtý největší stát v USA. Západní Montana je země vysokých a drsných hor, zatímco východ země je tvořen pláněmi. Pramení zde řeka Missouri.\n\nV Montaně se nalézá Národní park Glacier a část Yellowstonského národního parku. Také se zde nachází bojiště u Little Bighornu, kde došlo ke slavné bitvě mezi indiány a armádou USA. Nyní je to národní rekreační oblast. Hlavní atrakcí jsou početná stáda bizonů. Národní parky v Montaně jsou tvořeny scenériemi, plnými špičatých vrcholků hor, zalesněných údolí a početných jezer a vodopádů.\n\n\nHDP Montany činí 20 miliard dolarů, což ji řadí na 48. místo v Unii. Roční příjem na hlavu činí 22 569 dolarů (1 880 dolarů měsíčně), což je 46. místo v Unii.\n\nPodle sčítání lidu z roku 2010 zde žilo 989 415 obyvatel. Hustota zalidnění je 2,39 obyvatel na km čtvereční, což ji řadí k nejméně zalidněným státům USA.\n\n\nObyvatelé hispánského nebo latinskoamerického původu, bez ohledu na rasu, tvořili 2,9 % populace.\n\n\nMontana je v paleontologickém světě známa jako stát s jedněmi z nejlepších lokalit na objevování dinosauřích fosílií. Jedná se především o sedimenty geologických souvrství Hell Creek a Two Medicine, pocházejících z období svrchní křídy (asi před 80-66 miliony let), zkoumaná zejména paleontology z Museum of the Rockies v Bozemanu. V Montaně byla například objevena vůbec první kostra populárního dravého dinosaura tyranosaura, tu odkryl paleontolog Barnum Brown v roce 1902. Vůbec nejvíc exemplářů tohoto populárního dinosaura známe právě z Montany. Z Montany pochází také první doklady o hnízdní péči dinosaurů (kachnozobý dinosaurus rodu \"Maiasaura\"). Rovněž zde byly nalezeny skvěle zachované exempláře různých dinosaurů, jako jsou například tzv. \"dinosauří duelanti\", objevení v roce 2006. Místní paleontologickou kapacitou je zejména populární badatel Jack Horner, který také působil jako poradce při natáčení filmové série \"Jurský park\".\n\n"}
{"id": "30220", "url": "https://cs.wikipedia.org/wiki?curid=30220", "title": "Pherkad", "text": "Pherkad\n\nPherkad (také \"Pherkab\") je jméno hvězdy γ v souhvězdí Malého medvěda (Gama Ursae Minoris). Pherkad tvoří společně s Kochabem zadní kola souhvězdí \"Malého vozu\", tyto hvězdy se také nazývají strážci pólu. Pherkad má hvězdnou velikost +3,1 a patří ke spektrální třídě A2 a je od Země vzdálen 480 světelných let.\n\n"}
{"id": "30225", "url": "https://cs.wikipedia.org/wiki?curid=30225", "title": "Louis Raduit de Souches", "text": "Louis Raduit de Souches\n\nJean-Louis Raduit de Souches, počeštěně též \"Jan Ludvík Raduit hrabě de Souches\" (16. srpen 1608, La Rochelle – 12. srpen 1682, Jevišovice) byl jeden z nejschopnějších vojevůdců třicetileté války.\n\nJako protestant francouzského původu nejprve bojoval na straně hugenotů během obléhání svého rodného města La Rochelle. Poté odešel z Francie a vstoupil do řad švédské armády. Tu však nakonec pro neshody s nadřízenými opustil a přidal se na stranu rakouských Habsburků (1642). \n\nRoku 1642 na přímluvu arcivévody Leopolda Viléma vstoupil do císařské armády, v jejíchž řadách se vyznamenal během třicetileté války na Moravě. Za svou statečnost při obléhání Olomouce byl císařem jmenován do čela pluku dragounů. 14. března 1645 jej císař Ferdinand III. jmenoval velitelem Brna. \n\nPod jeho velením brněnská posádka čítající pouhých 1 500 mužů (skuteční vojáci představovali jen jednu třetinu z nich) dokázala zdánlivě nemožné, když udržela město proti 28 000 mužů generála Torstensona s podporou jízdy knížete Rákocziho (obléhání trvalo od 3. května do 23. srpna 1645). Za svůj mimořádný výkon si hrabě de Souches vydobyl uznání z nejvyšších míst a jeho kariéra strmě stoupala. Dne 27. října 1645 byl povýšen do hodnosti vrchního polního vachmistra a později 2. května 1646 a do panského stavu. O rok později se stal nejdříve generálmajorem a roku 1648 maršálem a velitelem císařských vojsk na Moravě. \n\nV letech 1646–1648 se také vyznamenal při při obléhání Korneuburgu (1646) a znovudobytí obsazených míst Švédy (v dubnu 1646 podařilo se mu zpět dobýt zámky Mikulov na jižní Moravě a Mailberg v Dolních Rakousích). 8. září 1648 byl povýšen do hodnosti polního podmaršálka.\n\nPo skončení třicetileté války se stal vrchním velitelem pohraničního vojska a nechal posílit opevnění Leopoldova. V roce 1658 vypracoval projekt přestavby olomoucké pevnosti. Roku 1659 bojoval v Pomořansku proti Švédům a posléze se v roce 1664 účastnil bojů proti Turkům v Uhrách a mimo jiné osvobodil město Nitru. Přes veškeré jeho úspěchy však na něj, coby rodilého Francouze, někteří z císařského armádního velení pohlíželi s určitou nedůvěrou. Město Brno si jej velmi vážilo a byl nazýván největším Brňanem 17. století. \n\nKonec života prožil na svých statcích na jihozápadní Moravě s centrem panství v Jevišovicích. Panství zahrnovalo Bojanovice, Černín, Hluboké Mašůvky, Pavlice, Střelice a Únanov. V roce 1680 založil při prameni léčivé vody v Hlubokých Mašůvkách kapli, do níž věnoval sošku Panny Marie de Foy, kterou získal na svých válečných taženích na území dnešní Belgie. Hluboké Mašůvky se staly hojně navštěvovaným poutním místem. Na základě přání uvedeného v závěti, kterou sepsal 14. srpna 1675, byly jeho ostatky uloženy v kostele sv. Jakuba Staršího v Brně. Projekt jeho hrobky vypracoval kolem roku 1717 významný brněnský architekt Mořic Grimm.\n\nNa památku jeho úspěchu při obraně Brna je na Špilberku umístěna jeho busta, a to na bastionu napravo za branou od hlavní přístupové cesty z Husovy ulice. \n\nByl také v minulosti jedním z vlastníků Starého zámku v Jevišovicích, který zakoupil roku 1649 společně s domem v Brně za odměnu 30 000 dukátů, kterou mu císař Ferdinand III. udělil za obranu Brna.\n\nLouis Raduit byl dvakrát ženat. Poprvé s Annou Dorotheou z Hofkirchenu, s níž měl čtyři děti: \n\nZ druhého manželství s Annou Marií Salome z Lyndenu a Reckheimu se narodil syn:\n\n\n\n"}
{"id": "30228", "url": "https://cs.wikipedia.org/wiki?curid=30228", "title": "Manchester United FC", "text": "Manchester United FC\n\nManchester United FC (celým názvem: Manchester United Football Club) je anglický fotbalový klub, který sídlí v Manchesteru ve stejnojmenném metropolitním hrabství Greater Manchester. Od roku 1975 hraje nepřetržitě nejvyšší soutěž v Anglii (nyní Premier League). K jeho největším úspěchům patří tři vítězství v Lize mistrů (1968, 1999 a 2008), jedno vítězství v Poháru vítězů pohárů (1991) a v Evropské lize (2017) a 20 titulů v nejvyšší soutěži (z toho 12 v Premier League).\n\nKlub byl založen pod jménem Newton Heath LYR FC v roce 1878 jako tým pracovníků Lancashierských a Yorkshirských drah v depu Newton Heath. V roce 1902 bylo klubové jméno změněno na „Manchester United“, ačkoli byly i návrhy na jména jako „Manchester Celtic“ a „Manchester Central“. Klub je také znám pod jmény „Man United“, nebo jednoduše „United“. Přezdívka „Man U“ vyjadřuje pohrdání nad klubem a je často používána tiskem a fanoušky protivníků. Sídlo klubu a stadion nejsou umístěny přímo v City of Manchester, ale ve čtvrti Trafford mezi městy Manchester a Salford.\n\nUnited jsou jedním z největších a nejvíce podporovaných klubů v Anglii, který v devadesátých letech pod vedením Sira Alexe Fergusona naprosto dominoval anglické lize způsobem, jaký naposledy předvedl Liverpool v sedmdesátých a osmdesátých letech. Vrcholem byla sezóna 1998/99, ve které získal klub treble - vyhrál Premier League, Anglický pohár a Ligu mistrů, čímž se definitivně zařadil mezi legendární světové týmy.\n\nSvé domácí zápasy odehrává na stadionu Old Trafford s kapacitou 75 643 diváků.\n\nManchester United měl ve svém období čtyři slavné éry - na počátku 20. století pod vedením J. Ernesta Mangnalla, v padesátých a šedesátých letech za legendárního Sira Matta Busbyho a v devadesátých letech až do současnosti pod taktovkou Sira Alexe Fergusona. Vedle těchto úspěšných období je v dějinách klubu důležitá událost známá pod jménem Mnichovské letecké neštěstí, při kterém se krátce po startu z mnichovského letiště v roce 1958 zřítilo letadlo s manchesterskými fotbalisty. Osm jich tragédii nepřežilo. Na stadionu Old Trafford neustále běží hodiny měřící čas od této tragédie.\n\nKlub byl založen jako Newton Heath (Lancashire & Yorkshire Railway) pracovníky dráhy v roce 1878. Jméno bylo brzy zkráceno na Newton Heath. Klub byl v roce 1889 jedním ze zakladatelů Fotbalové aliance (Football Alliance), která se v roce 1892 sloučila s Fotbalovou ligou (Football League).\n\nPrvní známý filmový záznam zápasu United je z 6. prosince 1902, kde Manchester vyhrál v Burnley 2:0.\n\nKlub se v roce 1902 dostal do bankrotu a zachránil ho až J. H. Davies, který zaplatil klubový dluh, změnil jméno klubu na Manchester United a změnil také barvy klubu ze zlaté a zelené na červenou a bílou. V roce 1908 klub vyhrál ligu a s Daviesovým finančním přispěním se v roce 1909 přestěhoval na nový stadion Old Trafford.\n\nBěhem dvou válek měl klub velké problémy a na počátku druhé světové války dlužil 70 000 liber.\n\nMatt Busby byl jmenován trenérem v roce 1945 a zvolil tenkrát neslýchaný přístup, kdy chodil s hráči na hřiště během tréninku. Úspěch přišel téměř okamžitě. V roce 1947 skončil Manchester druhý v lize a o rok později dokonce vyhrál Anglický pohár.\n\nBusby měl taktiku, že obsazoval hráče z mládežnických klubů kdykoliv to jen bylo možné a v roce 1956, kdy klub vyhrál ligu, byl průměrný věk v týmu jen 22 let. V dalším roce United znovu získaly titul a v Anglické poháru prohrály až ve finále s Aston Villou. Staly se také prvním klubem Anglie, který se účastnil Evropského poháru, ve kterém se dostali do semifinále.\n\nTragédie poznamenala další sezónu. Manchester se vracel 6. února 1958 letadlem ze zápasu Evropského poháru v Bělehradě a zastavil se na doplnění paliva v Mnichově. Při vzletu v mlze se ale letadlo nemohlo odlepit od země, přejelo startovací dráhu a explodovalo. 8 hráčů a 15 dalších pasažérů zemřelo. Byl téměř zázrak, že přežil trenér Busby i nejlepší hráč Bobby Charlton. Hovořilo se o rozkládajícím týmu, ale Matt Busby se rychle vyléčil ze zranění a klub se ještě v tom roce ještě dostal do finále Poháru FA, kde podlehl Boltonu.\n\nBusby na začátku 60. let celý tým přestavěl a podepsal hráče, jako byl například Denis Law. Tým vyhrál Anglický pohár v roce 1963 a domácí ligu v letech 1965 a 1967. V roce 1968 porazil ve finále Benficu 4:1 a získal Evropský pohár (PMEZ). V týmu hráli tři hráči s titulem Evropský fotbalista roku: Bobby Charlton, Denis Law a George Best. Busby odešel další sezónu v roce 1969.\n\nUnited se snažili o nahrazení legendárního Matta Busbyho, ale ani Wilfu McGuinnessovi či Franku O'Farrellovi se to příliš nepovedlo. K týmu tedy přišel na konci roku 1972 Tommy Docherty, který zachránil tým od sestupu, ale další sezónu se mu to již nepovedlo. Manchester strávil v druhé lize jen jednu sezónu a hned tu další se probojoval do finále Poháru FA, kde byl poražen Southamptonem. Finálovou účast zopakovali United hned v následující sezóně roku 1977, ve kterém dokonce porazili v té době suverénní Liverpool, a zabránily mu tak v zisku prvního treblu v historii, který United získali v roce 1999. Navzdory tomuto úspěchu a velké podpoře fanoušků byl Docherty brzy po finálovém zápase odvolán, když vyšla najevo jeho milostná aféra se ženou kolegy.\n\nDo týmu nastoupil Dave Sexton. K nelibosti fanoušků, kteří byli navyklí na ofenzivní taktiku Busbyho a Dochertyho, preferoval tento trenér defenzivní styl. Nepodařilo se mu získat žádnou trofej a v roce 1981 byl propuštěn.\n\nByl nahrazen Ronen Atkinsonem, který krátce po příchodu na Old Trafford překonal britský rekord v přestupových částkách, když z West Bromwiche koupil Bryana Robsona. V týmu se objevili noví hráči, jako Jesper Olsen a Gordon Strachan, kteří hráli po boku s odchovanci jako Norman Whiteside a Mark Hughes. V roce 1983 a 1985 vyhrál tým Pohár FA a v sezóně 1985-86 byl největším kandidátem na titul, když dokázal zvítězit ve všech prvních deseti zápasech sezóny. United měli na začátku října náskok 10 bodů před soupeři. Pak ale přišel pokles formy a výsledkem bylo jen 4. místo. Špatné výsledky měl tým i další sezónu, kdy se pohyboval na hraně sestupu a Atkinson byl odvolán.\n\nAtkinsona nahradil na trenérské lavičce Alex Ferguson a získal s ním v první sezóně 11. místo, ale již v další sezóně (1987/88) obsadily United druhou příčku a Brian McClair se stal prvním hráčem od dob George Besta, který nastřílel v rudém dresu 20 branek za sezónu.\n\nAvšak další sezóna se opět nepovedla a nové Fergusonovy posily nesplnily očekávání fanoušků. Na začátku roku 1990 se objevily spekulace, že bude trenér vyhozen, ale výhra ve třetím kole Poháru FA udržela Fergusona v pozici. Navíc pak rudí ďáblové tuto trofej vyhráli.\n\nDevadesátá léta představovali nejslavnější kapitolu v dějinách klubu. Na vítězství v Poháru FA navázali United v následující sezóně vítězstvím v Poháru vítězů pohárů (1990-1991), když ve finále porazili Barcelonu 2:1, a vše ještě podtrhli ziskem Superpoháru (proti CZ Bělehrad). Úspěchy v pohárových soutěžích v sedmdesátých a osmdesátých létech však nemohli - přes nespornou popularitu FA Cupu - vynahradit vítězství v ligové soutěži. Když United přes velmi nadějný průběh nakonec ztratili ligovou sezónu 1991-92 (druzí za Leeds United), vypadalo to na prokletí, které prostě nedokážou překonat.\n\nNásledující sezóna však nepřinesla jen změnu názvu nejvyšší anglické soutěže (z First Division se stala Premier League), ale také příchod hráče, který pro tým Alexe Fergusona znamenal svorník pevně propojující celou konstrukci - Erica Cantony. V sezóně 1992-93 United získali první ligový titul po 26 letech a hned v následujícím roce jej obhájili. Zisk druhého titulu v řadě ještě okořenili vítězstvím v FA Cupu a tedy prvním double v historii klubu; v téže sezóně těsně přišli o „domácí treble“ prohrou ve finále Ligového poháru. V té době se také United vrátili do nejvyšší evropské klubové soutěže - Ligy Mistrů - ve které však při svých dvou prvních účastech neuspěli, zčásti kvůli malým mezinárodním zkušenostem, zčásti také kvůli limitovanému počtu cizinců, mezi které se v tomto období počítali i Irové, Velšani a Skotové a tým tak nemohl nastupovat v nejsilnější sestavě. Sezóna 1994/95 byla pro klub dost nešťastná. Sezónu nedohrál Eric Cantona, který byl vyloučen na Crystal Palace a při odchodu ze hřiště napadl fanouška, který jej hrubě urážel; Cantona byl distancován až do podzimu a United přišli jak o titul, v poslední den sezóny jen remizovali, jakékoli vítězství by znamenalo třetí titul v řadě, tak o FA Cup - ve finále soutěže prohráli s tehdy výrazně slabším Evertonem. Konec sezóny byl navíc poznamenán odchodem tří opor - Hughese, Kančelskise a Ince, který Alex Ferguson nekompenzoval drahými nákupy, ale nasazením neostřílených mladíčků. K Ryanu Giggsovi, který v týmu zářil již několik let, se přidali další odchovanci - bratři Nevillové, Paul Scholes, Nicky Butt a David Beckham. Přes porážku v úvodním kole dalšího ročníku, kterou bývalý hráč FC Liverpool Alan Hansen komentoval slovy „s dětmi nemůžete vyhrávat trofeje“ se sezóna 1995/96 proměnila v další úspěšný rok - po návratu Erica Cantony United získali další titul resp. double, když ve finále poháru (gólem Cantony) porazili - Liverpool. V následující sezóně tým opět obhájil titul, ale poměrně nešťastně vypadl v semifinále Ligy Mistrů s pozdějším vítězem Dortmundem a hlavně Eric Cantona nečekaně ukončil kariéru.\n\nDo sezóny 1997/98 klub vstoupil klub velmi nadějně. Ještě v lednu United vedli suverénně ligu, měli - po hladkém průběhu základní skupiny - zajištěno čtvrtfinále Ligy Mistrů a když v FA Cupu vedli v průběhu zápasu 5:0 nad Chelsea na Stamford Bridge, vypadalo to na další triumfální sezónu. Jaro však přineslo celou řadu zranění a když v jednom týdnu United prohráli v lize doma 0:1 s mocně, v tabulce ligy, dotahujícím Arsenalem a následně vypadli z Ligy mistrů s AS Monaco, přišla celá sezóna nazmar. Před sezónou 1998/99 jednou z nejúžasnějších v dějinách klubového fotbalu - United posílili Jaap Stam - nizozemský pilíř obrany, Jesper Blomqvist - skvělá alternace k Ryanu Giggsovi a Dwight Yorke - trinidadský střelec získaný z Aston Villy za tehdy rekordních 12,6 mil. liber. V této sezóně United získali „treble“ (tzn. vyhráli dvě hlavní domácí soutěže plus titul v Lize mistrů resp. PMEZ) jako čtvrtý evropský klub v historii. Před ním se to zdařilo pouze skotskému Celticu (1967) a nizozemským celkům AFC Ajax (1972) a PSV Eindhoven (1988).\n\nBoj o ligový titul s Arsenalem rozhodl Manchester až v posledním kole, v poháru FA museli jeho hráči porazit v podstatě všechny špičkové týmy Anglie (Liverpool, Chelsea, Arsenal a Newcastle) a zejména 3.kolo s Liverpoolem (2 góly v posledních minutách zápasu - 2:1) a vítězství v opakovaném semifinále s Arsenalem (za stavu 1:1 v poslední minutě chytil Peter Schmeichel penaltu Dennisi Bergkampovi a v nastavení - kdy United již byli bez vyloučeného R. Keanea - dal Ryan Giggs po sólu přes 6 hráčů vítězný gól na 2:1) vešly do dějin klubu. Vrcholem pak bylo účinkování v Lize Mistrů. Po postupu ze základní „skupiny smrti“ (s Bayernem Mnichov a Barcelonou) United přešli přes Inter Milán (2:0, 1:1) a Juventus Turín (1:1 doma, 3:2 v Turíně) až do finále - opět proti Bayernem Mnichov. Záloha Giggs - Keane - Scholes - Beckham se díky předvedeným výkonům ještě „za života“ stala legendou a útočný tandem Dwight Yorke - Andy Cole rovněž. Samotné finále Ligy mistrů nebylo z pohledu United nejlepším zápasem. Chyběli po semifinále distancovaní Keane a Paul Scholes a improvizovaná záloha nepodala srovnatelný výkon. Bayern se navíc brzy a lacině ujal vedení, měl další šance (tyč a břevno) a ještě na začátku nastavení vedl 1:0. Pak však po dvou rozích Davida Beckhama během dvou minut zápas otočili náhradníci Teddy Sheringham a Ole Gunnar Solskjær, United zvítězili ve finále Ligy mistrů 2:1 a ziskem „treble“ připravili fanouškům klubu největší zážitek historie. Finále Ligy mistrů navíc symbolicky tento rok připadlo přesně na 26. 5. 1999 a tedy na 90. výročí narození Matta Busbyho (celým jménem Sir Alexander Matthew Busby) pod jehož taktovkou kdysi Manchester vyhrál svůj první titul v nejprestižnější evropské soutěži - Pohár mistrů evropských zemí (předchůdce Ligy mistrů) v roce 1968. \"Treble\" navíc korunovali na sklonku roku vítězstvím v Interkontinentálním poháru nad Palmeiras 1:0 (gólem Roye Keanea), čímž historicky překonali své předchůdce z roku 1968, kdy United prohráli po vítězství v PMEZ s Estudiantes La Plata.\n\nDalší dvě sezóny (1999/00 a 2000/01) měli velmi podobný průběh - United poměrně s přehledem vyhráli Premier League, ale v Lize Mistrů vypadli vždy ve čtvrtfinále. V té době hráli vynikající fotbal, ale přece jen trpěli odchodem brankářské legendy P. Schmeichela, kterého nikdo z jeho nástupců (M. Bosnich, R. van der Gouw, M. Taibi) nedokázal nahradit. Angažováním nizozemského kanonýra Ruuda van Nistelrooije a postupným odchodem (mj.) Jaapa Stama, Dwighta Yorkea a Andy Colea se složení týmu, který v roce 1999 měl stále velký potenciál, přece jen začalo měnit; velké naděje vzbudil příchod francouzského brankáře Fabiena Bartheze (mistra světa 1998), nicméně i jeho kariéra v United byla vroubena řadou fatálních chyb. V sezóně 2001/02 klub postoupil do semifinále Ligy Mistrů, kde smolně vypadl s Bayerem Leverkusen, a vyhrál po skvělém finiši Premier League v roce 2003, nicméně od té doby šla křivka jeho úspěchů poněkud dolů a jedinou trofejí ze sezón 2003/04 a 2004/05 byl FA Cup v roce 2004. Odchodem legend Davida Beckhama (2003 - do Realu Madrid) a Roye Keanea (2005 - do Celticu Glasgow) zůstali v klubu poslední mohykáni z roku 1999: Paul Scholes, Gary Neville a Ryan Giggs. S nástupem peněz Romana Abramoviče do Chelsea FC v roce 2003 dominantní postavení Manchesteru United (soupeřícího v období 1998 - 2003 v podstatě jen s Arsenalem) v anglickém fotbale skončilo, klubem otřásla změna vlastnických vztahů, koupil jej v létě 2005 za velkého odporu fanoušků americký miliardář Malcolm Glazer, a v sezóně 2005-2006 navíc United poprvé za deset let nepostoupili ze základní skupiny Ligy mistrů. Nová generace hráčů (vedle již zkušených Ruuda van Nistelrooye a R. Ferdinanda zejména Wayne Rooney a Cristiano Ronaldo vyvolává neutuchající zájem fanoušků,byť po převzetí M. Glazerem přece jen trochu utlumený, a přes určitou stagnaci stále vynikající ekonomické výsledky byly však příslibem, že se Rudí ďáblové z Old Trafford dokážou vrátit zpět na pozice nejvyšší jak v anglickém, tak evropském fotbale.\n\nA tak se také stalo po dvou titulech Chelsea (2005, 2006) United vrátili titul na Old Trafford, a ne jen jednou. Po titulu v sezoně 2006/07 přišla další skvělá sezona, která se téměř vyrovnala té památné v roce 1999. Velký podíl na úspěchu měl Cristiano Ronaldo, který vstřelil ve všech soutěžích 42 gólů a na konci roku se stal také držitelem Zlatého míče pro nejlepšího hráče hrajícího v Evropě. V této sezoně měl skvělý podzim Arsenal, hrající nejlepší fotbal, ovšem jeho velmi mladý tým nejspíš neustál tlak, po přelomu roku se propadl a musel se spokojit s třetím místem. O titul tak bojovali Chelsea a Manchester; nakonec tento boj dopadl úspěšněji právě pro United. V semifinále Ligy mistrů se Manchester setkal s FC Barcelona, přes kterou postoupil díky jedinému gólu dvojzápasu, který vstřelil Paul Scholes. Ve finále se pak utkal s Chelsea, která mohla nahradit vítězstvím ve finále LM neúspěch v Premier League. V prvním poločase zápasu padly oba dva góly, za United se trefil Cristiano Ronaldo, na konci poločasu srovnal Frank Lampard. Další góly už nepadly a po prodloužení pak rozhodovaly penalty. Petr Čech v nich vychytal Cristiana Ronalda, a v 5. sérii mohl rozhodnout kapitán Chelsea John Terry. Ten ovšem v klíčovém okamžiku trefil tyč. Penaltu pak proměnil veterán Ryan Giggs a když van der Sar vychytal Anelku, mohla propuknout červená radost. Jediný rozdíl oproti roku 1999 byl, že United nezískali treble a také nezískali obě trofeje tak strhujícím způsobem jako na konci minulého století. V lednu následujícího roku také zvítězili na MS klubů.\n\nI další sezona 2008/09 byla velmi úspěšná, ale mohla být ještě úspěšnější. Nejprve v lednu zvítězili ve finále Carling Cupu. Na jaře předvedli několik skvělých obratů. Například s Tottenhamem prohrávali po poločase 2:0 a zvítězili 5:2, a s Aston Villou prohrávali 1:0, když v poslední desetiminutovce srovnali stav a pak dal rozhodující gól mladíček Federico Macheda, pro něhož to byl první soutěžní zápas v A-týmu vůbec. United v této sezoně oslavili třetí titul v řadě ještě s krátkým předstihem. V Lize mistrů přešli přes Inter Milán, v semifinále porazili Arsenal a ve finále se v Římě utkali s Barcelonou, vítězem španělské ligy i poháru. Liga mistrů v této sezoně ovšem přinesla zajímavější zápasy než finále, například čtvrtfinále mezi Liverpoolem a Chelsea, v němž se postupové misky vah neustále přesívaly na druhou stranu a které skončilo 4:4, nebo semifinále Barcelony s Chelsea, kde první zápas na barcelonském Nou Campu skončil bez branek a v odvetě pak Chelsea vstřelila brzy gól, pak svědomitě bránila a až v 90. minutě vstřelil, z první barcelonské střely na branku, postupový gól Barcelony Iniesta. Ve finále s Manchesterem vstřelil brzy gól barcelonský útočník Samuel Eto'o, vedení Barcy pak potvrdil v druhém poločase hlavou Lionel Messi, který v závěru roku zvítězil ve Zlatém míči, a vzhledem k nepříliš kvalitnímu výkonu United v tomto zápase tak Manchester musel skousnout porážku 2:0 a nestal se tak prvním týmem, který by obhájil vítězství v novodobé Lize mistrů. Cristiano Ronaldo předvedl i v této sezoně povedené výkony, ale na sezonu 2007/08 nenavázal.\n\nDo sezony 2009/10 vstupovali United s trochu menšími očekáváními kvůli odchodu hvězdy Cristiana Ronalda do Realu Madrid a útočníka Carlose Téveze do konkurenčního Manchesteru City. Jediným příchodem byl Luis Valencia z Wiganu. Ovšem Rooney na sebe převzal po Ronaldovi úlohu střelce gólů, Valencia zase úlohu nahrávače. Jediný a také závažný problém nastal, když na podzim bylo v jednu chvíli zraněných 8 z 9 kvalitních obránců a na postu obránců tak nastupovali někdy i ofenzivní záložníci. To se pochopitelně projevilo i na výsledcích, ale i tak Manchester postoupil ze skupin LM a držel se v popředí tabulky.\n\nV lednu, po návratu většiny obránců, bylo tak vše otevřené. K titulu měl blízko Chelsea, Arsenal i Manchester a na fanoušky tak čekal velmi zajímavý závěr sezony. Jediný výrazný neúspěch zaznamenali United ve 3. kole FA Cupu, kde prohráli s třetiligovým Leedsem. Ve dvojzápase v semifinále Ligového poháru s Manchesterem City, kde první zápas vyhráli Citizens 2:1 (góly Giggs - 2x Tévez) pak United otočili na svém hřišti góly Scholese a Carricka dvojzápas ve svůj prospěch. Tévez, který se v létě předtím rozešel s United ne zrovna v dobrém, pak ještě zdramatizoval zápas gólem na 2:1, ale v nastavení, jak je u United, kteří hrají nejlépe právě na konci zápasu, kdy si vytvářejí drtivý tlak obvyklé, poslal United do finále s Aston Villou Wayne Rooney. United tak byli na cestě k obhajobě trofeje v Carling Cupu, v boji o vítězství v Lize mistrů a hlavně měli blízko ke čtvrtému titulu v řadě. V roce 2010 by to byl jejich devatenáctý titul celkem, čímž by se dostal na první místo v Anglii před Liverpoolem, který jich držel osmnáct. Naneštěstí Rudí Ďáblové titul neobhájili a vypadli ve čtvrtfinále Ligy Mistrů s Bayernem Mnichov. Venku prohráli 1:2, poslední dva góly dostali po 80. minutě, a navic se zranil kanonýr Rooney, který do té doby dal 26 gólů. V druhém zapese vyhráli 3:2, přestože před druhým poločasem vedli 3:0. Zasluhu na tom mělo vyloučení Rafaela, po kterém se United stáhli. Trofej v Premier League ovšem taky neobhájili, skončili o bod za Chelsea, navíc Chelsea překonala rekord Manchesteru v počtu vstřelených gólů ze sezony 1998/99, takže se United museli spokojit pouze s Carling Cupem.\n\nPo velmi úspěšné sezóně 2012/13, která znamenala pro United již jubilejní dvacátý titul v nejvyšší anglické soutěži, odešel po bezmála 27 letech v kuse z trenérské lavičky Sir Alex Ferguson. Tím se uzavřela jedna velká éra, při které United získali 32 domácích titulů (13x Premier League, 4x FA Cup, 4x Capitol One Cup, 11x Community Shield) a 6 mezinárodních titulů (2x Liga mistrů, 1x PVP, 1x Superpohár UEFA, 1x Interkontinentální pohár, 1x MS ve fotbale klubů).\n\nPo odchodu Sira Alexe Fergusona přestoupil z týmu Everton FC do Manchestru skotský trenér David Moyes. Pod jeho novým vedením se Devils moc dobře nedařilo. United sbírali pod vedením Moyese jeden nelichotivý rekord za druhým, např.: v lize získali nejméně bodů v klubové historii, v lize prohráli třikrát za sebou, doma prohráli v lize celkem sedmkrát a také si v sezóně 2014/15 poprvé od roku 1995 nezahrají Ligu Mistrů, čímž klub ztratil třicet milionů liber. Jako výsledek těchto výsledků nakonec 22. dubna 2014 vedení United oznámilo, že Moyes jako hlavní trenér končí a do konce sezony ho nahradil stále ještě hrající Ryan Giggs. Celkově byla sezóna 2013/14 nejhorší v historii Premier League. Klub skončil na 7. místě, což znamenalo že si United nezahrají ani Evropskou ligu. V FA Cupu vypadl hned ve 3. kole se Swansea, v ligovém poháru United vypadli po penaltách v semifinále proti Sunderlandu a v Lize mistrů klub nestačil ve čtvrtfinále na obhájce trofeje Bayern Mnichov. Po sezóně navíc klub opustili dlouholeté stálice v obraně, Rio Ferdinand a Nemanja Vidić.\n\n19. května se stal novým trenérem zkušený nizozemský trenér Louis van Gaal, smlouvu podepsal na tři roky. Asistenty se mu stali společně s Ryanem Giggsem, který po 24 letech v United ukončil profesionální kariéru, také Frans Hoek a Marcel Bout, které si van Gaal přivedl ze svého bývalého působiště. Hned na konci června se klub snažil o rychlou proměnu kádru a návrat na vrchol. Prvně klub vykoupil z Athletica Bilbaa za 36 milionů eur záložníka Andera Herreru a poté se mu podařilo získat, po dlouhém přetahování s konkurenční Chelsea, talentovaného anglického obránce Lukea Shawa za třicet milionů liber ze Southamptonu. Přípravné zápasy před začátkem sezóny se odehrály ve velmi dobrém světle, týmu se dokonce podařilo vyhrál prestižní turnaj v USA, kde hráli hvězdné týmy jako Real Madrid, Inter Milan a nebo AS Řím. Ovšem první dvě kola přinesla zklamání a celkový zisk 1 bodu, což je nejhorší skóre po dvou kolech od sezóny 1992/93.\n\n23. května 2016 byl dva dny poté, co s týmem vyhrál FA Cup, vyhozen trenér Louis van Gaal. Pozici hlavní trenéra po něm převzal portugalský trenér José Mourinho.\n\nZa přítomnosti trenéra José Mourinha se týmu podařilo zvítězit v Community Shield. Začátkem roku také přestoupil do týmu jako volný hráč Zlatan Ibrahimović. Dále do týmu přestoupili hráči Eric Bailly za 30 milionů eur a Paul Pogba za tehdy největší přestupovou částku 90 milionů eur. Závěrem sezóny se klubu podařilo porazit Ajax ve finále Evropské Ligy a tím si zajistit přímý postup do Ligy Mistrů v příští sezóně. V Premier League ovšem tým skončil na 6. místě z důvodu upřednostnění Evropské ligy proti Premier League. Ve finále byl ovšem zraněn nejlepší střelec týmu Zlatan Ibrahimović a nebyla mu prodloužena smlouva.\n\nV srpnu 2017 ve finále Superpoháru UEFA byl tým poražen Realem Madrid s výsledkem 2:1. Začátkem sezóny přestoupil do týmu Romelu Lukaku za 80 milionů liber. Mezi další letní posily se řadí například Victor Lindelöf nebo Henrikh Mhkitaryan. V červenci 2017 dále José Mourinho oznámil, že Zlatanu Ibrahimovićovi bude obnovena smlouva a po regeneraci zranění opět nastoupí do týmu.\n\nZačátkem sezóny 2017/18 tým zaznamenal několik důležitých výher, čímž se stabilně drží na druhé příčce tabulky Premier League hned za Manchesterem City. V lednu 2018 se uskutečnila výměna hráčů Alexise Sáncheze a Henrikha Mhkitaryana. Začátkem března 2018 tým prohrál v osmifinále Ligy mistrů proti Seville s výsledkem prvního zápasu venku 0:0 a druhého zápasu doma 2:1. Po prohraném zápase pobouřil média a fanoušky kontroverzní projev Josého Mourinha na tiskové konferenci.\n\nDne 18. prosince 2018 byl po velmi neuspokojivých výsledcích, jejichž vrcholem byla ostudná porážka s úhlavním rivalem z Liverpoolu, odvolán kontroverzní trenér José Mourinho. Vyhazov byl dle médii dlouho očekávanou událostí, která byla uskutečněna po nesplnění předsezónních cílů, které si klub vytyčil. Prozatímním trenérem byla následující den potvrzena tehdejší dlouhodobá stálice \"fergusonova kádru\" Ole Gunnar Solskjær, který do klubu přišel do konce rozehrané sezóny z norského Molde.\n\nZdroj: \n\n\n\n\n\nZdroj: \n\n\n\nZdroj: \n\nPoznámky:\n\nPřed druhou světovou válkou jezdilo na zápasy venku kvůli vysoké ceně a časovým nárokům jen málo fanoušků. Týmy United a City se střídali každou sobotu v domácích zápasech, a tak mnoho fanoušků chodilo fandit na oba stadiony. To se změnilo až po válce, kdy se mezi oběma týmy vyvinula silná rivalita.\n\nKdyž v roce 1956 vyhráli United ligu, překonaly i několik let starý rekord Newcastlu v průměrné návštěvnosti na zápas. Pak přišla letecká tragédie v Mnichově, kterou si klub získal fanoušky i mimo Manchesterskou aglomeraci. Snížily se i ceny za dopravu, a tak začalo čím dál více fanoušků cestovat za svým oblíbeným týmem. Od té doby je návštěvnost na zápasy United skoro každý rok nejvyšší v celém anglickém fotbalu. Dokonce i v sezóně, kdy tým spadl v sezóně 1974 - 1975 do druhé divize.\n\nV posledních letech bývá stadion na většině zápasů téměř nebo úplně vyprodán, návštěva pod 70 000 je výjimkou.\n\nPrvním sponzorem na dresu Manchestru United byla společnost Sharp Electronics. Tento kontrakt byl uzavřen na 5 let za částku 500.000£ (kontrakt začal na začátku sezony 1982/1983). S touto společností se United rozloučili nakonec až v roce 1999/2000.\nNásledným sponzorem byl Vodafone, který podepsal smlouvu na 4 roky za částku 30.000.000£. Po dvou letech Vodafone prodloužil smlouvu s United o další 2 roky (celkem s předchozí smlouvou 6 let) za částku 36.000.000£.\nOd roku 2006/2007 sponzorovala tým Americká pojišťovací společnost AIG, která uzavřela smlouvu na 4 roky za částku 56.500.000£ (nejvyšší fotbalová smlouva na světě).\nZatím posledním sponzorem je společnost Aon, která uzavřela smlouvu na 4 roky za cenu cca 80.000.000£. Tato smlouva se stala tedy nejvyšší ve fotbalovém světě.\n\nK tréninkové sadě dresů se přihlásila v srpnu 2011 firma DHL, která za 4 roky zaplatí cca 40.000.000£.\n\nPrvním výrobcem dresů Manchestru United se stala firma Umbro, následovali firmy: Admiral (1975), Adidas (1980), opět Umbro (1992) a Nike (2002). S firmou Nike byla podepsána smlouva až do roku 2015 za rekordní částku 302.900.000£. Klub sponzorují také společnosti jako Chevrolet, Audi, Epson či Budweiser.\n\n\"Aktuální k datu: 31. srpen 2019\"\n\n\n"}
{"id": "30229", "url": "https://cs.wikipedia.org/wiki?curid=30229", "title": "Dogme 95", "text": "Dogme 95\n\nDogme 95 (česky Dogma 95, ve světě se často ponechává dánská podoba) je filmařské hnutí, které v roce 1995 založili (resp. sepsali jeho manifest) dánští režiséři Lars von Trier, Thomas Vinterberg, Kristian Levring a Søren Kragh-Jacobsen. Deklarovaným cílem hnutí je návrat k jednoduchosti filmu, zbavení se produkčních úprav a soustředění se na postavy a příběh.\n\nK dosažení těchto ideálů stanovili von Trier a Vinterberg deset bodů, které musí filmy splňovat, nazývaných \"Slib čistoty\" (\"Vow of Chastity\"):\n\n\nJiž od začátku ale byla pravidla samotnými tvůrci záměrně porušována (umělé osvětlení v \"Rodinné oslavě\", přidaná hudba v \"Idiotech\").\n\n\nDalší filmy jsou uvedeny na oficiálních stránkách hnutí.\n\n"}
{"id": "30234", "url": "https://cs.wikipedia.org/wiki?curid=30234", "title": "František Hála", "text": "František Hála\n\nFrantišek Hála (20. června 1893 Dražovice u Vyškova – 24. srpna 1952 Roželov) byl římskokatolický kněz a přední politik Československé strany lidové v období třetí republiky. Dlouhá léta byl nejbližším spolupracovníkem a věrným podporovatelem lidoveckého předsedy Jana Šrámka. V poválečných letech 1945–1948 často zastupoval nemocného Šrámka na jednáních vlády a Národní fronty. Po únorovém převratu byl do konce života internován spolu se Šrámkem.\n\nNarodil se jako nejmladší z šesti dětí rolníka Josefa Hály a jeho ženy Marie, rozené Šilerové. V mládí se v Dražovicích seznámil s budoucím arcibiskupem Stojanem, s nímž později spolupracoval za svých studií v Kroměříži. Po jeho boku získal první politické zkušenosti.\n\nVystudoval Arcibiskupské gymnázium v Kroměříži a poté teologickou fakultu v Olomouci (během studií na TF mu zemřeli oba rodiče). 5. července 1918 jej kardinál Skrbenský vysvětil na kněze. Později jako kněz vystudoval i filosofii na Filosofické fakultě Masarykovy univerzity v Brně.\n\nV roce 1918 začal působit ve farní správě. Nejprve působil jako kaplan v obci Pitárné, později v Rudolticích. Nebyl tam spokojen, obě obce byly téměř stoprocentně německé, což značně omezovalo jeho možnosti sociálního a politického působení. Situace se změnila, když se v roce 1921 stal kaplanem v Ivanovicích na Hané, kde ihned založil místní lidovou jednotu. Tím začalo jeho politické působení, které mu zabíralo stále více času, až se nakonec v roce 1934 vyvázal z aktivního výkonu kněžské služby.\n\nHála se rychle ukázal jako schopný organizátor vzorně plnící své úkoly, což mu zajistilo rychlý vzestup ve stranické hierarchii. Od druhé poloviny 20. let se stal nepostradatelným spolupracovníkem a věrným spojencem předsedy strany Jana Šrámka, což jeho postup ještě urychlilo. V roce 1928 se stal členem Zemského výkonného výboru a o rok později i Ústředního výkonného výboru strany. Na přelomu 20. a 30. let hrál klíčovou roli ve vnitrostranickém boji mezi Janem Šrámkem a Bohumilem Staškem, který rozhodl ve Šrámkův prospěch, když navrhl a prosadil změnu organizačního řádu, která posílila pravomoce Šrámkem ovládaného Ústředního výkonného výboru.\n\nV roce 1933 se stal generálním tajemníkem Ústřední politické kanceláře v Brně. Zde znovu projevil své organizační schopnosti a obrovskou píli, když dokázal zastavit a nakonec i zcela odbrátit trend odlivu členů, který moravská část strany zažívala, pozvedl stranický tisk a přivedl na Moravě stranu k výraznému úspěchu v obecních volbách v roce 1938, který vynikl především ve srovnání s neúspěšnými parlamentními volbami v roce 1935, kdy krize moravské části strany dosáhla vrcholu. Na jedné straně si získal velikou autoritu a z velké části ovládl stranickou politiku, kterou vedl přesně podle Šrámkových přání, nicméně současně začala sílit i kritika jeho osoby.\n\nRok 1938 se stal jedním z černých let Hálovy politické kariéry. Úspěch v obecních volbách roku 1938 totiž rychle následoval drtivý neúspěch jeho i celého Šrámkova křídla. V reakci na Mnichovský diktát došlo ke sjednocování české politické scény a část členské základny v čele se Staškem se vyslovila pro zapojení do Strany národní jednoty. Šrámek a Hála se postavili proti tomu a prosazovali spojení s ČSNS v samostatnou stranu středu. Jednání ale ztroskotala a následný pokus Šrámka a Hály zachovat lidovou stranu jako samostatný subjekt pohřbil Stašek, když v zemském vedení české části strany prosadil sloučení české zemské organizace ČSL se SNJ bez ohledu na to, co udělá její moravskoslezská část. Pokud Šrámek s Hálou nechtěli stranu definitivně rozštěpit, museli se sloučením souhlasit též, což nakonec udělali. Poté se oba nakrátko stáhli z politiky.\n\nV roce 1939 Hála krátce působil v odboji (k čemuž si předem vyžádal Šrámkův souhlas), ovšem v létě téhož roku oba uprchli za hranice. Přes Polsko a Anglii odešli do Francie, kde se na Benešův pokyn zapojili do vytvoření Československého národního výboru, v němž měli prosazovat zájmy Československa v prostředí francouzského politického katolicismu. Po porážce Francie uprchli přes Bordeaux za pomoci malého člunu a později křižníku \"Arethusa\" do Londýna. Oba zde úzce spolupracovali s Benešem: Šrámek jako premiér londýnské exilové vlády, Hála jako nejprve předseda Politického výboru a pak místopředseda Československé státní rady. Bydlel společně se Šrámkem a dohlížel na jeho chatrné zdraví.\n\nNa podzim 1944 se Hála stal členem československé delegace pro osvobozená území. Účastnil se jednání v Moskvě, pobýval v povstalecké Banské Bystrici i podkarpatském Chustu.\n\nV březnu 1945 Hála opět jednal v Moskvě, tentokrát ohledně programu nové vlády. Byl jediným zástupcem ČSL na jednáních, neboť Šrámek se omluvil pro nemoc. Hála se snažil Šrámka zastoupit, ale chyběla mu jeho autorita i obratnost a byl se svými stanovisky osamocen (mnoho autorů předpokládá, že Šrámkovi bylo jasné, že nemůže vyjednat přijatelný výsledek, a proto nepřijel, aby jako nezúčastněný nebyl programem tolik vázán). Hála dosáhl v programu jen kosmetických změn, Šrámek dorazil až na poslední jednání, které už jen řešilo obsazení vlády, aby prosadil tři ministerská křesla pro ČSL. Výsledkem byl vznik Fierlingerovy vlády, vyhlášené 5. dubna v Košicích, v níž kromě Šrámka a Hály zasedal ještě JUDr. Adolf Procházka jakožto ministr zdravotnictví.\n\nV letech 1945–1946 byl poslancem Prozatímního Národního shromáždění za lidovce. Mandát obhájil v parlamentních volbách v roce 1946 a stal se poslancem Ústavodárného Národního shromáždění, kde zasedal do parlamentních voleb v roce 1948.\n\nObdobí 1945–1948, kdy zasedal jako ministr pošt v první vládě Zdeňka Fierlingera, druhé vládě Zdeňka Fierlingera a v první vládě Klementa Gottwalda, představuje vrchol Hálova politického úspěchu a moci. Nejenže byl ministrem a místopředsedou obnovené ČSL, ale často Šrámka, jehož zdraví se rychle zhoršovalo, zastupoval ve funkci předsedy před stranou i ve vládě. Tato nová role jej ale zavedla do oblastí, kde měl spíše než přednosti nedostatky. Pro Šrámka byl ve straně nepostradatelný a nezastupitelný pro svoji absolutní věrnost a schopnost zvládat vnitrostranický boj, ovšem jeho politického génia, vyjednávací schopnosti a vůdcovské kvality při jednání ve vládě plně nahradit nedokázal. Byl silně kritizován, především pro nerozhodnost a ústupnost vůči komunistickým požadavkům, ovšem je třeba si uvědomit, že zde v mnoha ohledech pouze plnil politiku stanovenou Šrámkem a že mnoho chyb či sporných kroků, které díky Šrámkovým absencím připadlo učinit jemu, se zrodilo v hlavě předsedy strany. A stejně je třeba si uvědomit, že většina bitev, které ve vládě ČSL vedla, nebo podle Hálových kritiků měla vést, byla prohrána od samého počátku, protože především v první polovině období 1945–1948 se vůbec nedalo mluvit o tom, že by ve vládě existovala nějaká stabilní koalice demokratických stran proti KSČ, ale naopak běžná byla koalice socialistických (ČSSD, ČSNS) a komunistických (KSČ a KSS) stran proti straně lidové.\nŠrámka s Hálou hodně zaměstnával vnitrostranický boj. Jelikož ČSL byla jedinou nesocialistickou stranou v českých zemích, přijala omezený počet politiků některých zakázaných stran, především strany agrární, jakož i nastupujících politiků nové generace, kterým byla z povolených stran nejbližší. Většina z nich se spojila s pravicovější částí strany lidové a utvořil tzv. antikomunistické křídlo, které požadovalo jednak ostřejší kurz proti komunistické straně (zatímco Šrámek s Hálou hodlali vytrvat na úrovni neochotné spolupráce až do voleb), jednak modernizaci strany a její přeměnu v modernější křesťanskodemokratický model.\n\nKonflikt mezi antikomunistickým (křesťansko-demokratickým, moderním, převážně českým) a Šrámkovým (tradicionalistickým, převážně moravským, klerikálním) křídlem rozdělil stranu v době, kdy to nejméně potřebovala, a po nepříliš úspěšných volbách v roce 1946 vygradoval v osudový střet, který Hála se Šrámkem vyřešili vyloučením vůdčí osobnosti tohoto křídla, Heleny Koželuhové. Tím sice rozhodli mocenský boj ve prospěch svého křídla, ale hrubě stranu poškodili v očích voličů (zejména pražští voliči to považovali za podvod, neboť Koželuhová byla nejpopulárnější pražskou političkou a tisíce lidí volili stranu především kvůli tomu, že ji měla na prvním místě kandidátky) a přivodili její hluboké rozdělení, které se až do komunistického převratu nepodařilo zcela zacelit, byť v roce 1948 už bylo dosti potlačeno.\n\nS postupem času, tak jak si postupně vůdčí politici ČSNS uvědomovali sílící hrozbu ze strany komunistů, se prohlubovalo spojenectví mezi nimi, lidovci a částí sociálních demokratů. Hála tak získal ve vládě větší prostor komunistům oponovat, navíc Šrámek omezil na Hálovo naléhání své absence a začal na vládu docházet častěji. Hála a Šrámek se vzepřeli komunistickým návrhům na reformu zemědělství a školství a je nutno říci, že minimálně v těchto oblastech svedl Hála s komunisty tvrdý boj, zcela nepodobný jeho předchozí váhavosti, s níž ponechával Adolfa Procházku v jeho oponentuře komunistickým snahám osamoceného.\n\nHála se Šrámkem nechtěli s komunisty otevřený totální střet. Bylo jim jasné, že by v něm byla výhoda na straně protivníka. Jejich strategií bylo vytrvat i za cenu těch nejtěžších ústupků až do voleb v roce 1948, neboť pevně věřili (a vše nasvědčuje tomu, že oprávněně), že ve volbách budou komunisté smeteni. Hála v roce 1948 rozjel patrně nejaktivnější a nejostřejší kampaň svého života. Obcházel především katolíky, jejich spolky, hnutí a organizace a zapřísahal jejich členy ať jdou volit, že volby v roce 1948 rozhodnou o demokracii i církvi v Československu.\n\nO osudu demokracie v Československu se však rozhodlo dříve. Komunisté, kteří sami nevěřili, že by mohli ve volbách v roce 1948 uspět, využili faktu, že drží klíčová ministerstva, a začali vyměňovat osoby na klíčových postech v ozbrojených silách, především pak na postech policejních velitelů. Demokratičtí politici si to uvědomili a minimálně některým z nich došlo, že komunisté provádějí své změny tak, aby pouze jim věrní policisté měli přístup ke zbraním a munici. Nastalá vládní krize vyústila v demisi demokracii oddaných ministrů. Hála se Šrámkem s ní nesouhlasili, protože nevěřili Benešovi, ale poté 20. února 1948 oba rezignovali spolu s ostatními. Ukázalo se, že měli pravdu, Beneš své sliby nedodržel, neodolal nátlaku a jejich demisi přijal. Komunisté pak vládu doplnili o své věrné pomahače.\n\nV březnu 1948, po komunistickém puči, byl spolu s J. Šrámkem zadržen při pokusu o útěk do zahraničí. Do konce života pak byl držen v internaci (jednu dobu dokonce ve věznici ve Valdicích) a skutečné místo jeho pobytu se tajilo a na veřejnost byly ze strany StB vypouštěny klamné informace. Některé z nich přežívají dodnes, např. že na vlastní žádost dožil v klášteře v Bílé Vodě a zemřel 27. srpna – ve skutečnosti zemřel 24. srpna na zámečku v Roželově.\n\nPohřben byl ve svém rodišti v Dražovicích.\n\nZískal desítky čestných občanství, mimo jiné rodných Dražovic (1945), Hradce Králové (1946) a Prahy (rovněž 1946).\n\nV roce 1995 mu prezident Václav Havel udělil medaili Za zásluhy prvního stupně in memoriam.\n\nHála byl bezpochyby jeden z nejvýznamnějších lidoveckých politiků předúnorové éry. Názory na jeho přínos, schopnosti a charakter jsou dodnes předmětem vášnivých sporů. Je třeba si uvědomit, že mnohé kritiky zaměřující se na jeho působení ve vládě v letech 1945–1948 jsou založené ideologicky a koncepčně. Hála se Šrámkem měli vlastní koncepci boje s komunisty (která byla mnohem více Šrámkova, než Hálova), která velela ustupovat, kam až to jde, a vytrvat do voleb v roce 1948, v nichž měli být komunisté poraženi. Antikomunistické křídlo Adolfa Procházky a Heleny Koželuhové žádalo nekompromisní boj od samého začátku. Kritika Hály pochází především z náhledu Procházkova křídla, její oprávněnost je však sporná. Koneckonců, únorový převrat byl výsledkem onoho Procházkovým křídlem žádaného přímého střetu a je možno chápat jej chápat jako minimálně náznak toho, že recept antikomunistického křídla nebyl realizovatelný.\n\nHálovi byla vyčítána jeho absolutní věrnost a poddanost Šrámkovi, kterého bezmezně obdivoval, a výrazná nesamostatnost a váhavost ve strategickém rozhodování – byl dobrý vykonavatel zadaného, nikoliv však vůdce ukazující cestu. Na jedné straně se osvědčil jako mistr zákulisních jednání a taktiky vnitrostranického mocenského boje, vynikající organizátor a neobyčejně pečlivý a pracovitý člověk oddaný stranické práci, na druhé straně postrádal dlouhodobý strategický pohled a mezistranický rozhled: nebral v úvahu dlouhodobý nepříznivý dopad některých jinak krátkodobě velmi účinných kroků, neorientoval se dostatečně v mezistranické politice (kterou ovšem, pokud to bylo možné, zcela přenechával Šrámkovi), místy byl přehnaně byrokratický a autoritářský. Ve vládě 1945–1948 mu je vyčítána váhavost, ve vnitrostranických půtkách po druhé světové válce pak už čistý machiavellismus a unfér metody stranického boje (především vyloučení Koželuhové).\n\nMladí lidovci a lidoví akademici považovali Hálu za součást a pevnou oporu starého vedení, které jim bylo cizí a nechtělo jim dát podíl na moci, jako handicap čím dál více pociťoval své kněžství, neboť rostla averze katolické hierarchie a i některých věřících proti účinkování kněží v politice (tato slabina ho spojovala se Šrámkem). Staškovo křídlo ovládající českou část strany před druhou světovou válkou jej z pochopitelných důvodů považovalo za svého smrtelného nepřítele.\n\n"}
{"id": "30236", "url": "https://cs.wikipedia.org/wiki?curid=30236", "title": "Monsignore", "text": "Monsignore\n\nMonseigneur (francouzsky \"můj pane\") byl ve Francii titul krále (\"monseigneur le roi\"), později pak titul a způsob oslovování mladšího bratra panujícího krále. Ke konci monarchie tak bývali oslovováni i ostatní princové královské krve, nyní i vysoká rodová aristokracie. Dnes se slovem \"monseigneur\" označuje nositel rytířského titulu a za vlády císaře Napoleona se používal jako titul ministrů.\n\nV katolické církvi přísluší od roku 1968 titul monsignore (čti \"monsiňor\"):\n\nTrojstupňové hodnostní rozdělení monsignorátu má své odlišení ve společenském i liturgickém oblečení. Monsignor 1. stupně nosí černou kleriku s fialovým cingulem, monsignor 2. stupně nosí celofialovou kleriku a monsignor 3. stupně nosí fialovou perelinu. Odlišná hodnost se projevuje také na klobouku osobního erbu.\n\nPřed rokem 1968 náležel v katolické církvi titul nositelům více druhů čestných titulů. Striktně vzato může nositel některého z dotyčných titulů užívat titul pouze po dobu pontifikátu papeže, který mu titul udělil; bývá však zvykem, že nově zvolený papež tituly, které udělili jeho předchůdci, jejich držitelům ponechá.\n\nDříve se používala zkratka Msgre. (popřípadě Msgr.), v současné době je preferována Mons. (jedním z důvodů může být i záměna zkratky Msgre. za Mgr.).\n\nV prvním roce svého pontifikátu papež František sdělil prostřednictvím nunciů všem katolickým biskupům své rozhodnutí výrazně omezit udělování titulu monsignore. Byly zrušeny všechny jeho stupně s výjimkou prvního (\"kaplan Jeho Svatosti\"), a jejich udílení bylo omezeno na diecézní kněze starší 65 let. Toto rozhodnutí se netýká vysokých úředníků Římské kurie, kde tento třístupňový monsignorát zůstává v platnosti. Změna se týká pouze udělování čestných titulů. \n\nKněží, kterým papež udělí titul monsignor, nosí černou kleriku s knoflíky fialové barvy a též fialové lemování na manžetách, límečku a obvodu kleriky. Přes kleriku užívá stejné cingulum jako biskup, tedy fialové. Černé solideo mají také lemované fialovou barvou.\n\n"}
{"id": "30246", "url": "https://cs.wikipedia.org/wiki?curid=30246", "title": "Nevada Test Site", "text": "Nevada Test Site\n\nNevada Test Site (NTS, Nevadská testovací střelnice) je americké vojenské území. Nachází se asi 150 km severozápadně od Las Vegas, má rozlohu přibližně 3 500 km² a slouží nebo v minulosti sloužilo jako testovací místo pro potřeby armády USA. V sousedství leží vojenská základna Nellis Air Force Range, nyní nazývaná Nevada Test and Training Range (NTTR). V této části státu Nevada se nachází také Oblast 51 (Area 51), kde v minulosti údajně byly pozorovány objekty UFO, což se ale neprokázalo (Oblast 51 je podle různých zdrojů součástí NTS nebo NTTR).\n\nCelkem bylo v NTS provedeno v letech 1951 – 1958 100 atmosférických testů a v letech 1961 – 1992 828 podzemních testů jaderných zbraní. Jedním z důsledků podzemního výbuchu je např. kráter Sedan. V důsledku toho je toto místo někdy označováno za \"nejozářenější a nejrozbombardovanější místo na světě\".\n\nV NTS se dále mimo jiné nacházejí sklady jaderného odpadu, letecké základny a testovací místa pro nejaderné zbraně.\n"}
{"id": "30248", "url": "https://cs.wikipedia.org/wiki?curid=30248", "title": "NTS", "text": "NTS\n\nNTS je zkratka s více významy:\n\n"}
{"id": "30262", "url": "https://cs.wikipedia.org/wiki?curid=30262", "title": "Dave Grohl", "text": "Dave Grohl\n\nDave Grohl, vlastním jménem David Eric Grohl, (* 14. ledna 1969, Warren, Ohio, USA) je americký rockový zpěvák, bubeník a kytarista. V současné době je protagonistou skupiny Foo Fighters.\n\nJeho rodiče Virginia a James Grohl tvořili relativně šťastný pár, ale jen do doby, než se přestěhovali roku 1972 do Virginie a v Davových šesti letech rozvedli. Dave byl soudem přidělen do opatrovnictví matce, kterou bezmezně miloval. V dětství trpěl hyperaktivitou, která se sice časem ztrácela, ale nikdy nezmizela nadobro.\n\nDave Grohl má slovenský, německý a irský původ.\n\nPozději odchází na střední školu, kterou sice nikdy nedokončí, ale přesto je v jeho životě doba na škole významná. Poprvé se na ní střetává s marihuanou a zakládá svou první skupinu Freak Baby, která ale dlouho nevydrží. Poté, v roce 1986, přichází do známější skupiny The Scream z Washingtonu D.C., kde se Dave naučí hrát na bicí a na čas odkládá kytaru. V roce 1990 se Scream rozpadli a Dave se za pomoci svého kamaráda Buzze Osborna z Melvins zkontaktoval s Nirvanou.\n\nNirvana už od samého počátku měla problémy s bubeníky a žádný ve skupině nezůstal delší dobu. V září roku 1990 se do Nirvany dostává Dave a téměř okamžitě začne pracovat na novém albu \"Nevermind\", které vychází záhy. Při nahrávání tohoto alba se naplno ukazují Davovy kvality – jeho přesný a tvrdý úder s dokonalým smyslem pro rytmus a jeho plné nasazení do hry. V Nirvaně hrál Dave až do jejího rozpadu po smrti leadera skupiny Kurta Cobaina, stál však v pozadí mediální pozornosti.\n\nPůl roku po rozpadu Nirvany zakládá skupinu Foo Fighters, kde se opět vrací ke kytaře. Hostoval také jako bubeník na albu skupiny Queens of the Stone Age – Songs for the Deaf a projektu Trenta Reznora Nine Inch Nails na albu With Teeth. Ztvárnil roli Satana ve snímku \"Králové ro(c)ku\" od kapely Tenacious D. Hostoval jako bubeník na několika skladbách z alba Invaders Must Die od The Prodigy. V roce 2009 vydává sestava Grohl, Josh Homme a John Paul Jones album Them Crooked Vultures, kde se Dave opět vrací k bicí soupravě.\n\nV srpnu 2009 se zúčastnil slavnostního ceremoniálu ve svém rodném městu Warren, kde na jeho počest přejmenovali jednu z ulic na David Grohl Alley.\n\nDave je podruhé ženatý. Jeho první žena (1993–1997) byla americká fotografka Jennifer Youngblood (která je autorkou obalu prvního alba Foo Fighters). Grohlovou druhou a současnou manželkou je Jordyn Blum (2003–současnost), se kterou má tři dcery, Violet Maye (* 15. dubna 2006), Harper Willow (* 17. dubna 2009) a Ophelia Saint (* 1. srpna 2014). Pět dní po narození Ophelie však zemřel Davův otec James.\n\nRoku 2012 režíroval dokument o nahrávacím studiu Sound City. Vyšel v únoru 2013. Režíroval také klip pro singl By Crooked Steps od skupiny Soundgarden.\n\nMá hnědé oči, husté vousy, hnědé vlasy, které několikrát výrazně změnil. V dobách Nirvany a raných Foo Fighters měl vlasy dlouhé zhruba do půle zad. Při vydání alba The Colour and the Shape měl vlasy ostříhané na středně dlouhé. Později si je nechal narůst po ramena. Měří 183 cm.\n\n\n\n\n"}
{"id": "30263", "url": "https://cs.wikipedia.org/wiki?curid=30263", "title": "Evropské společenství uhlí a oceli", "text": "Evropské společenství uhlí a oceli\n\nEvropské sdružení uhlí a oceli (ESUO), někdy také označované jako Montánní unie (název odvozen od francouzského „mont“ – hora) byla založena Pařížskou smlouvou jako mezinárodní organizace mezi 6 státy v roce 1952 na dobu padesáti let. Dá se považovat za základ Evropské unie. ESUO byla první organizací založenou na principu supranacionality.\n\nESUO bylo poprvé navrženo francouzským ministrem zahraničí Robertem Schumanem 5. března 1950 jako způsob jak zabránit další válce mezi Francií a Německem. Formálně bylo zřízeno v roce 1951 Pařížskou smlouvu podepsanou nejenom Francií a Německem, ale také Itálií a třemi státy Beneluxu: Belgií, Lucemburskem a Nizozemím. ESUO mělo mezi státy vytvořit společný trh pro obchod s uhlím a ocelí. ESUO bylo řízeno Vysokým úřadem.\n\nESUO se v roce 1957 spojilo s dvěma podobnými společenstvími, se kterými sdílelo členství a některé instituce. V roce 1969 se všechny jeho instituce spojily s institucemi EHS (dnes pouze ES), které se později stalo součástí EU. Ale ponechalo si svoji nezávislou identitu. V roce 2002 vypršela platnost Pařížské smlouvy. Vzhledem k tomu, že nebyla žádná vůle po jejím prodloužení, všechny aktivity a zdroje ESUO byly absorbovány Evropským společenstvím (ES). Během své existence ESUO uspělo ve vytváření společného trhu uhlí a oceli, ale nedokázalo zabránit poklesu průmyslu zabývajícího se uhlím a ocelí. Položilo ovšem základ pro budoucí Evropskou unii.\n\nSchumanův plán ze dne 9. května 1950 byl založen na díle Jeana Monneta. Navrhl vytvoření evropského společenství, kde by jeho členové dali na společný trh uhlí a ocel. Schuman navrhl aby \"francouzsko-německá produkce uhlí a oceli jako celku byla umístěna pod Vysoký úřad, v rámci organizace otevřené účasti dalších evropských zemí\". Takový akt byl zamýšlen, aby pomohl ekonomickému růstu a stmelení míru mezi Francií a Německem, kteří byli historickými nepřáteli. Uhlí a ocel byly životně důležité suroviny pro vedení války, takže dání těchto zdrojů dohromady takovými nepřáteli bylo považováno za obzvlášť symbolické. Tento plán byl také považován za první krok ke \"Spojeným státům evropským\".\n\nSto článků dlouhá Pařížská smlouva, která založila ESUO, byla podepsána 18. 4. 1951 Francií, Západním Německem, Belgií, Itálií, Lucemburskem a Nizozemím. Tím se ESUO stalo první mezinárodní organizací založenou na supranacionálním principu. Jejím účelem byl rozvoj ekonomik, zvýšení zaměstnanosti a zvýšení životní úrovně v rámci společenství. Toho mělo být dosaženo prostřednictvím společného trhu. Společný trh uhlí, železné rudy a šrotu byl otevřen 1. 2. 1953, oceli 1. 5. 1953 a ušlechtilé oceli 1. 8. 1954.\n\nŠest let po Pařížské smlouvě byly Římské smlouvy podepsány 6 členskými státy ESUO. Tím bylo vytvořeno Evropské hospodářské společenství a EURATOM. Tato společenství byla s malými změnami založena na principu ESUO. Platnost Římských smluv byla na rozdíl od Pařížské smlouvy neomezená. Obě nová společenství pracovala na vytvoření společné celní unie a spolupráce v oblasti atomové energie.\n\nNavzdory tomu, že se jednalo o oddělené právní subjekty, ESUO, EHS a EURATOM od začátku sdílely Společné shromáždění (pozdější Evropský parlament) a Evropský soudní dvůr. Vysoký úřad a Komise zůstaly odděleny. Pozdějšími dohodami byly oddělené orgány ESUO, EHS a EURATOM spojeny. Avšak i když byly spojeny, jejich jednání se řídilo právními předpisy té které organizace podle toho, o čem se jednalo.\n\nVýznam ESUO se ve druhé polovině 20. století snižoval s tím, jak s technologickým vývojem klesal význam uhlí a oceli.\n\nPlatnost Pařížské smlouvy vypršela 23. 7. 2002. Oblast sektorové úpravy a pravomoci orgánů ESUO tak přešly do šířeji pojaté oblasti celní a hospodářské unie, tzn. do prvního pilíře Evropské unie.\n\nESUO mělo jenom malý vliv na produkci uhlí a oceli. Ta se zvyšovala a snižovala v souladu se světovými trendy. Ale obchod mezi členskými státy se zvýšil (u uhlí zdesetinásobil). To členským státům ušetřilo peníze, protože nemusely dovážet uhlí z USA. Vysoký úřad také poskytl 280 půjček na modernizaci průmyslu. To pomohlo snížit náklady a zvýšit produkci.\n"}
{"id": "30267", "url": "https://cs.wikipedia.org/wiki?curid=30267", "title": "Pařížská smlouva", "text": "Pařížská smlouva\n\nPařížská smlouva byla zakládající smlouvou Evropského společenství uhlí a oceli (ESUO). Smlouva byla podepsána 18. dubna 1951 šesti státy (Francií, Spolkovou republikou Německo, Itálií, Belgií, Nizozemím a Lucemburskem) a vstoupila v platnost 23. července 1952. Její platnost vypršela po 50 letech, tedy 23. července 2002 a celá agenda ESUO byla následně na základě Smlouvy z Nice převedena na Evropské společenství.\n"}
{"id": "30273", "url": "https://cs.wikipedia.org/wiki?curid=30273", "title": "Hostomice (okres Beroun)", "text": "Hostomice (okres Beroun)\n\nHostomice \"(též Hostomice pod Brdy)\" je malé město v okrese Beroun. Leží přibližně 10 km východně od Hořovic a 10 km severozápadně od Dobříše v široké kotlině na potoce Chumavě pod severozápadním úpatím Hřebenů. Město má i s přidruženými osadami obyvatel; často je označováno jako \"Hostomice pod Brdy\" podle názvu pošty a železniční stanice a zní tak i název katastrálního území.\n\nMěsto Hostomice se skládá ze čtyř částí na třech katastrálních územích:\n\nPrvní písemná zmínka o sídle (\"Hostomicz\") pochází z roku 1343, kdy pražský purkrabí Hynek Berka z Dubé potvrdil práva a výsady nedávno založeného městečka. Hostomice náležely od roku 1357 až do zrušení poddanství ke karlštejnskému panství. V roce 1563 město dostalo právo na honby. Pole a Hostomice pustly. Právo bylo zrušeno.\n\nMěstem se staly za Karla VI. roku 1738 a dostaly i městský znak. V roce 1742 byly Hostomice postiženy tyfem. Pozoruhodné je určitě to, že v Hostomicích byla velmi silně zakořeněná protestantská víra, neboť ještě roku 1755 sem byli voláni na pomoc misionáři na proces rekatolizace. V roce 1817 bylo založeno divadlo. V roce 1836 Hostomice zachvátil požár. Statutu města může ve své novodobé historii sídlo požívat od roku 1992.\n\nMěsto je také známé díky svým cvočkařských bouřím v 19. století, jež byly později velmi často interpretovány jakožto předzvěst bojů dělnické třídy. Nějaký čas zde žil (a v roce 1964 zemřel) JUDr. Jiří Havelka – od roku 1938 kancléř, ministr dopravy a místopředseda vlády, který byl v roce 1941 společně s generálem Eliášem gestapem zatčen a až do konce války držen v domácím vězení. Po roce 1948 byl komunisty perzekvován a byl nucen přestěhovat se z Prahy do Hostomic. Hostomice drží i jeden okresní primát, neboť 19. října 1913 se tam zásluhou Sokola uskutečnil první letecký pokus. Pilotem byl aviatik Šimůnek, kterému sice den předtím praskla vrtule, ale následujícího dne o 4. hodině odpoledne krátký let úspěšně provedl. Vztah k Hostomicím měl i slavný konstruktér letadel Alois Šmolík, jehož otec byl koželuh v tomto městě.\n\nHostomice pod Brdy se mohou pochlubit rozsáhlým náměstím, jeho délka je téměř půl kilometru. Toto náměstí prošlo v letech 2015-2018 revitalizací.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nVe městě Hostomice pod Brdy \"(přísl. Lštěň, 1964 obyvatel)\" byly v roce 1932 evidovány tyto živnosti a obchody:\n\nV posledních letech se do města nastěhovalo mnoho nových obyvatel, nové rodinné domy se staví především za hřbitovem směrem k Bezdědicím.\n\nV obci funguje mateřská i základní škola, knihovna a hasičský sbor.\n\nVe městě působí i několik místních organizací celostátních spolků, například Český zahrádkářský svaz a Svaz tělesně postižených. Jedním z nejstarších spolků ve městě je Základní organizace Českého svazu včelařů, která byla založena již roku 1898.\n\nV obci působí římskokatolická, husitská i evangelická církev.\n\nMěsto vydává zpravodaj Hostomické listy.\nDále zde najdeme pivovar, který vaří oblíbené pivo Fabián, prodejnu COOP na náměstí, bar Záložna nebo restauraci a cukrárnu u Frajerů (dříve hotel Krása).\n\n\n\nV roce 1994 se zde uskutečnil první taneční festival techna – Teknival Hostomice 1994, později známý jako CzechTek.\n\nZdejší fotbalový klub je pravidelným účastníkem 1. B třídy.\nV Hostomicích vznikla kniha \"Pepánek Nezdara\" spisovatele Franty Župana.\n\nDopravní síť\n\nVeřejná doprava 2011\n\n\n"}
{"id": "30280", "url": "https://cs.wikipedia.org/wiki?curid=30280", "title": "John Simmons Barth", "text": "John Simmons Barth\n\nJohn Simmons Barth [Bárs] (* 27. května 1930) je americký spisovatel.\n\nJ. Barth se narodil v Cambridge v Marylandu, kde začal i studovat, studia dokončil na Johns Hopkins University, kde získal titul mistr svobodných umění (M.A.). Poté přednášel na několika amerických vysokých školách (např. University at Buffalo, The State University of New York). V roce 1995 odešel do důchodu.\n\nBarth svou kariéru zahájil dvěma krátkými novelami \"The Floating Opera\" (1956) a \"The End of the Road\" (1958), které se zabývaly kontroverzními tématy, v prvním případě sebevraždou a ve druhém potratem. Šlo ještě o přímočaré příběhy.\n\nRomán \"The Sot-Weed Factor\" (1960) byl literárním skokem v podobě osmisetstránkového parodického eposu o kolonizaci Marylandu založeném na skutečném básníkovi jménem Ebenezer Cook, který napsal báseň se stejným názvem. \"The Sot-Weed Factor\" bylo rozsáhlé, volně vystavěné dílo s mnoha odbočkami a příběhy v rámci příběhů.\n\nDalší knihu, \"Giles Goat-Boy\" (1966), lze popsat jako fiktivní evangelium o napůl člověku, napůl kozlovi, který objeví svou lidskost a stane se spasitelem na univerzitě, která alegoricky ztělesňuje celý vesmír.\n\nSbírka povídek \"Lost in the Funhouse\" (1968) a sbírka novel \"Chimera\" (1972) byly typickými ukázkami využití metafikce, stavějící do popředí proces psaní. V další knize nazvané \"LETTERS\" (1979) spolu prostřednictvím dopisů vzájemně komunikovali Barth a postavy z jeho předchozích šesti knih.\n\nBěhem psaní těchto knih Barth rozvažoval o teoretických problémech psaní beletrie, nejvýznamněji pak v eseji \"The Literature of Exhaustion\" (Literatura vyčerpanosti) (1967), která byla obecně považována za prohlášení o „smrti románu“, ačkoli sám autor tuto interpretaci zmírňoval.\n\nJeho próza i nadále balancuje mezi postmoderním uvědomováním si vlastní existence a hrou se slovy na straně jedné a tradičními literárními postupy typickými pro klasické i současné vyprávění na straně druhé. Například v románu \"The Tidewater Tales\" (1987) sledujeme spisovatele potýkajícího se s autorským blokem, který se s těhotnou manželkou plaví na jachtě po zátoce Chesapeake a mimo jiné se setkávají s Odyseem, Donem Kichotem či Šeherezádou.\n\nČesky zatím žádná jeho kniha nevyšla.\n\n\nEsejistické sbírky:\n\n"}
{"id": "30284", "url": "https://cs.wikipedia.org/wiki?curid=30284", "title": "Evropské společenství pro atomovou energii", "text": "Evropské společenství pro atomovou energii\n\nEvropské společenství pro atomovou energii (Euratom) bylo založeno 25. března 1957 v Římě na základě Římských smluv (vstoupily v platnost 1. ledna 1958). Zakládajícími zeměmi byly Francie, Západní Německo, Itálie, Belgie, Lucembursko a Nizozemsko. Přestože je Euratom samostatným celkem, je plně integrován do Evropské unie. Hlavním úkolem Euratomu je: \"„přispět ke zvýšení životní úrovně v členských státech a k rozvoji vztahů s ostatními zeměmi vytvořením podmínek nezbytných pro rychlé vybudování a růst jaderného průmyslu“\". Dalšími úkoly jsou například:\n\n\nVznik Euratomu byl iniciován Jeanem Monnetem, jenž po zkušenostech s odmítáním evropské integrace plánoval postupnou integraci jednotlivých sektorů po vzoru Evropského společenství uhlí a oceli. Zaměření na atomovou energii odráželo poválečný optimismus ohledně využití jádra a nákladnost rozvoje v této oblasti, převyšující možnosti jednotlivých států.\n\nZpočátku měl Euratom samostatné instituce, stejného charakteru jako ESUO a EHS: Komisi, výkonný orgán nezávislý na vládách, a Radu, řídicí orgán složený ze zástupců hájích zájmy jednotlivých členských zemí. V roce 1967 byly sloučeny Slučovací smlouvou do institucí jednotných pro všechna Evropská společenství.\n\nPředsedy Komise Euratomu byli Louis Armand (Francie, leden až září 1958), Enrico Medi (Itálie, úřadující předseda, září 1958 až únor 1959), Etienne Hirsch (Francie, únor 1959 až leden 1962) a Pierre Chatenet (Francie, leden 1962 až červenec 1967).\n\nPostupem času se hlavní náplní Euratomu stala podpora výzkumu.\n"}
{"id": "30289", "url": "https://cs.wikipedia.org/wiki?curid=30289", "title": "Atari", "text": "Atari\n\nAtari, Inc je součástí společnosti Infogrames, producenta počítačových her, která pod tímto názvem vystupuje na americkém trhu.\n\nPůvodně se jednalo o průkopnickou firmu v oblasti počítačových her (počátky jsou v oboru arkádových her). V osmdesátých letech minulého století patřila mezi nejvýznamnější tvůrce domácích počítačů i počítačových her.\n\nV druhé polovině devadesátých let se dostala vlivem série špatných obchodních rozhodnutí i svých akcionářů do krize a několikrát změnila majitele a zcela se přestala věnovat původnímu zaměření. Počátkem nového tisíciletí firma vydává nové hry a také herní retro konzole.\n\nOd počátku éry hracích automatů byla Atari zodpovědná za domácí herní konzole jako Atari 2600 (VCS); vyprodukovala sérii osmibitových počítačů (Atari 400 & 800); participovala v revoluci 16bitových počítačů s Atari ST; vytvořila na svou dobu revoluční 64bitovou konzoli Atari Jaguar a vytvořila jednu z prvních přenosných herních konzolí Atari Lynx.\n\nAtari byla založena v roce 1972 Nolanem Bushnellem a Tedem Dabneyem. Nastartovala herní průmysl jejich původní hrou PONG. Domácí verze PONGu, která se připojovala k televiznímu přijímači, byla jednou z vůbec prvních video herní konzolí.\n\nAtari Inc. se původně měla jmenovat Syzygy podle astronomického termínu. Protože ale už existovala firma s tímto názvem, Bushnell napsal několik slov ze hry Go (jejímž byl vášnivým hráčem) a nakonec zvolil slovo \"Atari\", které se používá k informování protihráče, že jeho kámen je v nebezpečí a může být sebrán oponentem. Má tedy podobný význam jako slovo „šach“ v šachu. Navíc slovo „Atari“ je dobře zapamatovatelné.\n\nBushnell prodal Atari Warner Communications v roce 1976 za $28–$32 milionu. Část peněz použil k nákupu Folgers Mansion. Z firmy odchází v roce 1979. Jako část „Warnerů“ Atari dosáhla svého největšího úspěchu, prodala miliony herních konzolí Atari 2600. Stává se nejrychleji rostoucí společností v historii Spojených států amerických (ve své době).\n\nAčkoli Atari 2600 získala lví podíl na videoherním trhu, dostala v roce 1980 tuhou konkurenci od Mattelu a jejich konzole Intellivision, jejíž reklama nabízela kvalitnější grafiku v porovnání s 2600. Atari 2600 ale zůstala držitelem standardu zejména díky podílu na trhu a také velkým množstvím rozmanitých her, které byly pro 2600 k dispozici.\n\nNicméně Atari se řítila do problémů. Její divize počítačů, herních konzolí a mincových automatů pracovaly nezávisle na sobě a málokdy spolupracovaly. Nepodařilo se jí vyrovnat se s krutým bojem a nelítostnými cenovými válkami trhu a už nikdy nebyla schopna navázat na úspěch 2600. V roce 1982 Atari vydává 2 velmi propagované herní tituly (Pac-Man a E.T.), které se vzápětí stávají totálními propadáky.\n\nV roce 1982 jde Atari do soudního sporu s konkurenční Activision, kterou založili bývali zaměstnanci Atari a otevřeli tak vývoj pro 2600 dalším firmám. Trh se velmi rychle nasytil a stlačil tak ceny dolů. Navíc v prosinci 1982 vedoucí pracovníci Ray Kassar a Dennis Groth byli obviněni z nelegálních obchodů, nakonec ale vyšlo najevo, že k žádným podvodům nedošlo.\n\nAtari měla stále úžasný podíl na trhu. Byla číslem 1 všude, kromě Japonska, jehož trh patřil Nintendu, které prodávalo svou první konzoli Famicom, známou také jako NES. Tento systém se v Japonsku velice rychle rozšířil a tak Nintendo začalo hledat nové trhy. Nabídli Atari pod licencí vyrábět a prodávat jejich systém. 2 společnosti předběžně podepsaly smlouvu v létě 1983 na výstavě CES. Coleco předváděla na stejné akci jejich nový počítač Coleco Adam a na vystaveném kusu běžel Donkey Kong od Nintenda. Ale Atari vlastnila práva na počítačovou verzi hry. Výkonný ředitel Atari Ray Kassar vyčítal Nintendu dvojitou nabídku licencí. Nintendo tak nakonec šlo do obchodu s Colecem. Ray Kassar musel Atari opustit a nabídka Famicomu začala od začátku.\n\nTyto problémy následoval neblaze proslulý krach trhu s videohrami, který způsobil ztrátu více než 500 milionu dolarů. Ceny akcií Warnerů klesly ze 60$ na 20$. Společnost začala hledat kupce na ztrátové divize. Atari si už nemohla dovolit přijmout nabídku Nintenda. To bylo nakonec přinuceno obchodovat na americkém trhu samostatně.\n\nV červenci 1984 koupil za 240 milionu dolarů divizi počítačů a herních konzolí Jack Tramiel, který zrovna odešel z konkurenční firmy Commodore International. Warneři si nechali divizi herních automatů, kterou provozovali pod jménem Atari Games a v roce 1985 ji prodali firmě Namco. Začínající divize Ataritel byla prodána Mitsubishi.\n\nAtari Corp. pod Tramielovým vedením vyvinula 16bitový počítačový systém Atari ST. V roce 1985 se také na trhu objevila nová řada 8bitových počítačů Atari XE a v roce 1986 následovala omlazená herní konzole Atari 2600jr. Řada Atari ST byla velmi úspěšná v Evropě (V U.S. se takový úspěch nekonal), kde se prodalo zhruba 4 miliony kusů. STčka byla úspěšná mezi muzikanty, zejména pro vestavěný interface MIDI. Časopis Chip vyhlásil tři roky po sobě počítače řady ST jako počítač roku. Nicméně protivník Amiga byl úspěšnější zhruba v poměru 1:1,5. Atari také vyráběla levné PC kompatibilní stroje a jeden z prvních palmtopů Atari Portfolio.\n\nV roce 1989 Atari začíná prodávat přenosnou konzoli Lynx s barevným LCD displejem. Kvůli nedostatku součástek ale systém propásl vánoční sezónu. Výsledkem byla ztráta čelní pozice, kterou zaujal Game Boy od Nintenda, který měl jenom černobílý displej. Atari Corp. podala žalobu na Nintendo pro monopolní chování a prohrála.\n\nTak jak bledla sláva počítačů Atari ST a PC kompatibilních, Atari se opět začala soustředit na herní konzole a hry. V roce 1993 Atari vydává svou poslední herní konzoli - 64bitový Atari Jaguar. Největšími problémy konzole byly multi-čipová architektura, hardwarové chyby a chybějící nástroje pro podporu vývojářů ztěžují vývoj her. Neohromující prodeje dále přispěly k nedostatečné podpoře třetích stran. To, kromě nedostatku interního vývoje v Atari, vedlo k herní knihovně obsahující pouze 50 licencovaných her + dalších 13 her na Jaguar CD. Komerční selhání Jaguaru přimělo společnost Atari trh s video herními konzolemi opustit.\n\nV roce 1996 po sérii úspěšných soudních procesů a dobrých investic má Atari miliony dolarů, ale neúspěch konzolí Lynx a Jaguar zapříčinil, že firma nemá žádný prodejný produkt. Navíc Tramiel a jeho rodina chce z firmy odejít. Výsledkem je řada změn vlastníka. V červnu 1996 se Atari spojil s JTS Inc. Atari zaujímá roli „dojné krávy“ pro její kapitál a patenty. Následkem toho jméno Atari pomalu mizí z trhu.\n\nAčkoli originální Atari přestává existovat, velká skupina neoficiálních vývojářů zůstává věrná původním herním konzolím a počítačům. Většina retro akcí jako Classic Gaming Expo, Philly Classic, and the Midwest Gaming Classic se zaměřuje právě na Atari.\nVzniká spousta www stránek (například AtariAge.com), které podporují nové produkty pro už klasické herní konzole a počítače.\n\nV roce 1998 JTS prodává jméno a majetek Atari Hasbro Interactive za 5 milionů dolarů, což je méně než pětina co Warner Communication zaplatil před 22 lety. Následně v prosinci 2000 Hasbro prodává Atari francouzskému vydavateli Infogrames.\n\nMezitím v roce 1986 Atari Games převzali její zaměstnanci, kteří také založili Tengen, která produkuje domácí verze jejich her. Time-Warner postupně nakupuje akcie, aby nakonec (v roce 1994) opět vlastnil celou firmu.\nV ten okamžik Atari Games přestává existovat a stává se součástí Time-Warner Interactive. V roce 1996 Time-Warner prodává TWI společnosti WMS Industries, Inc., která vlastní v té době Midway. WMS převádí majetek pod Midway a přejmenovává společnost zpět na Atari Games. Během let 1999–2000 Midway nechce vyjednávat s Hasbrem, což vede k poslední změně jména společnosti na Midway Games West. V roce 2003 Midway opouští herní průmysl a tím zavírá poslední kapitolu ve které hraje divize z původní Atari.\n\nV říjnu 2001 Infogrames oznamuje nový začátek Atari a vydává pod touto značkou 3 nové hry. 7. května 2003 se americká divize Infogrames oficiálně přejmenovává na Atari, Inc., evropská divize se stává Atari Europe. Hlavním vlastníkem se stává společnost Infogrames Entertainment. Poté vydává například úspěšné hry Unreal Tournament 2003/2004 a .\n\nV letech 2004 až 2011 společnost Atari vyráběla a prodávala herní retro konzole Atari Flashback, designem připomíná Atari 2600. Od roku 2011 jsou tyto konzole produkovány společností AtGames na základě licence od Atari. Verze konzole jsou Atari Flashback 1-9 a X (také Deluxe či Gold). Počet zabudovaných retro her se pohybuje mezi 20 až 130, novější verze také již disponují bezdrátovými ovladači.\n\nDne 21. ledna 2013 firma oficiálně vyhlásila bankrot. Společnost Atari se vynořila z bankrotu o rok později, vstupem do video herního průmyslu kasin jako Atari Casino.\n\nAtari Flashback Portable je kapesní herní konzole z let 2016-2017, která disponuje 60-70 retro hrami.\n\nV září 2017 společnost oznámila vývoj nové konzole Atari VCS, designem bude připomínat Atari 2600, bude možno hrát moderní hry přes operační systém založeným na Linuxu a součástí konzole bude více než stovka předinstalovaných retro klasik. Konzole bude disponovat procesorem AMD Raven Ridge, grafikou AMD Radeon Ryzen a umožní přehrávat i 4k video. Vydání se plánuje na březen 2020.\n\n\n\n\n\n\n"}
{"id": "30290", "url": "https://cs.wikipedia.org/wiki?curid=30290", "title": "Perseidy", "text": "Perseidy\n\nPerseidy jsou kometární meteorický roj, který vznikl z komety 109P/Swift-Tuttle. Perseidy mají svůj radiant v souhvězdí Persea. Roj je činný od 17. července do 24. srpna, přičemž maximum roje přichází mezi 11. a 13. srpnem. V letech 1991-1993 bylo při posledním průchodu komety perihelem (doba oběhu je přes 133 let) možno pozorovat přes 300 meteorů za hodinu. Nyní je v maximu možné pozorovat až 110 meteorů za hodinu.\n\nLidově jsou nazývány „Slzy svatého Vavřince“ podle světce, který má svátek 10. srpna (toho dne byl roku 258 umučen). \n\nNejstarší informace o tomto roji pocházejí z roku 36 z Číny. Další zprávy pocházejí z Japonska a Koreje. \n\nŘímané si představovali Perseidy jako ejakulaci Priapa.\n\nPrvní známé pozorování v Evropě pochází z roku 811.\n\nRoku 1762 objevil holandský přírodovědec Pieter van Musschenbroek, že zvýšená srpnová meteorická aktivita je každoročně se opakující událostí. \n\nV roce 1835 uveřejnil belgický astronom Adolphe Quetelet zprávu o roji \"vylétajícím\" ze souhvězdí Persea. Na shodu drah Perseid a komety 109P/Swift–Tuttle (Swift-Tuttle 1862 III) upozornil v roce 1861 jako první italský astronom Giovanni Schiaparelli.\n\n"}
{"id": "30291", "url": "https://cs.wikipedia.org/wiki?curid=30291", "title": "Papyrus", "text": "Papyrus\n\nPapyrus je psací materiál, sloužící k zápisu textů. Pro svou kvalitu, lehkost a skladnost brzy vytlačil ostatní psací materiály (hliněné, dřevěné, kovové, voskované destičky, ostraka), i když je nikdy zcela nenahradil. Základní surovinou pro výrobu byla stébla šáchoru papírodárného, který rostl a byl sklízen ve starověkém Egyptě. Zde také se soustředila výroba papyru, i když se pak vyvážel do celého středomoří a byl preferovaným materiálem v celém antickém světě. Slovo papyrus pochází z koptštiny (pozdní fáze vývoje staroegyptštiny), v níž slovo \"papuro\" znamená \"„patřící králi“\". Název prozrazuje, že v ptolemaiovské době byla výroba královským monopolem.\n\nPrvní dochovaný svitek papyru, ovšem nepopsaný, pochází z hrobky velmože Hemaky v Sakkáře z období 1. dynastie, nejstarší papyry popsané hieroglyfy jsou doloženy z konce 4. a z 5. dynastie (archiv nalezený v Abúsíru). Papyrus se používal až přibližně do roku 1100 po Kr., kdy změna egyptského klimatu způsobila vymizení příslušné rostliny, přetrvaly jen divoké formy. Papyrus však již od přibližně 2. století po Kr. začal být nahrazován novým psacím materiálem, pergamenem. I když se papyry používaly ve starověku snad všude, dochovaly se jen tam, kde vládne suché klima; na jiných místech se papyrus rozpadá. Nejvýznačnější papyrové nálezy tedy pocházejí opět především z Egypta.\n\nStudiem starověkých papyrů se zabývá papyrologie.\n\nJak se papyrus ve starověku vyráběl, není dnes úplně přesně známo. Poté, co se papyrus přestal okolo roku 1100 používat, bylo toto umění zapomenuto. Znalost výroby byla obnovena až ve 20. století na základě Pliniových Přírodních dějin (\"Naturalis Historia\") a na základě dalších, nově nalezených textů. Přesto však se dosud nepodařilo vyrobit papyrus takové kvality, která by se vyrovnala starověkým exemplářům.\n\nPři výrobě se postupovalo tak, že se typicky trojhranná stébla šáchoru zbavila svrchní zelené vrstvy. Tím se obnažila bílá dřeň, která vyplňuje stonek. Ta se následně podélně rozřezala na (cca 1-2 mm) tenké plátky. Jakého způsobu se používalo k řezání, je dnes předmětem dohadů. Proužky se namáčely na delší dobu do vody, aby změkly – samotná dřeň šáchoru (přestože je to hygrofyt) je křehká a snadno se láme. Ve vodě se dřeň máčela cca 6 dní pro výrobu světlého a 12 dnů, měl-li být výsledkem tmavě hnědý papyrus. Panovalo přesvědčení, že nejlepší je nilská voda, ale toto tvrzení nemá opodstatnění. Poté se proužky (např. paličkou) jemně zpracovaly a válečkem slisovaly, aby byly ploché, a následně rovnaly těsně vedle sebe nebo s malým překryvem na rovný podklad. Na ně se napříč kladla další vrstva. Vrstev mohlo být několik, podle toho, jak měl být list papyru silný. Obvykle ale byly dvě. Výsledné příčně přeložené plátky byly vloženy na několik dnů pod mechanický lis, kde se zároveň několik (podle novodobé výroby šest) dní sušily. Dlouhodobé stlačení způsobilo, že jednotlivé vrstvy plátků k sobě přilnuly natolik, že po vytažení z lisu držely vcelku, i když byl papyrus namáhán nebo překládán. Nakonec výrobce zarovnal hrubý povrch a případně ořezal nerovné okraje. Jednotlivé listy papyru se lepily za sebe škrobovou kaší, tak že mohl vzniknout i několik metrů dlouhý svitek.\n\nV pozdějších dobách (přelom letopočtu) se kromě svitků používaly i papyrové kodexy. Ty byly svázány na způsob dnešní knihy a listy tak byly popsány z obou stran, čímž se šetřilo místem. V současnosti existuje v oblastech kolem Luxoru a Asuánu výrobny papyru, nyní již jako suvenýru pro turisty.\n\nPapyrus se vyráběl v mnoha kvalitách, které se pak lišily i cenou. Nejdražší se používaly na knihy, nejlevnější na osobní dopisy, záznamy apod.\n\nNa papyrus se psalo násadkami ze seříznutého rákosu. Inkoust se vyráběl ze směsi sazí, vody a arabské gumy. Pokud se psalo na svitky, psalo se obvykle jen na jednu stranu, druhá, vnější strana, zůstávala čistá. Podobně v případě dopisů, které se po sepsání skládaly a sešívaly či svazovaly šňůrkou, se též psalo na jednu stranu. Na vnější stranu se psala adresa.\n\nPsalo se pravidelně v sloupcích po řádcích, což byl nejlepší způsob pro psaní a čtení v případě svitků. Tento způsob zápisu se přenesl později i na kodexy, kde se též objevují sloupce.\n\n\n"}
{"id": "30292", "url": "https://cs.wikipedia.org/wiki?curid=30292", "title": "Delfínovití", "text": "Delfínovití\n\nDelfínovití (\"Delphinidae\") jsou čeleď řádu kytovců, třídy savců. Jsou příbuzní s velrybami a sviňuchovitými.\n\nVětšina druhů této čeledi se vyskytuje na otevřeném moři, na rozdíl od delfínovcovitých. I když několik druhů, například orcela tuponosá, se zdržuje u pobřeží či v říčních tocích.\n\nJednotlivé druhy měří od 1.2 metrů k 7 metrům a váží od 40 kg po 4.5 tuny. Většina druhů však váží 50 až 200 kg. Vyskytují se celosvětově, nejčastěji v mělkých mořích. Všechny druhy se řadí mezi masožravce. Delfíni plavou rychlostí asi 26 km/h, ale byla už naměřena i rychlost 64 km/h.\n\n\n"}
{"id": "30293", "url": "https://cs.wikipedia.org/wiki?curid=30293", "title": "Dřevec", "text": "Dřevec\n\nDřevec je vesnice v severní části okresu Plzeň-sever, patřící k městu Kožlany. Katastrální území \" Dřevec\" zaujímá rozlohu 398,56 ha. V roce 2011 zde trvale žilo 115 obyvatel.\n\nVes leží na Dřeveckém potoce v rovinatém terénu 4 km jihovýchodně od Kralovic.\n\nVes je poprvé uváděna v potvrzení majetku plaského kláštera papežem Inocencem IV. z roku 1250. Na počátku husitských válek roku 1419 zastavil opat Gotfrýd ves s 15 statky doživotně Hanuše z Kolovrat, ale 5 usedlostí bylo během válek zničeno. Po smrti Hanuše se Dřevec vrátil do majetku kláštera, ale až do roku 1550 se majitelé několikrát střídali.\n\nRoku 1554 zastavil opat Bohuslav ves Floriánu Gryspekovi a ta se stala součástí kaceřovského panství. V roce 1558 bylo ve vsi 10 usedlostí, na kterých hospodařily rodiny Jana Kachka, Míky Vochoče, Jana Radima, Matěje Vojtěchů, Matěje Číhy, Václava Dudela, Petra Noska, Jakuba Hanzy a Matěje Macháčka.\n\nPo bitvě na Bílé hoře se ves po konfiskaci majetku Gryspeků vrátila roku 1623 zpět do majetku kláštera. Během třicetileté války bylo vypáleno dalších 5 statků a k roku 1651 žilo v Dřevci jen 20 obyvatel.\nV roce 1680 vedl místní rodák, rychtář Jiří Radim, selské povstání proti klášterní vrchnosti. Povstání neuspělo a vzbouřenci museli vysázet lipovou alej k Mariánské Týnici, z níž zbyla poslední Radimova lípa. Rychtář Radim má pamětní desku na čp. 18.\n\nVes byla v majetku klášter až do jeho zrušení roku 1785.\n\nV minulosti bylo nedaleko vsi otevřeno několik ložisek keramických jílů, povrchová těžba byla však ukončena a ložiska se zbytkovými zásobami jsou považována za neperspektivní. Roku 1967 byl zavezen návesní rybník.\n\n\nDřevec sousedí na severu s Kožlany, na východě s Černíkovicemi a Všehrdy, s Brodeslavy na jihovýchodě, s Hodyní na jihozápadě a s městem Kralovice na západě.\n\n\n"}
{"id": "30299", "url": "https://cs.wikipedia.org/wiki?curid=30299", "title": "Donald Barthelme", "text": "Donald Barthelme\n\nDonald Barthelme [bartelmi] (7. dubna 1931 – 23. července 1989) byl americký spisovatel, představitel postmoderny.\n\nDonald Barthelme se narodil ve Philadelphii, ale jeho rodiče se velmi brzy přestěhovali do Pensylvánie a poté do Houstonu v Texasu.\n\nPo střední škole nastoupil na univerzitu, kde pracoval též jak novinový reportér pro Houston Post. Roku 1953 byl odveden do armády do války v Koreji; jelikož byl podepsán mír, působil zde krátce jako editor armádních novin a poté se vrátil do civilu, kde pokračoval ve studiích až do r. 1957.\n\nV letech 1961–1962 byl ředitelem muzea moderních umění v Houstonu. Později přednášel na několika amerických univerzitách. Roku 1989 zemřel na rakovinu.\n\nVe svých dílech využívá prvky mnoha stylů (např. surrealismu, pop artu atp.), které vzájemně kombinuje. Dalším pro něj typickým znakem je využívání poměrně širokého spektra literárních útvarů – parodie, pohádky atd. Typickým znakem jeho tvorby je hojné využívání ironie, sarkasmu.\n\n"}
{"id": "30300", "url": "https://cs.wikipedia.org/wiki?curid=30300", "title": "Spotřeba", "text": "Spotřeba\n\nSpotřeba je užívání zdrojů k okamžitému prospěchu. Důležitou roli hraje tento pojem v ekonomii, především v Keynesově pojetí makroekonomie.\n\nCelkový důchod domácnosti se rozdělí na spotřebu a úspory. Jinými slovy:\n\ndůchod = úspory + spotřeba\n\n\n"}
{"id": "30302", "url": "https://cs.wikipedia.org/wiki?curid=30302", "title": "Investice", "text": "Investice\n\nJako investice se v ekonomii označuje ta část příjmu (důchodu), která je vložena do kapitálu. Tedy do dlouhodobých statků, které nepřinášejí okamžitý prospěch, ale umožní zvýšení produkce statků v budoucnosti. Ekonomický subjekt (stát, podnik, jednotlivec) tak odloží část své současné spotřeby (úspor) za účelem získání budoucího užitku. Budoucí užitek či výnos může být peněžního nebo nepeněžního charakteru.\n\nTakový je spíše makroekonomický pohled na investice. Z pohledu podniku jsou to rozsáhlejší jednorázově nebo krátkodobě vynaložené zdroje či peněžní výdaje (kapitálové výdaje), u nichž se očekává jejich přeměna na budoucí výnosy či peněžní příjmy během delšího časového období přesahujícího jeden rok.\n\nSyrový přirovnává investice (v kontextu finančních trhů) ke konzervování masa či ovoce za účelem odkladu na pozdější užití, tak říkajíc „na horší časy“, aby o ně lidé nepřišli. Nebo k pšenici, u níž lidé měli na výběr buď její okamžitou spotřebu, nebo setbu s očekáváním budoucí mnohonásobné sklizně.\nInvestování má tedy za cíl odložit současné prostředky tak, aby přinejmenším neztratily svou hodnotu nebo aby v lepším případě jejich hodnota časem ještě vzrostla. Podobně v případě požadavku na jakýkoli budoucí cíl, který nelze pořídit z běžného objemu prostředků („z jedné výplaty“), je nutné si odkládat peníze stranou; v takovém případě se hovoří o úsporách.\n\n\nV běžné řeči se slovem investice označuje jakýkoli vklad, např. „Investoval do toho hodně času.\" \"Investujeme do akcií té společnosti.“\n\nTo je tedy \"suché ekonomické\" vyjádření pojmu \"investice\".\n\nPraktická alokace důchodu ovšem nespočívá jen ve vkladu kapitálu do výrobních prostředků a statků.\nInvesticí v běžném denním rozhodování o volné části kapitálu myslíme především vložení aktuálního přebytku (zisku, úspory) do statků, u nichž předpokládáme nejen návratnost, ale i kladné zhodnocení.\n\n\nJednou z důležitých vlastností každé investice je – vedle očekávané míry zisku – také míra rizika, to jest ztráty. Přitom se investice do hmotných cenných předmětů často považují za méně rizikové než cenné papíry. Vedle nemovitostí a uměleckých děl mezi ně patří:\n\nInvestiční zlaté mince v České republice od roku 1993 emituje Česká národní banka, ražbu provádí na základě pětiletých emisních plánů Česká mincovna v Jablonci nad Nisou.\n\nInvestováním není výměna jedné měny za jinou měnu, i když si někdy lidé myslí opak (forex, kryptoměny).\n\nŘada investorů podléhá při investování různým psychologickým předsudkům jako přehnaný optimismus, nadměrné sebevědomí nebo averze k nejistotě. Tímto tématem se zabývají takzvané behaviorální finance. Těmto investičním chybám, a možnostem, jak se jim vyhnout, se věnuje například kniha Investor 21. století.\n\n"}
{"id": "30304", "url": "https://cs.wikipedia.org/wiki?curid=30304", "title": "David Hewlett", "text": "David Hewlett\n\nDavid Hewlett (* 18. dubna 1968 Redhill, Surrey, Velká Británie) je kanadský herec a počítačový specialista.\n\nNarodil se ve Velké Británii, ale vyrůstal v Kanadě. Pravidelně se objevuje v seriálech \"Traders\" a \"\", hrál váhavého hrdinu Wortha ve filmu \"Kostka\". Rozhodoval se mezi kariérou počítačového experta a herce, nakonec zvítězilo herectví. Už na chlapecké škole Svatého Jiřího se objevil v krátkých filmech spolužáka Vincenza Nataliho, budoucího režiséra filmu \"Cube\".\n\nPo skončení školy se objevoval v hororech \"Darkside\", \"Pin\" a dalších. Hostoval také v seriálech \"My Secret Identiti\" a \"Pátek 13\". Později hrál ve filmu \"Where the Hearth Is\" režiséra Johna Boormanase spolu s hvězdnými herci Umou Thurman a Crispin Glover. Jeho nejznámější role je v kanadském seriálu \"Traders\", kde hraje Granta Janskyho. 2004-2008 hrál nervozního astrofyzika v seriálu \"\". V roce 2007 hrál ve filmu A Dog's Breakfast. Získal dvakrát nominaci na cenu Gemini. V roce 1997 získal cenu Golden Sheaf pro nejlepšího herce za roli neurotického hlídače v \"Natalii\". V roce 2001 se přestěhoval se svojí dnes již bývalou ženou Soo Garay do Los Angeles.\n"}
{"id": "30305", "url": "https://cs.wikipedia.org/wiki?curid=30305", "title": "Výhybka", "text": "Výhybka\n\nVýhybka (dříve se užíval termín „veksl“ (vexl) z něm. \"Wechsel\" výměna, změna; výhybka) je drážní zařízení v místě, kde se dráhy (např. koleje) rozcházejí nebo sbíhají. Umožňuje jízdu vozidla (případě vedení kladky) do příslušného směru. Kolejová výhybka je součástí železničního svršku nebo svršku tramvajové, lanové, důlní či jiné dráhy. Trolejová výhybka je součástí trolejového vedení pro tyčové sběrače, které se používají na trolejbusových a některých tramvajových drahách. O výhybce lze mluvit i např. u různých druhů dopravníků, potrubní pošty aj.\n\n\n\n\n\nVýhybky na ozubnicových drahách mohou, ale nemusí být opatřeny ozubnicí. Záleží jednak na sklonu, v jakém se výhybka nachází, a na vozidlech, zda mají pohon pouze ozubnicový, nebo i adhezní. Pokud je výhybka opatřena ozubnicí, je třeba vyřešit plynulý záběr ozubeného kola v celé délce výhybky. Soustava Riggenbachova, Strubova, jednoduchá ozubnice Abtova řeší křížení s kolejnicí druhého směru odsunutím části kolejnice a nasunutím ozubnice, stejně tak má ozubnice pohyblivou část v místě jazyků. V případě Abtovy dvojité a trojité ozubnice se počet pohyblivých částí omezuje – tato soustava vystačí pouze s pohyblivým hřebenem v místě křížení s kolejnicí ve střední části výhybky. Princip je následující: Uvažujme dvojitý hřeben a lokomotivu odbočující na výhybce vpravo. V místě jazyků se oba hřebeny rozdělí – lokomotiva využívá pouze pravý, levý, který pokračuje přímo, vyjde ze záběru. Jsou-li již hřebeny dostatečně vzdáleny, objeví se znovu levý hřeben a zanedlouho končí pravý. Ozubené kolo zabírá do pohyblivé části hřebene, která je nyní přitisknuta ke kolejnici opačného směru, kterou ozubnice kříží. Přesto hřeben uhýbá a dostává se mimo záběr kola. Zároveň se ovšem postupně dostává do záběru pohyblivá část pravého hřebene, která je ke kolejnici přitisknuta z druhé strany. Poté se opět přidává levý hřeben (na méně frekventovaných kolejích může být vynechán) a dále již pokračuje klasická ozubnice. Zvláštním případem je ozubnice Locherova, jejíž hřeben neumožňuje stavbu klasických výhybek, které jsou nahrazeny přesuvnami a otočnými konstrukcemi.\n\n\nJednoduchá výhybka se skládá ze tří hlavních částí:\n\n\nVýměna je pohyblivá část výhybky, na které dochází k rozvětvení koleje do dvou směrů. Hlavní části výměny tvoří:\n\n\nJazyk tvoří jedinou pohyblivou konstrukci jízdní dráhy kola. Poloha jazyků určuje směr dalšího pohybu dvojkolí při jízdě proti hrotu (rozuměj hrotu jazyka, ev. srdcovky). Jazyky bývají obvykle spojené táhlem. Výjimku tvoří sjezdové tramvajové výhybky a výhybky zanedbaných průmyslových drážek. Jazyky jsou obvykle uloženy na stoličkových podkladnicích. Za normálních okolností vždy jeden jazyk doléhá na opornici. K přestavení jazyků slouží ruční nebo motorický přestavník. K jejich zajištění v patřičné poloze výměnový závěr. Pokud jsou výhybky zabezpečené, jsou navíc opatřeny zámky nebo závěry. Výhybky pro vyšší rychlosti mívají i snímače polohy jazyků.\n\nStřední část výhybky tvoří vlastně splítku kolejí. Propojuje výměnu a srdcovkovou část.\n\nV srdcovkové části dochází k překřížení kolejnic a definitivnímu oddělení kolejí dvou různých směrů. Tuto část tvoří:\n\n\nSrdcovka tvoří místo, kde kolo přejíždí mezeru (prohlubeň) pro okolek kola vozidla, které se pohybuje ve druhém směru. Aby nedošlo k nárazu, případně vyšplhání okolku na hrot srdcovky, je druhé kolo téhož dvojkolí vedeno přídržnicí, která mu nedovolí vzdálit se od vnější kolejnice. Tam, kde je to účelné z důvodu požadavku na kvalitu chodu, se zřizují srdcovky z pohyblivými hroty. V takovém případě přídržnice odpadají.\n\nCca do 70. let se u ČSD používaly soustavy výhybek stupňových. Tyto výhybky byly navrženy v soustavách svršku typů T a A a pro širokorozchodnou trať i typu R s kolejnicemi R 65. Standardní úhly odbočení u jednoduchých výhybek jsou 6° a 7° s poloměrem odbočné větve 200 m, u sedmistupňových kombinovaný s poloměrem 180, resp. 170 m dle typu svršku. Pro vyšší rychlosti jsou v odbočné větvi použity úhly odbočení i 5°, 4° a 3°6´, pro vlečky byla navržena výhybka 8°30´. Úhly odbočení u symetrických a oboustranných výhybek dávají v součtu tytéž hodnoty, stejné jsou i úhly křížení u křižovatkových výhybek a křižovatek.\n\nV souvislosti s přechodem na nové typy kolejnic – S49 a R65, resp. typy svršku S a R byla navržena nová soustava výhybek, kde je úhel tangentou úhlu odbočení ve formě poměru 1:n. Nejčastěji používané výhybky mají poměr 1:9 s poloměrem odbočné větve 300 m pro rychlost 50 km/h nebo 190 m pro rychlost 40 km/h. Dále se vyrábějí výhybky 1:12, 1:14 a 1:18,5 pro rychlost až 100 km/h do odbočky, 1:7,5 pro staniční zhlaví a 1:6 a 1:6,5 pro stísněné poměry vleček.\n\nZákladní rychlostní omezení při jízdě odbočkou je dáno poloměrem odbočné větve – velikost nevyrovnaného příčného zrychlení nesmí přesáhnout stanovenou hodnotu, na tratích v České republice 0,65 m/s². Dále je rychlost, a to i v přímé větvi, omezena konstrukcí výhybky a jejím zabezpečením – vazba na návěstní soustavu, zajištění proti nežádoucímu přestavení. V provozu pak může být dále omezena aktuálním technickým stavem výhybky.\n\nPro železniční dopravu jsou stanoveny následující max. rychlosti pro jízdu odbočkou :\n\nVýhybky jsou označovány podle následujícího kódu: nejprve je uvedeno písmeno, které označuje typ konstrukce (J – jednoduchá výhybka, Obl-o – oblouková oboustranná, Obl-j – oblouková jednostranná, S – oblouková symetrická, C – křižovatková výhybka celá, B – křižovatková výhybka poloviční, K – kolejová křižovatka, D – dvojitá výhybka, DKS – dvojitá kolejová spojka), následně soustava svršku (49 pro S49/49E1, 60 pro UIC60/60E1/60E2, 65 pro R65); dále poměr označující úhel odbočení či křížení; poloměr oblouku výhybky v metrech (v případě obloukových výhybek se uvádí před závorkou původní poloměr, v závorce pak poloměry transformované oddělené lomítkem – nejprve větší z poloměrů, poloměr větve směřující do koleje dopravně významnější se podtrhne); může následovat římská číslice (I, II) pro odlišení konstrukčního typu, poznámka PHS pro \"pohyblivý hrot srdcovky\"); dále písmeno L/P označující směr odbočení (levá/pravá) při pohledu od výměny k srdcovce a na závěr typ pražců (d – dřevěné, b – betonové, oc – ocelové). Označení dále může volitelně obsahovat použití žlabového pražce (zl), žlabového pražce s přírubou (zlp); polohu stavěcího zařízení (přestavníku) vpravo (p) či vlevo (l); druh závěru (ČZ – čelisťový závěr, HZ – hákový závěr, RZ – rybinový závěr) a typ upevnění kolejnice (K – tuhé svěrky, KS – pružné upevnění svěrkami Skl12, Ke – pružné upevnění sponami Pandrol).\n\nPříklady:\n\n\n"}
{"id": "30306", "url": "https://cs.wikipedia.org/wiki?curid=30306", "title": "Thomas Vinterberg", "text": "Thomas Vinterberg\n\nThomas Vinterberg (* 19. května 1969 Kodaň) je dánský filmový režisér, známý jako spoluzakladatel hnutí Dogme 95, prosazujícího oproštění filmu od nadbytečných efektů.\n\n\n"}
{"id": "30320", "url": "https://cs.wikipedia.org/wiki?curid=30320", "title": "Trávicí soustava člověka", "text": "Trávicí soustava člověka\n\nTrávicí soustava člověka je orgánová soustava, která zajišťuje příjem potravy, její mechanické a chemické zpracování, vstřebání živin, vyloučení nestrávených a nestravitelných zbytků. Cílem je získání živin z potravy, tedy trávení. Doprovází jej také dočasná zánětlivá reakce a může způsobit i alergické potíže.\n\nU člověka je trávicí soustava dlouhá téměř 8 metrů a ve svém průběhu se člení, kroutí a různě rozšiřuje. Probíhá od ústního až k řitnímu otvoru a je tvořena dvěma typy orgánů. Zatímco orgány trávicí trubice tvoří především dostatečně velkou plochu k trávení a vstřebávání živin, druhý typ orgánů, žlázy (např. játra, slinivka břišní), vylučují enzymy a jiné látky sloužící k trávení.\n\nTéměř všechny orgány trávicí trubice člověka mají podobné uspořádání své stěny. Přestože se v některých charakteristikách mohou jednotlivé orgány lišit, zpravidla má trávicí trubice čtyři rozlišitelné vrstvy, sliznici, podslizniční vazivo, svalovinu a serózu.\n\nSliznice (mukóza) je vnitřní výstelka trávicí trubice. V určitých partiích trávicí trubice je hladká (např. v ústech), jinde drsná (střeva). Drsný povrch je v tenkém střevě způsoben výběžky sliznice, tzv. klky. Pokud jde o typ buněk, jsou sliznice od úst až po žaludek tvořena dlaždicovým epitelem, zbytek tvoří válcovitý epitel.\n\nPodslizniční vazivo je druhou vrstvou stěny trávicí trubice. Je tvořené velmi řídkou vazivovou tkání, která též obsahuje lymfatickou tkáň. Podslizniční vazivo má za funkci především bránit průniku škodlivin z trávicí dutiny do krevního oběhu.\n\nTřetí vrstvou trávicí trubice je svalovina, a to převážně hladká svalovina. Výjimku tvoří jícen, hltan a část tračníku, jež obsahují příčně pruhované svalstvo (ovladatelné vůlí) a s tím související volní inervaci (nervy ovladatelné vůlí). Zpravidla se dá svalovina v trávicí trubici rozdělit na dvě části, vnitřní je kruhová a vnější podélná.\n\nSeróza (peritoneum) je čtvrtá a nejsvrchnější část trávicí trubice. Jedná se o hladkou lesklou blánu, která je v některých úsecích umocněna vazivem, tzv. adventicie\n\nDutina ústní (\"cavitas oris, cavum oris\") je počátkem trávicí soustavy člověka. Je tvořena tvrdým a měkkým patrem, mandlemi patrovými, dásněmi, zuby a jazykem. Prostor mezi zuby, tvářemi a rty se označuje jako předsíň dutiny ústní. V drobných žlázkách dutiny ústní vznikají sliny, které dutinu neustále navlhčují.\n\nLidský chrup je tzv. heterodontní. To znamená, že zuby (\"dentes\") jsou tvarově rozlišeny na řezáky (\"dentes incisivi\"), špičáky (\"dentes canini\"), třenové zuby (\"dd. praemolares\") a stoličky (\"dd. molares\"). Počet zubů těchto typů se zapisuje jako zubní vzorec; zubní vzorec dospělého člověka je 2-1-2-3(celkem 32 zubů), což znamená, že v pravé polovině horní čelisti má člověk 2 řezáky, 1 špičák, 2 zuby třenové a 3 stoličky. Mléčný chrup má zubní vzorec 2-1-0-2 (celkem 20 zubů).\n\nZuby zajišťují mechanické zpracování potravy.\n\nJazyk (\"lingua\") je orgán z příčně pruhované svaloviny nacházející se v dutině ústní. Na jeho povrchu jsou chemoreceptory zvané chuťové pohárky, díky kterým vnímáme chuť jídla. Chuťové buňky vnímají 4 základní chutě: sladkou, slanou, hořkou a kyselou. Výsledná chuť jídla, kterou pak vnímáme, je jejich kombinací. Receptory převažují pro chuť sladkou na špičce, pro slanou na krajích, pro kyselou na krajích a na středu, pro hořkou uprostřed zadní části jazyka.\n\nSlinné žlázy (\"glandulae salivarie\") jsou žlázy exokrinní, vylučují sliny. Sliny obsahují vodu, enzym ptyalin (slinná α-amylasa), který rozkládá škrob, a mucin (hlen, zajišťující spojení potravy a vazkost slin).\nDále čistí zuby a remineralizují sklovinu.\n\nTři velké párové slinné žlázy:\n\nKromě nich se v dutině ústní nacházejí další menší nepárové žlázy, uložené v podslizničním vazivu:\n\n\nHltan (\"pharynx\") je společná část dýchací a trávicí soustavy. Tvoří také přechod mezi výše umístěnou ústní dutinou a níže umístěným jícnem a hrtanem. Potrava by měla vždy procházet do hltanu – hrtanová příklopka se po každém polknutí zavře a zamezí soustu vstup do hrtanu. V opačném případě by totiž mohlo vdechnutí sousta mít smrtelné následky.\n\nHltan má tyto části:\n\nJícen (\"oesophagus\") je přibližně 25-32 centimetrů dlouhá trubice, jejíž průměr cca 2,5 centimetrů. Je tvořen hladkou svalovinou, která vyvolává rytmické pohyby (peristaltika), které posouvají potravu do žaludku.\n\nŽaludek (\"ventriculus\", \"gaster\", \"stomachos\") je rozšířená část trávicí trubice o objemu 1 až 2 litry. Nachází se pod levou brániční klenbou. Probíhá v něm mechanické i chemické trávení.\n\nMechanické trávení zajišťují stahy žaludku, následně pak vzniká chymus (trávenina). Chemické probíhá za účasti kyseliny chlorovodíkové a enzymů pepsinu, chymozinu a částečně i lipázy. Funkcí kyseliny chlorovodíkové je ničení bakterií, nabobtnání bílkovin (usnadnění jejich dalšího trávení), aktivace pepsinu. Její koncentrace v žaludku je asi 0,4%. Chymozin sráží mléčnou bílkovinu, vyskytuje se především u kojenců. Lipáza slabě štěpí tuky na glycerol a mastné kyseliny.\n\nStěny žaludku jsou chráněny vrstvou hlenu (mucinu), jejímž porušením vznikají žaludeční vředy.\n\nŽaludek se dělí na:\n\nTenké střevo (\"intestinum tenue\") část trávicí trubice o průměru 3 centimetrů a délce až 3-6 metrů. Dochází zde ke konečnému natrávení potravy a vstřebání většiny živin. Jeho povrch je zvětšen (až na 300m) pomocí klků, což jsou útvary vysoké kolem 1 mm, které vyčnívají do prostoru střeva.\n\nDělí se na:\n\nV tenkém střevě probíhá chemické trávení pomocí tří různých šťáv: střevní šťávy, šťávy slinivky břišní a žluči. Střevní šťáva je produkována žlázkami tenkého střeva a obsahuje erepsin (rozklad bílkovin), lipázy (rozklad tuků), amylázu (rozklad cukrů). Šťáva slinivky břišní vzniká, jak název napovídá, ve slinivce břišní a do střeva ústí ve dvanácterníku a je složena z trypsinu (štěpí bílkoviny), lipázy a amylázy. Žluč vzniká v játrech, skladuje a zahušťuje se ve žlučníku a do tenkého střeva ústí ve dvanácterníku. Žluč obsahuje žlučová barviva (bilirubin, biliverdin) a soli žlučových kyselin, které zajišťují emulgaci tuků.\n\nTlusté střevo (\"intestinum crassum\") slouží k zahušťování potravy (nikoliv k jejímu trávení), probíhá zde vstřebávání zbylé vody, solí a vitamínů. Nachází se v něm také bohaté bakteriální osídlení. Díky symbiotickým bakteriím zde probíhají kvasné a hnilobné procesy (vzniká methan, amoniak,…) a také některé vitamíny – K, B. Tlusté střevo se plní 4 – 8 hodin po příjmu potravy a vyprazdňuje zhruba po 18 hodinách. Poslední částí tlustého střeva je řiť (lat. \"anus\") se dvěma kruhovými svěrači. Řitním otvorem se při defekaci dostává z těla stolice. Stolici tvoří nestravitelné zbytky potravy, odloupané buňky epitelů, voda, anorganické látky, produkty rozkladu žlučových barviv (určují barvu stolice), odumřelé bakterie a produkty jejich metabolismu.\nTlusté střevo se dělí na:\n\nMezi žlázy trávicí soustavy patří slinivka břišní a játra. Obě tyto žlázy mají kromě svého fungování v rámci trávicí soustavy další neméně významné funkce. Slinivka reguluje hladinu cukru v krvi a játra jsou životně důležitým orgánem.\n\nSlinivka břišní (\"pankreas\") je podlouhlý orgán délky 14–18 cm, uložený svou nejširší částí v ohbí dvanáctníku. Je to žláza s obojí sekrecí – vnější i vnitřní. Slinivka se skládá z lalůčků (tubulů), vyúsťujících trubičkami do hlavního vývodu. Ten dále ústí do dvanáctníku. Tyto lalůčky zajišťují vnější sekreci, tj. tvoří trávicí šťávu obsahující trypsin, amylázu, lipázu a anorganické soli. Vnitřní sekreci, produkce hormonů regulujících hladinu cukru v krvi (inzulin, glukagon), zajišťují Langerhansovy ostrůvky. Tyto ostrůvky zabírají 2–3 % hmotnosti slinivky.\n\nJátra (\"hepar\") váží asi jako mozek, přibližně 1,5 kg. Jsou nejteplejším orgánem (40 °C až 41 °C) lidského těla díky množství metabolických procesů, které zde probíhají. Játra jsou uložena v pravém podžebří a skládají se ze dvou větších a dvou menších laloků. Tyto laloky jsou spojeny v jaterní stopce (brance), kudy do jater vstupují vrátnicová žíla a jaterní tepna a vystupuje jaterní žíla a žlučovod. Základní stavební a funkční jednotkou jater je jaterní lalůček.\n\nJátra jsou zásobním orgánem a hlavním metabolickým centrem organismu. Dále plní funkci detoxikační, termoregulační, rozpadají se zde červené krvinky a vzniká zde žluč. Játra jsou tedy žlázou exokrinní (s vnější sekrecí).\n\nŽluč (\"fel = bilis = chole\") je vazká kapalina žlutohnědé barvy. Denně se jí tvoří 0,8–1 l. Barvu podmiňuje žlučové barvivo (bilirubin a biliverdin), vznikající rozkladem krevního barviva. Hořkou chuť žluči působí sodné soli žlučových kyselin. Žluč neutralizuje kyselou tráveninu ze žaludku, emulguje tuky, a tak umožňuje jejich lepší vstřebávání, podporuje peristaltiku střeva, umožňuje vstřebávání vitaminů rozpustných v tucích, odvádí některé škodlivé látky a toxiny – např. bilirubin. Z jater je žlučovodem odváděna do žlučníku, kde se žluč skladuje a následně ústí do tenkého střeva (dvanácterníku).\n\nPohyb potravy začíná rozžvýkáním potravy pomocí zubů a žvýkacích svalů (příčně pruhované svalstvo). Vytvořené sousto se polknutím vpraví do hltanu. Polknutí je pohyb, který můžeme ovládat posunutím sousta do zadní části dutiny ústní. Reflexivní fáze procesu polykání už jde mimo naší vůli. Fáze polykání probíhá následovně: Hrtan se zvedne a hrtanová záklopka se uzavře, zabrání tím vpadnutí potravy při polykání do dýchacích cest (zastaví se dýchání), potrava vstupuje do hltanu a dále do jícnu. Z jícnu putuje peristaltickými pohyby (rytmické kontrakce a relaxace hladké svaloviny ve stěnách trávicí trubice) do žaludku. Pohyb potravy usnadňuje hlen, který vylučují některé buňky sliznice trávicí soustavy.\n\nDoba pasáže potravy trávicím traktem je závislá na řadě faktorů a je individuálně proměnlivá. Polovina žaludečního obsahu je posunuta do tenkého střeva přibližně za 2,5 až 3 hodiny. Celý žaludeční obsah je vyprázdněn za 4 až 5 hodin. Tenké střevo následně opustí 50 % obsahu za 2,5 až 3 hodiny. Konečný průchod tlustým střevem trvá 30 až 40 hodin .\n\nZánět apendixu (červovitého přívěsku slepého střeva) způsobující náhlou bolest břicha a vyžadující odstranění apendixu.\nVážné, často i smrtelné poškození jater. Je způsobeno vazivovými jizvami uvnitř jater, vzniklými následkem alkoholismu nebo hepatitidy (zánětu jater).\nKrvavý průjem, způsobený těžkou střevní infekcí.\nZánět žaludku a střeva s průjmem a zvracením.\nZánět jater způsobený nejčastěji virovou infekcí nebo poruchou imunity (automunitní hepatitida)\nJedno z nejčastějších nádorových onemocnění tlustého střeva\nČasté vyprazdňování velmi řídké stolice, většinou následkem otravy z jídla nebo požitím znečištěné vody.\nNepravidelné záchvaty bolestí břicha, průjmu nebo zácpy bez známé příčiny.\nNevolnost v oblasti žaludku, způsobená přijetím příliš velkého množství potravy nebo příliš rychlým přijímáním potravy.\nBolestivá poškození sliznice trávicí trubice, hlavně žaludku, dvanáctníku a lačníku, způsobená natrávením kyselou žaludeční šťávou. Antibiotiky jsou léčeny v případě bakteriální etiopatogeneze. Např. vřed dvanácterníku (ulcus bulbí duodenalis) je téměř ve 100 % vyvolán baktérií \"Helicobacter pylori.\"\nNepravidelné, často bolestivé vyprazdňování tvrdé stolice.\nDruh anémie při níž je nedostatek červených krvinek, způsobený nedostatečným vstřebáváním vitamínu B ve střevě.\n\nŽlučové kameny\n\nVznikají hromaděním cholesterolu a soli ve žlučníku. Dochází ke stahům hladké svaloviny, jež vedou k bolestivým křečím – kolice.\n\nDále jsou nemoci jako afty a další nemoci v dutině ústní.\n\n"}
{"id": "30328", "url": "https://cs.wikipedia.org/wiki?curid=30328", "title": "3dfx", "text": "3dfx\n\n3dfx Interactive byla firma zabývající se výrobou 3D grafických procesorů (GPU) a na nich založených grafických karet.\nFirma byla založena v roce 1994 a sídlila v San José v Kalifornii. V roce 1996 uvedla svůj slavný čip Voodoo 1. Grafické akcelerátory založené na čipu Voodoo 1 a jeho následníku Voodoo 2 potřebovaly ke svému běhu přídavnou VGA kartu, protože neměly podporu pro 2D grafiku. V pozdější verzi byla v prodeji i kombinovaná grafická karta s označením Banshee. Komunikaci s hardwarem zajišťovalo nízkoúrovňové API nazvané Glide. To umožňovalo přímý přístup k hardwarově implementovaným operacím na čipu ve stylu OpenGL. Když ID Software uvedl hru Quake, která používala k vykreslování podmnožinu volání OpenGL zvanou MiniGL, tak Glide zajistil úplnou hardwarovou akceleraci.\n\nPo uvedení GPU konkurenčních společností – zejména karet Riva, Riva TNT a GeForce od kalifornské společnosti nVidia a později rovněž karet Radeon od kanadské společnosti ATI – 3dfx postupně ztrácela dominantní postavení na trhu. Karty společnosti nVidia nabízely za stejnou či dokonce nižší koncovou cenu srovnatelný (později vyšší) výkon, lepší kvalitu obrazu (včetně podpory větší barevné hloubky a vyšších rozlišení) a také vestavěnou podporu 2D grafiky u všech karet. 3dfx byla v roce 2000 odkoupena společností nVidia, která tak získala její intelektuální vlastnictví a mnoho kvalitních zaměstnanců.\n\nByla to čistě 3D grafická karta a potřebovala k sobě 2D grafickou kartu. Na svoji dobu velmi revoluční řešení, ale obsahovala na výkon čipu hodně operační paměti.\n\nObsahoval kromě známého 3D čipu použitého na Voodoo ještě 2D čip AT25/AT3D od firmy Alliance Semiconductor.\n\nNová verze grafické karty, přidávala možnost SLI (zapojení více grafik). Byla vydána v roce 1998.\n\nVelmi povedená nová řada grafických karet, která měla nízkou cenu a výkon střední třídy.\n\nKarta obsahovala 1x VSA-100 čip. Vydána byla až po Voodoo 5 a byla míň rozšířená než Voodoo 5.\n\nPoslední řada od 3dfx, přestože provedením byly karty velké a výkonné, neuchytily se kvůli ceně a spotřebě.\n\nAPI vytvořené 3dfx pro jejich grafické čipy/karty Voodoo. Nebylo kompatibilní s DirectX nebo OpenGL API.\n\n"}
{"id": "30335", "url": "https://cs.wikipedia.org/wiki?curid=30335", "title": "Loch Ness", "text": "Loch Ness\n\nLoch Ness (, \"loch\" znamená ve staré gaelštině \"jezero\") je druhé největší jezero ve Skotsku. Nachází se v ledovcově-tektonické dolině Great Glen ve správní oblasti Highland. Má rozlohu 56,6 km². Je 34 km dlouhé a 1,5 km široké. Dosahuje hloubky 230 m (až 305 m, pokud počítáme bahnité sedimenty). Leží v nadmořské výšce 16 m.\n\nBřehy jezera jsou vysoké a skalnaté.\n\nNejvětší přítok je řeka Oich, která přitéká z jihu z jezera Loch Oich. Z jezera odtéká řeka Ness, která po asi 5 km ústí u města Inverness do zálivu Moray Firth v Severním moři. Jezero nezamrzá.\n\nNa jižním konci jezera leží město Fort Augustus. U severního břehu se pak nachází město Drumnadrochit. Na západním pobřeží se nachází zříceniny hradu Urquhart z 13.-16. století. Od roku 1822 je jezero součástí Kaledonského kanálu, který spojuje západní atlantické pobřeží se Severním mořem.\n\nJezero \"Loch Ness\" se nejvíce proslavilo díky svému údajnému obyvateli, nejznámějšímu kryptozoologickému zjevení, lochnesské příšeře tzv. \"Nessie\", jež vypadá jako plesiosaurus. První spatření příšery v tomto jezeře se traduje už ze 6. století. Poprvé byla Nessie vyfotografována v roce 1933 Hughem Grayem. Tato dosti nejasná fotografie byla později označena za podvrh. Šlo prý o fotografii labradorského psa. V roce 1933 byla Nessie také poprvé zachycena kamerou Malcoma Irvina, a podruhé o 3 roky později. Nejslavnější záběry Nessie pořídil Tim Dinsdale v roce 1960, po přezkoumání byly prohlášeny za autentické. Tento film vyvolal novou loveckou horečku na Nessie. Při této horečce byl v roce 1966 zaznamenán i první kontakt sonarem i když ne s příliš jednoznačným výsledkem. V roce 1982 zkoumalo jezero sonarem 1500 hodin 150 odborníků. Zaznamenali 40 kontaktů ukazujících na tvory velkých rozměrů. Satelitní snímky ukazují rovněž nález předmětu, který se velmi podobá neznámému tvoru.\n\n"}
{"id": "30337", "url": "https://cs.wikipedia.org/wiki?curid=30337", "title": "Cid", "text": "Cid\n\nRodrigo (někdy Ruy) Díaz de Vívar (kolem 1040–1099), známý též jako El Cid Campeador, El Cid či jen Cid, byl kastilský rytíř a později politický a vojenský vůdce, který v době počátku reconquisty dobyl a ovládl Valencii. Ve Španělsku ho považují za svého národního hrdinu.\n\nPůvodně byl ve službách kastilského krále Alfonsa VI. Není přesně známo, proč z ní musel odejít a opustit Kastilii. Poté vstoupil do služeb Emíra ze Zaragozy a bojoval s ním proti Almorávidům i aragonskému králi. Nikdy však nejednal proti zájmům kastilského království, třebaže nedůvěra mezi ním a Alfonsem přetrvala. Nakonec dobyl na Arabech Valencii a stal se zde nezávislým vládcem. Byl tolerantní k věřícím jiného vyznání. Zemřel v roce 1099, ale slavný hrdinský epos Píseň o Cidovi i četné kroniky zajistily jeho jménu nesmrtelnost.\n\nPřezdívka \"El Cid\" je odvozena z \"al-sīd\", což v arabštině znamená \"pán\" nebo \"velitel\", zatímco přízvisko \"El Campeador\" (bojovník, válečník…) mu přiřkli křesťanští obdivovatelé. Tyto tituly odrážely velkou úctu, kterou El Cid měl jak mezi Maury, tak u křesťanů, a jeho válečnické schopnosti. Henry Edwards Watts napsal, že el campeador \"ve španělštině znamená více než bojovník... Campeador byl člověk, který porazil výběr mužů nepřátelské armády.\"\n\nCampeador pochází z latinského názvu \"campi doctor\" či \"campi doctus\". Tento termín je možno najít v latinských spisech 4.–5. století a v nápisech z této doby. Později byl tento termín vzácný, ale stále se objevoval ve středověku ve spisech méně vzdělaných autorů. Přesný význam výrazu \"campi doctor\" je „mistr válečného umění“ a v době pozdní Římské řiše pravděpodobně označovalo školitele nových rekrutů.\n\nPřesné datum El Cidova narození není známo. Avšak vzhledem k jeho účasti v bitvě o Graus v roce 1063 se většina historiků domnívá, že se narodil kolem roku 1040 ve Vivaru, malém městečku asi 6 mil na sever od Burgosu (hlavní město Kastilského království). Podle historických záznamů byl jeho otcem Diego Lainez, který byl členem kastilské nižší šlechty (\"infanzones\"). Diego Lainez byl dvořan, úředník a rytíř, který se účastnil několika bitev. Jeho příbuzní neměli u dvora vysoké postavení; historické dokumenty dokládají, že jeho děd z otcovy strany, Lain Nuñez, stvrdil pět dokumentů Ferdinanda I. a jeho děd z matčiny strany, Rodrigo Alvarez, jen dva Sancha II. Kastilského a konečně El Cidův otec stvrdil jen jeden. Ačkoliv matka byla aristokratického původu, v pozdějších letech sedláci považovali El Cida za jednoho z nich. To naznačuje, že El Cidova rodina nepatřila mezi hlavní členy dvora.\n\nJedna dochovaná legenda popisuje, jak El Cid získal svého slavného válečného koně, bílého hřebce pojmenovaného Babieca. Podle této legendy byl El Cidovým kmotrem Pedro El Grande, mnich v kartuziánském klášteře. Když El Cid dosáhl plnoletosti, Pedro nechal svého kmotřence, aby si jako dar vybral koně ze stáda andaluských koní. El Cidova volba byla ale podle jeho kmotra špatná a proto mnich zvolal \"Babieca!\" (Pitomec!). Jiná legenda tvrdí, že v soutěži o titul šampiona (\"Campeón\") El Cida vyzval rytíř na hřbetě koně. Král Sancho si přál čestný souboj, a proto mu daroval Babiecu, nejlepšího koně ze stáje. Podle této legendy Babieca vyrostl v královských stájích v Seville a byl výborně vycvičen jako válečný kůň.\nKůň Babieca ve své době neměl sobě rovného a byl vždy pouze pod sedlem Cidovým.\n\nEl Cid se vzdělával u kastilského královského dvora. Sloužil princi (později králi) Sanchovi II. Kastilskému, synu Ferdinanda I. Leonského. Po Ferdinandově smrti roku 1065 Sancho pokračoval ve zvětšování svého území. Obsazoval maurská i křesťanská města, např. Zamoru nebo Badajoz.\n\nRoku 1057 se El Cid zúčastnil obléhání Maury ovládané Zaragozy, po němž se emír al-Muqtadir stal Sanchovým vazalem. Na jaře 1063 El Cid bojoval v bitvě o Graus, ve které Ferdinandův nevlastní bratr Ramiro I. Aragonský oblehl Graus (v Zaragozském kraji). Al-Muqtadir, s pomocí kastilského vojska včetně El Cida, bojoval proti Aragonským. Tažení bylo úspěšné: Ramiro I. padl a Aragonci uprchli z bitvy. Podle jedné legendy během tohoto konfliktu došlo k samostatnému souboji s jedním aragonským rytířem, kterým si El Cid vysloužil titul „El Cid Campeador“.\n\nExistuje mnoho spekulací kolem Sanchovy smrti. Podle většiny z nich byl Sancho zavražděn po uzavření dohody mezi Alfonsem a Urracou (některé ze spekulací dokonce připouštějí, že Alfonso a Urraca se dopustili incestu). Každopádně se Sancho neoženil a zemřel bezdětný, takže vláda připadla Sanchovu bratru, Alfonsovi, Sanchovu velkému nepříteli.\n\nAlfonso se téměř okamžitě vrátil z exilu v Toledu a chopil se vlády jako král Leonu a Kastilie. Protože kastilská šlechta Alfonsa podezřívala ze Sanchovy vraždy, podle legendy El Cid a dvanáct dalších společníků donutili Alfonsa několikrát veřejně přísahat v kostele v Burgosu na svaté ostatky svaté Gadey a Agáty, že se neúčastnil plánu Sanchova zavraždění. Avšak dobové dokumenty o životu Afonsa VI. nebo Rodriga Diaze žádnou takovou událost nezmiňují. El Cid byl poté odvolán ze své pozice v armádě a na jeho místo nastoupil hrabě García Ordóñez, El Cidův nepřítel.\n\nBěhem svých tažení El Cid často přikazoval předčítat nahlas staré římské a řecké autory válečných spisů, pro zábavu i pro inspiraci. El Cidova armáda měla novátorský přístup k plánování strategie, když před bitvami pořádal porady, které bychom dnes nazvali brainstorming, aby se prodiskutovala taktika. Často užívali nečekané strategie, které by moderní generálové nazvali psychologickou válkou. Vyčkávali, než nepřítele paralyzuje strach, a pak nečekaně zaútočili, narušovali manévry nepřítele malými skupinami vojáků atd. El Cid byl otevřený k návrhům svých vojáků a připouštěl možnost svých chyb. Jeho nejbližším rádcem byl jeho synovec, Alvar Fáñez de Minaya.\n\nEl Cidovou ženou se v červenci 1074 stala Alfonsova příbuzná Jimena (dříve psána Ximena) z Ovieda. Podle \"Historia Roderici\" byla dcerou hraběte Diega z Ovieda, o této osobě ale nemáme žádné dobové doklady. Pozdější zdroje jako jejího otce uvádějí hraběte Gormaze. Svatba pravděpodobně vzešla z Alfonsova popudu, nejspíš se tak snažil zlepšit své vztahy s El Cidem. El Cid a Jimena měli tři děti, dvě dcery (Cristina, Maria) a syna (Diego Ridrigez). Cristina se později provdala za Ramira z Monzónu, který byl synem Sancha Garcese a nemanželským vnukem Garcii V. Navarrského. Maria si údajně vzala aragonského prince, druhé manželství pak uzavřela s Ramonem Berenguerem III., hrabětem z Barcelony. El Cidův syn Diego Rodrigez padl v bitvě u Consuegry během invaze muslimských Almorávidů ze severní Afriky (1097).\n\nJeho svatba i svatba jeho dcer zvýšila El Cidovo postavení spojením El Cida s královským rodem. El Cid je předkem některých dnešních panovníků, přes linie z Navarre a Foix. Přes Cristinina syna (García VI. Navarrský) je El Cid předkem francouzských a britských monarchů i všech ostatních evropských panovnických rodů.\n\nEl Cid byl kultivovaný muž, který měl Alfonsovi sloužil jako soudce. Během svého života udržoval archiv kopií dopisů, které odesílal, a důležitých dokumentů, které podepsal jako část své práce v králově administrativě.\n\n8. května 1080 El Cida naposledy potvrdil dokument u Alfonsova dvora.\nV bitvě u Cabry (1079) El Cid shromáždil své síly a změnil bitvu v cestu k emírovi Abd Allahovi z Granady a jeho spojenci Garcíovi Ordóñezovi. Jeho nepovolený odchod Alfonsa velmi rozzlobil. To je všeobecně považováno za hlavní důvod El Cidova exilu, ale v úvahu přicházejí i další důvody: žárlivost šlechty na El Cidovo postavení, Alfonsovo nepřátelství k El Cidovi, obvinění z krádeže části tributu ze Sevilly a z toho, co jeden pramen popisuje jako El Cidův sklon k urážkám vysoko postavených osob.\n\nNicméně exil neznamenal El Cidův konec ani fyzicky, ani jako historicky důležité postavy. Roku 1081 El Cid nabídl své služby maurskému králi Zaragozzy Yusufovi al-Mutaminovi jako žoldák. Po něm sloužil i jeho nástupci, Al-Mustainovi II.\n\nO'Callaghan píše:\n\nRoku 1086 začala velká invaze Almorávidů do Španělska přes Gibraltar. Almorávidé, berberští obyvatelé dnešního Maroka a Alžíru vedení Yusefem I. (také nazýván Tushafin nebo Yusef ibn Tashfin), byli požádáni o pomoc na obranu Maurů před Alfonsem. 23. října 1086 došlo k velké bitvě u Sagrajas (arabsky Zallaqa). Andaluští Maurové (včetně armád z Badajozu, z Málagy, z Granady a ze Sevilly) porazili spojené síly Leónu, Aragónu a Kastilie.\n\nAlfonso, otřesený porážkou, pak povolal El Cida z exilu. Je doloženo, že roku 1087 byl El Cid u dvora. Co následovalo, ale není jasné.\n\nPřibližně v této době El Cid, se spojeným vojskem Křesťanů a Maurů, začal budovat vlastní panství u pobřežního města Valencie. V cestě mu leželo několik překážek. První z nich byl Ramón Berenguer II, který ovládal nedalekou Barcelonu. V květnu 1090 El Cid porazil a zajal Berenguera v bitvě u Lébaru. Později bylo za Berenguera zaplaceno výkupné. Jeho syn, Ramón Berenguer III., si vzal Cidovu nejmladší dceru, Marii, aby předešel dalším konfliktům.\n\nVe Valencii tou dobou vládl al-Quadir, El Cidův vliv stále stoupal. V říjnu 1092 ve Valencii soudce Ibn Jahhaf a Almorávidé podnítili povstání. El Cid Valencii oblehl. Pokus o útok v prosinci 1093 selhal a obléhání se protáhlo na několik let. Skončilo v květnu 1094 a vzniklo tak El Cidovo vlastní království na pobřeží Středozemního moře. Oficiálně El Cid vládl Alfonsovým jménem, ve skutečnosti byl ale zcela nezávislý. Ve městě žili křesťané i Maurové a obě etnika sloužila v armádě i jako úředníci. Roku 1096 bylo devět mešit přestavěno na kostely a Jérôme, francouzský biskup, byl ve městě jmenován arcibiskupem.\n\nEl Cid zemřel ve Valencii přirozenou smrtí 10. července 1099. Jeho žena Jimena pokračovala ve vládnutí další dva roky, ale pak ji Almorávidské obležení přinutilo hledat pomoc u Alfonsa.\n\nRoku 1109 Valencii obsadil Masdali, v křesťanských rukou byla Valencie až za dalších 125 let. Jimena odvezla Cidovo tělo do Burgosu. Původně byl pohřben v kastilském klášteře v San Pedro de Cardeña, dnes jeho tělo odpočívá uprostřed katedrály v Burgosu.\n\nČást ostatků španělského národního hrdiny a jeho manželky (kus lebky a kostí) se nachází v kabinetu kuriozit na zámku Kynžvart.\n\nPodle filmu El Cid (1961) hrdina zemřel při obraně Valencie. Na Cidovo přání nechala jeho žena přivázat mrtvé tělo na koně a poslala ho do bitvy, aby zabránila demoralizaci jeho armády. Nepřátelská armáda se tak obávala nepřemožitelného El Cida, že prchla do svých lodí a tak El Cid zvítězil i po své smrti ve své poslední bitvě.\n\nPodle anglické Wikipedie může tato verze příběhu čerpat z jiných legend nalezených v Estoria de Cardena. Nicméně nejstarší text Cantar de Mío Cid (pol. 12. stol.) takovýto konec hrdiny neobsahuje. Naopak po dobytí Valencie druhá a třetí část Písně o Cidovi pojednává o jeho životě, kde důležitou roli sehrává starost o nevydařené vdavky jeho dcer.\n\nEl Cidův meč „Tizona“ byl k vidění ve vojenském muzeu (Museo del Ejército) v Madridu. Krátce po El Cidově smrti se stal jeho meč ceněným majetkem kastilské královské rodiny. Roku 1999 byl malý vzorek meče podroben metalurgické analýze. Analýza potvrdila, že meč byl vyroben v Maurské Córdobě v 11. století.\n\nRoku 2006 se El Museo del ejercito přestěhovalo z Madridu do Toleda a meč přestal být dostupný veřejnosti. V roce 2007 autonomní společenství Kastilie a León koupily meč ze 1,6 milionu eur. Meč je vystaven v Burgoském muzeu.\n\nEl Cid měl také meč pojmenovaný „Colada“.\n\nO El Cidovi bylo napsáno doslova tucty prací. Nejstarším dochovaným rukopisem je \"Cantar de Mío Cid\" (Píseň o Cidovi). Zachovává realistický pohled, ale nedrží se přesně historické pravdy. Španělská stará romancera (krátké anonymní básně epického charakteru) se dochovaly z pozdního středověku a vytvořily nové epizody na „El Cidovské“ téma. Statečnost El Cida byla rovněž inspirací pro Dona Quijote, který přirovnává svého koně Rocinanta k El Cidově Babiecovi. Francouz\nPierre Corneille napsal roku 1636 tragikomedii Le Cid, založenou na hře \"Las Mocedades del Cid\" Guilléna de Castro. Tato hra byla zdramatizována v roce 1961 v Československém rozhlasu.\n\nJules Massenet napsal roku 1885 operu \"Le Cid\".\nO El Cidovi bylo natočeno několik filmů, např. \"El Cid\" (1961, s Charltonem Hestonem a Sofií Lorenovou) nebo animovaný \"\" (2003). V 80. letech byl natočen animovaný seriál \"Ruy, el Pequeño Cid\", s fiktivními dobrodružstvími El Cida během jeho dětství.\n\nPopulární počítačová hra Age of Empires II: The Conquerors Expansion obsahuje kampaň o šesti úrovních o El Cidovi, která obsahuje El Cidův exil a dobytí Valencie.\n\nEl Cidova socha shlíží na náměstí Plaza de Panama v San Diegu.\n\n"}
{"id": "30338", "url": "https://cs.wikipedia.org/wiki?curid=30338", "title": "Uriel (archanděl)", "text": "Uriel (archanděl)\n\nUriel je archanděl známý z židovské tradice. Podle 1. knihy Henochovy (kap. 72-82, tj. třetí samostatný oddíl nazývaný \"Astronomická kniha\") provázel Henocha po nebi a ukázal mu tajemství týkající se pohybu nebeských těles. Je průvodním andělem i v případě zjevení daných Ezdrášovi v 4. knize Ezdrášově. Je definován v pravoslaví jako jeden z osmi archandělů. Jeho jméno používá jako pseudonym zpěvačka Jana Kratochvílová.\n\nUriel se objevuje i v počítačové hře Quake III Arena a Diablo III.\n"}
{"id": "30339", "url": "https://cs.wikipedia.org/wiki?curid=30339", "title": "Maxmilián II. Habsburský", "text": "Maxmilián II. Habsburský\n\nMaxmilián II. (31. července 1527 Vídeň – 12. října 1576 Řezno) byl císař římský, král český (korunován 1562), uherský (korunován 1563), markrabě moravský a arcivévoda rakouský. Vlády se ujal po smrti svého otce Ferdinanda I. 27. července 1564. V roce 1575 ústně potvrdil Českou konfesi.\n\nMládí Maxmilián II. strávil v rakouském Innsbrucku, kde také studoval. Byl nadaným žákem a plynule mluvil španělsky, francouzsky, latinsky, maďarsky a italsky. Už v mládí projevoval nadšení pro humanistické ideje a renesanční umění. Pod vlivem evangelických učitelů začal sympatizovat s nekatolickým vyznáním. Navazoval také přátelství s členy německé protestantské šlechty. V době, kdy byli Habsburkové tvrdými zastánci katolické víry, se právě k Maxmiliánovi upíraly naděje protestantů.\n\nPrávě proto, že Maxmilián od mládí projevoval sympatie k nekatolickému vyznání, se ho rozhodl jeho otec Ferdinand společně se svým bratrem, císařem Karlem V., oženit s Karlovou dcerou, katolickou španělskou infantkou Marií. Z manželství s Marií Španělskou se narodilo 16 potomků.\n\nMaxmilián II. brzy pochopil, že přikloněním k protestantům by mnoho nezískal, a tak v únoru roku 1562 v Praze složil před svými příbuznými slavnostní přísahu věrnosti katolické církvi. Titulárním českým králem byl od roku 1549, a 14. května roku 1562 jím byl korunován. 24. listopadu 1562 byl zvolen králem římskoněmeckým. 8. září roku 1563 byl v Prešpurku (dnešní Bratislavě) korunován uherským králem.\n\nMaxmilián II. měl velkou zálibu v chovu divokých zvířat, jak se dovídáme z dopisu vévodovi parmskému, od kterého žádá zaslání několika párů divokých koní (asi tarpanů) a dalších zvířat pro svůj zvěřinec. Císař Maxmilián II. nechal pak roku 1560 postavit velkou jednopatrovou budovu, ve které bylo v přízemí množství kotců s výběhy. Tato stavba byla vybudována na severní straně Pražského hradu za Jelením příkopem a nazvána Lví dvůr, později přejmenována na Medvědí dvůr. Císař nechal přivézt kromě různých šelem i ptáky a velké plazy.\n\nMaxmiliánovou snahou byla především stabilita v habsburském soustátí, a tak se snažil udržovat rovnováhu mezi svými nekatolickými poddanými a tlakům Madridu a papeže z Říma. V roce 1568 povolil šlechtě v Dolním Rakousku nekatolické vyznání.\n\nV letech 1566 až 1568 vedl Maxmilián válku s Osmanskou říší. Na obranu Uherska zorganizoval velkou výpravu (víc než 100 tisíc vojáků) a vypravil se s nimi do Uher. Výprava ovšem skončila neúspěchem. Na základě míru z roku 1568 byl Maxmilián nucen platit Turkům roční rentu 30 000 dukátů.\n\nVálka s Turky odhalila ekonomické nedostatky zejména východní části říše. Uhersko bylo dlouholetým osmanským pustošením i zanedbaným hospodařením ve špatném stavu a značně zadlužené. Ve snaze oživit hospodářství vydal Maxmilián 15. května 1565 CONSTITUTIO MAXIMILIANA SEU NORMA SILVAS CAMERALES PROPAGANDI ET COLENDI (Maxmiliánovo nařízení neboli lesní předpis). Druhým významným dokumentem, jehož cílem bylo posílení hospodářství, bylo v roce 1571 těžební nařízení pro středoslovenská města.\n\nČeští novoutrakvisté, kteří tvořili většinu obyvatel, luteráni a Jednota bratrská naléhali na Maxmiliána, aby zrušil kompaktáta, protože byla zastaralá. Svou koncepcí vyhovovala pouze starokališníkům, kterých bylo málo. Kompaktáta byla zrušena papežem a roku 1575 je nahradil nový dokument – Česká konfese. Ta byla kompromisem mezi požadavky všech protestantských vyznání zastoupených na našem území a zaručovala rozsáhlé svobody. Maxmilián Českou konfesi nepodepsal, ale slíbil, že ji bude dodržovat. Česká šlechta na oplátku zaručila následnictví trůnu pro nejstaršího syna Rudolfa II.\n\nJako český král byl Maxmilián II. také velmi vstřícný k českým Židům. V roce 1567 potvrdil židovská privilegia a vydal majestát uvolňující dosavadní omezení židovského obchodu a podnikání a přislíbil, že Židé nebudou nikdy z království vypovězeni. Zároveň však vykázal židovské obce ze všech horních měst. Roku 1571 císař i s manželkou a svými dvořany návštívil Pražské židovské město, kde přijal rabínské požehnání.\n\nMaxmiliánův následník Rudolf II. byl vychován na španělském dvoře nekompromisního katolíka Filipa II. Habsburského a během jeho vlády tedy posilovala katolická, tzv. španělská strana. Teprve po nátlaku ze strany českých stavů vydal Rudolfův majestát, který zajišťoval rozsáhlé náboženské svobody pro české země.\n\nMaxmilián nevládl ve všech rakouských zemích, ovládaných Habsburky. Na rozdíl od českých zemí a Uher zde dosud neplatil princip primogenitury, kdy se dědicem a nástupcem stává nejstarší syn. Území dnešního Rakouska se v minulosti vícekrát dělilo mezi několik potomků. Císař Ferdinand I., který získal vládu ve všech rakouských zemích, svojí závětí tyto země rozdělil rovným dílem mezi své tři syny. Maxmilián získal vládu v Horních a Dolních Rakousích.\n\nProtože měl Maxmilián v době své smrti šest žijících synů a byl si vědom možných problémů, rozhodl se předejít dalšímu rozdělení zemí. Změnil proto nástupnický princip v Horních a Dolních Rakousích (jako první z habsburských vladařů v rakouských zemích). Vládu v obou zemích proto zdědil pouze nejstarší syn Rudolf, ostatním náležela přiměřená roční apanáž.\n\nCelým obdobím Maxmiliánovy vlády se táhl jeho zájem na zachování stability habsburského soustátí za cenu ústupků pro nekatolíky. Současně však nechtěl vyvolávat rozpory s představiteli katolického náboženství. Tento zvláštní stav byl nazván kompromisním katolicismem.\n\nV roce 1575 byl Maxmilián II. částí polských stavů zvolen polským králem, jako protikrál proti Štěpánu Bathorymu. Nakonec ale musel Polsko opustit, protože nebyl všeobecně přijat. Maximilián II. zemřel v době jednání říšského sněmu v Řezně v roce 1576, když projednával invazi do Polska. Pochován byl vedle svých rodičů v chrámu sv. Víta na Pražském hradě.\n\nMaxmilián se roku 1548 oženil se svou sestřenicí Marií (1528–1603), dcerou císaře Karla V., a měl s ní tyto děti:\n\n\n\n\n"}
{"id": "30340", "url": "https://cs.wikipedia.org/wiki?curid=30340", "title": "Kochab", "text": "Kochab\n\nKochab je označení hvězdy β (beta) Ursae Minoris v souhvězdí Malého medvěda (Malého vozu). Kochab tvoří společně s Pherkadem kola Malého vozu. Kochab patří ke spektrální třídě K4III a má hvězdnou velikost +2,1. Je vzdálen 131 světelných let od Slunce.\n\n"}
{"id": "30346", "url": "https://cs.wikipedia.org/wiki?curid=30346", "title": "Lesná (Děčín)", "text": "Lesná (Děčín)\n\nLesná (do roku 1950 \"Harta\", ) je vesnice a XXXV. místní část města Děčín (označovaná také jako Děčín XXXV-Lesná). Nachází se v katastrálním území \"Lesná u Děčína\" asi šest kilometrů jihovýchodně od centra Děčína. Leží v údolí v nadmořské výšce okolo 420 metrů u potoka Kamenička na západním úpatí Slavíčkova kopce uprostřed lesa. Její katastrální území měří 346,11 ha. V roce 2011 zde trvale žilo 156 obyvatel. PSČ je 405 02.\n\nPrvní písemná zmínka o obci pochází z roku 1543.\n\n"}
{"id": "30347", "url": "https://cs.wikipedia.org/wiki?curid=30347", "title": "Hmyz", "text": "Hmyz\n\nHmyz (Insecta) je třída šestinohých živočichů z kmene členovců, kteří mají tělo rozdělené do tří článků (hlava, hruď a zadeček). Pro všechny druhy je charakteristické, že mají tři páry nohou, většinou mají složené oči, tykadla a jsou jedinými členovci, kteří umějí aktivně létat. Jedná se o nejrůznorodější skupinu živočichů na světě, která zahrnuje více než milión popsaných druhů. Hmyz představuje více než polovinu všech známých žijících organismů. Počet existujících druhů se odhaduje na 6–10 miliónů, a je možné že představují více než 90 % všech živých forem na Zemi. Hmyz můžeme nalézt téměř v každém prostředí naší planety, i když například jen ve velmi malém množství obývá oceány, kde mají převahu korýši. Nové druhy se objevují převážně v tropických oblastech, ve kterých hmyz dosáhl největší rozmanitosti, ale nové druhy se objevují např. i v Evropě.\n\nVelikost dnešních druhů dospělého hmyzu se pohybuje od 0,139 mm u chalcidky druhu \"Dicopomorpha echmepterygis\" až do 567 mm u strašilky druhu \"Phobaeticus chani\". Nejtěžší zdokumentovaný současný druh hmyzu je kobylka z rodu \"Deinacrida\" vážící 70 g. V minulosti žil i mnohem větší hmyz, největší známa je vážka \"Meganeura monyi\" z karbonu, která měla rozpětí křídel až 750 mm. Evoluční vztah hmyzu k ostatním skupinám je zatím nejasný, ačkoliv se objevily důkazy že hmyz a korýši mají stejné předky.\n\nTato třída zahrnuje ze v současnosti popsaných druhů přibližně 5 100 druhů vážek, 2 000 druhů kudlanek, 20 000 druhů rovnokřídlých, 170 000 druhů motýlů, 120 000 druhů dvoukřídlých, 82 000 druhů ploštic, 350 000 druhů brouků a 110 000 druhů blanokřídlých (např. včely a mravenci). V současnosti je známo na území České republiky zhruba 30 000 druhů hmyzu a v celé Evropě přes 100 000 druhů.\nStudium hmyzu (Latinsky \"Insecta\" což znamená „dělený do sekcí“) se nazývá entomologie z řeckého εντομος, což opět znamená „vyřezaný do sekcí“. Název \"Insecta\" tedy vznikl na základě rozdělení těla na hlavu A (vznikla ze šesti tělových článků), hruď B (vznikla ze tří tělových článků) a zadeček C (z jedenácti viditelných článků). Dříve byl pro hmyz používán také název \"Hexapoda\" (řecky \"šestinozí\"), který se však v současnosti používá pro vyšší skupinu (podkmen).\n\nDlouho nebylo zřejmé, jaký vztah má hmyz k dalším skupinám členovců. Na základě genetických studií bylo zjištěno, že je hmyz (skupina „šestinozí“) blízkým příbuzným korýšů a zřejmě je dokonce jejich vnitřní skupinou (hmyz se tedy vyvinul z jistých korýšů). Nejpříbuznějšími korýši jsou zřejmě lupenonožci (Branchiopoda) nebo rakovci (Malacostraca), podle nejnovějších studií spíše obskurní skupiny Cephalocarida a Remipedia.\n\nDalší suchozemští členovci (jako stonožky, štíři a pavouci) jsou někdy laiky zaměňováni za hmyz, protože jejich tělo se zdá být podobné hmyzímu – mají také spojené články, jako všichni členovci. Při bližším pohledu se však zjistí, že se liší od hmyzu například tím, že nemají šest nohou. Uvnitř podkmene Hexapoda se nachází několik skupin jako např. chvostoskoci (Collembolla), které jsou často pokládány za hmyz, i když někteří autoři je z hmyzu vyřazují. To může být také případ zbytku skupiny Entognatha – hmyzenek, chvostoskoků a vidličnatek.\n\nPravý hmyz se liší od ostatních členovců především tím, že je částečně „ektoghátní“ („jevnočelistný“), což znamená, že má úplně nebo částečně odkryté ústní ústrojí vyčnívající z hlavové schránky a také tím, že zadeček (\"abdomen\") má jedenáct článků. Proto je také pravý hmyz někdy uváděn právě pod názvem Ectognatha. Mnoho hmyzích dospělců je okřídleno. Část infratřídy Neoptera se někdy dělí na Orthopteroida (s párovými přívěsky, tzv. cerky – \"Cercus\") a Hemipteroida (bez párových přívěsků), někdy také nazývané nižší a vyšší Exopterygota.\n\nMá článkované tělo podporované exoskeletonem, tvrdým vnějším pláštěm tvořeným chitinem a proteiny. Tělo je rozděleno na hlavu (\"caput\"), hruď (\"thorax\") a zadeček (\"abdomen\"). Hlava nese obvykle pár smyslových tykadel, pár složených očí a ústní ústrojí. Hruď se skládá ze tří článků (předohruď – prothorax, středohruď – mesothorax a zadohruď – metahorax), každý článek hrudi nese jeden pár článkovaných nohou. Na středohrudi a zadohrudi se u většiny hmyzu nachází 2 páry křídel. Zadeček je složen z jedenácti částí, z nichž některé mohou být redukované nebo sloučené, a obsahuje dýchací, vylučovací a reprodukční struktury.\n\nNervová soustava hmyzu je rozdělená na mozek a břišní (ventrální) nervovou pásku. Hlavový oddíl (vytvořený splynutím šesti původních článků v jednolitý celek) má šest párů tzv. ganglií. První tři páry splynuly v nadjícnový ganglion (mozek), zatímco tři následující páry vytvořily podjícnový ganglion.\n\nHrudní segmenty mají jeden ganglion na každé straně, ty jsou spojené do páru, tudíž vychází jeden pár na segment. Toto uspořádání je možno nalézt také v zadečku, ale pouze v jeho prvních osmi článcích. Mnoho druhů hmyzu má počet ganglionů redukovaný díky jejich sloučení nebo přeměně. Někteří švábi mají v zadečku právě šest ganglionů, kdežto sršeň obecná (\"Vespa crabro\") má pouze dva v hrudi a tři v zadečku. A u některých druhů, jako je např. moucha domácí (\"Musca domestica\") splynuly všechny tělové gangliony do jednoho velkého hrudního ganglionu.\n\nNervová soustava u hmyzu se nazývá žebříčkovitá.\n\nHmyz má kompletní trávicí systém. To znamená, že základem jejich trávicí soustavy je trubice probíhající od úst až po konečník, což kontrastuje s neúplnými trávicími systémy, které můžeme nalézt u jednodušších bezobratlých. Vylučovací systém se skládá z malpighických trubic pro vylučování odpadních látek a zadních vnitřností pro osmoregulaci. V malpighických trubicích se z krve odnímají odpadní látky a jsou přeměňovány na moč, která se ukládá do zadního střeva. Koncovou částí střeva je hmyz schopen zpětně vstřebávat vodu spolu s draselnými a sodíkovými ionty. Proto hmyz většinou nevylučuje se svými výměšky i vodu, ale uskladňuje si ji v těle. Tento postup zpětného vstřebávání jim umožňuje odolávat horkému a suchému prostředí.\n\nVětšina hmyzích druhů má dva páry křídel umístěných na druhém a třetím hrudním článku. Hmyz je jedinou skupinou bezobratlých, u které se vyvinula schopnost letu, což mělo veliký vliv na úspěch při jeho rozšiřování. Hmyz se dělí na dvě základní podtřídy, na okřídlený hmyz (Pterygota) a jejich bezkřídlé příbuzné (Apterygota). Let hmyzu není zatím úplně dokonale prozkoumán, spočívá na turbulentních aerodynamických efektech. Primitivní skupiny hmyzu využívají síly svalů působením přímo na strukturu křídla. Pokročilejší skupiny působí svaly na stěnu hrudi a poté na sklopná křídla nepřímo. Tyto svaly jsou schopny provádět kontrakci bez nervových popudů, což jim dovoluje rychleji tlouci (viz hmyzí let).\n\nJejich vnější kostra, pokožka, je tvořena dvěma vrstvami; epikutikula je tenká a vosková, vodě odolná vrchní vrstva neobsahující chitin, vrstva pod ní se nazývá prokutikula. Ta je tvořená chitinem, je o hodně silnější než vrchní vrstva a je tvořena dvěma částmi. Vnější se nazývá exokutikula zatímco vnitřní je endokutikula. Tuhá a ohebná endokutikula je vystavena z početných vrstev vláknitého chitinu a proteinů, prokládaných křížem krážem jako v obložený chléb, zatímco exokutikula je sklerotizována. Exoskelet je tedy velmi lehký a přitom naprosto neproniknutelný.\n\nK dýchání hmyz používá systém vzdušnic (trachejí) otevřených na straně hrudi a zadečku stigmaty (průduchy). Vzduch se dostává k vnitřním tkáním pomocí postupně se rozvětvující sítě tohoto tracheálního systému. Na každý tělový segment obvykle připadá jeden pár tracheálních trubic. Tak mají některé druhy vzdušnice v osmi segmentech zadečku a dvou hrudních segmentech (omezených na mesothorax a metathorax). Některé skupiny hmyzu mají redukovaný počet stigmat a některý létající hmyz nemá žádné průduchy v segmentech zadečku. Jedná se tu také o fyzikální limit týkající se tlaku na stěny vzdušnic, kterým jsou přes vyztužení chitinovými páskami schopny odolat bez zhroucení, a to je také jeden z důvodů proč je hmyz tak relativně malý. Vzdušnice mají svaly řízené záklopky, umožňující hmyzu vyhnout se utopení pod vodu nebo zabránit vysušení. Průduchy mají často chloupky, které pomáhají filtrovat vstupující vzduch.\n\nMadagaskarští syčící švábi používají při ohrožení průduchy na hlasité vypouštění vzduchu.\n\nDýchání je primárně pasivní postup. Výměna vzduchu je regulována a kontrolována svaly a může být zvýšena. U vodního hmyzu se pak vyvinula další modifikace, která mu umožňuje dýchání pod vodou. Tak nalezneme u některých vodních brouků a jiného vodního hmyzu schopnost udržet si na zvláštním povrchu vzduchovou bublinu (fyzikální žábry). Další druhy využívají k dýchání objemově stálý plastron nebo dýchací trubičky. Především hmyzí larvy, které tráví svůj vývoj ve vodě, se zřekly dýchání pomocí vzdušnic a kyslík přijímají žábrami nebo celým tělem.\n\nOběhová soustava hmyzu je, stejně jako u jiných členovců otevřená: funkci srdce zastává velká hřbetní céva, která pumpuje krvomízu (hemolymfa) směrem dopředu k mozkovým gangliím, odkud se hemolymfa dostává dále do celého těla, kde volně omývá vnitřní orgány a je rozváděna i do křídel. Její zpětná cirkulace se zajišťuje pomocí otvorů po stranách hřbetní cévy. Ty se při uvolnění otevírají a nasávají hemolymfu zpět z tělní dutiny do hřbetní cévy. Hemolymfou jsou na rozdíl od krve rozváděny pouze živiny a nikoliv kyslík.\n\nPodobně jako někteří jiní bezobratlí nedokáže hmyz syntetizovat cholesterol a musí ho přijímat ve stravě. S několika málo výjimkami vyžadují také ve své stravě dlouhé řetězce mastných kyselin. Nedostatek těchto mastných kyselin vede u hmyzu k zpoždění jejich vývoje nebo k deformacím.\n\nNěkteré skupiny hmyzu, jako např. Chironomidae, mají během svého larválního stadia v krvi pravé krevní barvivo podobné hemoglobinu. Jejich průdušnice jsou následkem toho často redukovány, neboť jejich tělo může pohlcovat kyslík přímo z vody, což jim dovoluje žít např. v bahnu, kde je hladina kyslíků nízká.\n\nU jistého druhu ploštic jsou tři páry průduchů pokryty blánou citlivou na tlak, která jim pomáhá určit jejich polohu ve vodě. Poslední břišní průduch a přidružená průdušnice jisté motýlí housenky je upravena v průdušnicovou plíci adaptovanou na hemocytální výměnu plynů. Krátké tracheoly z této průdušnice končí v uzlech v buňkách bazální membrány.\n\nV haemocoelu zadečku některých druhů hmyzu se nachází rozptýlená tkáň nazývaná tukové tělísko. To má význam pro akumulaci energie a metabolické procesy a funguje u hmyzu podobně jako játra.\n\nRozmnožování hmyzu je velice rozmanité. Většina hmyzu se rodí z vajíček, ale některé druhy hmyzu jsou vejcoživorodí nebo živorodí. Obvykle se rozmnožují dospělci, ale existují i výjimky (jev zvaný pedogeneze). Nejčastěji hmyz podstupuje pohlavní rozmnožování, ale někteří zástupci se poměrně pravidelně množí partenogeneticky (z neoplozených vajíček). Vajíčka hmyzu obecně obsahují velké množství žloutku, látky bohaté na glykolipoproteiny vitelogeniny, a jsou obvykle obklopeny podpůrnými buňkami (nurse cells), jež rovněž vyživují vyvíjející se oocyt.\n\nNásledně vajíčka obvykle směřují vejcovodem ven a prochází kolem spermatéky, kde jsou uskladněny spermie od samce. Spermie se do samičího rozmnožovacího traktu dostanou buď vložením pohlavního orgánu (tzv. aedeagus), případně přes výživný „balíček“ spermií (tzv. spermatofor), jenž může být např. vložen do ústí samičí rozmnožovací soustavy. Po oplodnění se rozhoduje o pohlaví potomků, přičemž existují nejméně tři systémy určení pohlaví: heterogamické pohlaví může být jak samčí (typ Drosophila), tak samičí (typ Abraxas). Konečně např. u blanokřídlých jsou samci haploidní a samice diploidní.\n\nČasto se vyskytuje sexuální dimorfismus, naopak velmi vzácně hermafroditismus.\n\nVšechny druhy hmyzu podstupují během larválního vývoje a růstu několikero svlékání (ekdyse). Vnější kostra tvořená pevnou kutikulou neumožňuje totiž plynulý růst nedospělého jedince. Svlékání je proces, během kterého je těsná a růst omezující kutikula nahrazována větší, která se před svlékáním vytvoří pod dosavadní kutikulou. Při svlékání chitinový obal praskne a larva v poněkud větším, ale dosud měkkém kutikulárním obalu dosavadní těsnou kutikulu opouští. Po určité době se nová kutikula na vzduchu zpevní, ztuhne a stane se pevnou oporou těla.\n\nNedospělí jedinci některých druhů hmyzu (rovnokřídlí, švábi, termiti, jepice, vážky, ploštice) se nazývají nymfy. Z vajíčka vylíhlá nymfa je nymfou prvního instaru. Po prvním svlékání je z ní nymfa druhého instaru, po druhém svlékání třetího instaru atd. Nymfy se podobají dospělým jedincům (kromě nevyvinutých křídel). Tento postupný vývoj v dospělce se nazývá proměna nedokonalá (hemimetabolie). Jedinci ve vývoji neprocházejí stadiem kukly.\n\nVývojově pokročilejší druhy hmyzu postrádají ve stadiu larvy základy křídel a před vlastní proměnou procházejí stadiem kukly (brouci, vosy, včely, mravenci, dvoukřídlí, denní i noční motýli, chrostíci, blechy, síťokřídlí, srpice). V tomto klidovém stadiu nepřijímají potravu a nepohybují se z místa. V kukle probíhá hluboká vnitřní přestavba orgánů larvy v orgány dospělého hmyzu. Takový vývoj v dospělce se nazývá proměna dokonalá (holometabolie); vyznačuje se jí skupina hmyzu někdy označovaná Endopterygota. Druhům hmyzu patřícím do tohoto podřádu se z vajíček líhnou larvy připomínající lidově řečeno „červa“. Lze je rozdělit do pěti různých forem: vermiforma (červ), eruciforma (housenka), scarbaeiforma (ponrava), campodeiforma (podlouhlá, zploštěná, aktivní), elateriforma (drátovec). Larva roste a nakonec se zakuklí v zámotku (kokon) nebo kukle, jež mohou být různého druhu a vznikají z výměšků snovacích žláz ústících do ústní dutiny nebo přímo z výměšků slinných žláz. Jsou rozeznávány tři základní typy kukel: kukla mumiová (pupa obtecta), na níž je patrná hlava s tykadly i sosákem, kukla volná (pupa libera čili pupa exarata), která má zřetelné základy nohou (více či méně odstávající od vlastní kukly) a kukla uzavřená (pupa coarctata), na které nejsou patrné žádné části těla. Puparium je vnější schránka kukly vytvořená z pokožky posledního instaru larvy některých dvoukřídlých. Ke kuklení dochází na zemi, v půdě, mezi vegetací, v různých částech rostlin, v odpadu aj. Larvy některých brouků si budují kukelní komůrky (např. v trouchnivějícím dřevě), ve kterých se zakuklí. Stadium kukly je ukončeno líhnutím dospělce čili imaga.\n\nJiné druhy hmyzu s proměnou dokonalou procházejí polyembryonií, při níž se z oplodněného vajíčka vyvine velký počet jedinců, vždy však stejného pohlaví (např. řásnokřídlí, endoparazité v těle jiných druhů hmyzu – včel, vos, křísků, rybenek, švábů). U některých druhů mšic, bejlomorek a řásnokřídlých se vyskytuje neotenie. Další druhy se rozmnožují partenogenezí (kobylka sága, cvrčík mravenčí). Unikátní životní cyklus má brouk \"Micromalthus debilis\". Některé druhy hmyzu se vyvíjejí hypermetamorfózou čili nadproměnou neboli hypermetabolií. Hypermetabolie je ontogenetický vývoj brouků čeledi majkovití (Meloidae) a vějířníkovití (Rhipiphoridae): vajíčko – triungulin (pohyblivá larva) – (pseudotrichalis) – larva – pseudonymfa – prepupa – kukla – imago.\n\nMnoho druhů hmyzu má velmi citlivé smyslové orgány. Některý hmyz, jako např. včely, může vidět v ultrafialovém spektru záření, zatímco samci můr mohou detekovat samičí feromony na vzdálenost mnoha kilometrů. Chloupky na těle také slouží jako čidla, ale je třeba je čistit.\n\nU některého hmyzu se také vyvinul smysl pro počet, zvláště je to zřetelné mezi soliterními vosami. Vosí matka pokládá vejce do jednotlivých buněk a každému z nich poskytuje přesně určený počet živých housenek, které slouží larvám po vylíhnutí jako potrava. Některé druhy vos připravují pro jednu buňku pět, jiné dvanáct a některé dokonce čtyřiadvacet housenek. Počet housenek se liší podle druhu vosy, ale také podle pohlaví larvy. Například samec vosy rodu \"Eumenes\" je menší než samice, a proto mu na rozdíl od ní dodává matka pouze pět housenek, zatímco budoucí samici připravuje do její buňky housenek deset. Matka vosa je tedy schopna rozlišovat mezi počtem housenek, které dodává do daných buněk, ale také mezi tím, zda buňka obsahuje samčí nebo samičí larvu.\n\nSociální hmyz, jako mravenci a včely jsou nejdůvěrněji známí eusociální živočichové. Žijí společně ve velkých koloniích, jejichž organizace je na takové výši, že tato společenství jsou někdy považována za superorganismus.\n\nHmyz je jedinou skupinou bezobratlých u které se vyvinula schopnost letu. Evoluce hmyzího křídla je předmětem odborné debaty. Někteří zastánci naznačují, že křídla jsou původem paradorzální, zatímco jiní navrhují, že se jedná o modifikované žábry. V době karbonu dosáhly některé vážky rodu Meganeura až 75 cm rozpětí křídel. Dnešní největší létající hmyz je o hodně menší a zahrnuje několik druhů můr a dalších motýlů jako jsou například martináčovití.\n\nHmyzí let byl předmětem velkého zájmu z hlediska aerodynamiky, částečně vzhledem k nedostatečně propracované teorii, umožňující vysvětlení zdvihu generovaného malinkými hmyzími křídly.\n\nMnoho hmyzích dospělců používá svých šest nohou pro běh a jsou adaptováni na tripedální chůzi. Tento způsob chůze umožňuje rychlý pohyb při maximálním zachování stability a byl studován především na švábech. Nohy při chůzi vytváří střídající se trojúhelníky, dotýkající se země. Při prvním kroku jsou střední pravá a přední a zadní levá noha opřeny o zem zatímco přední a zadní pravé nohy a s nimi střední levá noha jsou zvednuté a přesunují se do své nové pozice. Když se dotknou země, vytvoří nový stabilní trojhran, takže mohou být zvednuty další nohy a přesunuty a tak střídavě stále dál.\n\nNejznámější forma tripedální chůze je vidět u rychle se přesunujícího hmyzu a je možno si prohlédnout na přiloženém animovaném obrázku chůze berušky (Coccinellidae, Coccinella septempunctata). Přesto tento způsob pohybu není neměnný, hmyz ho může přizpůsobovat podle dané situace; například při pomalém postupu vpřed, otáčení se, vyhýbání se překážkám se může země dotýkat čtyři a více nohou. Hmyz také dokáže svou chůzi přizpůsobit ztrátě jedné nebo více končetin.\nŠvábi jsou nejrychlejším běhavým hmyzem a v plné rychlosti vlastně přechází v bipedální pohyb, čímž dosahují vysoké rychlosti vzhledem k jejich velikosti těla. Vzhledem k rychlosti švábů bylo zapotřebí k odhalení jejich způsobu chůze kameru s rychlostí natáčení několika set snímků za sekundu. Pomalejší pohyb vědci studovali na takových druzích jako jsou pakobylky z řádu Phasmatodea.\n\nHmyzí chůze je předmětem zvýšeného zájmu také proto, že je možné ji použít jako alternativu k pohybu robotů pomocí kol. (Pohyb robotů)\n\nZnakoplavka obecná, jak již název naznačuje, plave pod vodou naznak a má své nohy přizpůsobené k pádlování.\n\nVelké množství hmyzu žije částečně nebo po celý život pod vodou. V mnoha případech nedospělá stádia hmyzu tráví svůj život ve vodě, zatímco dospělí jedinci ve vzduchu nebo na zemi, jiné druhy tráví pod či nad vodou pouze část svého dospělého života. Mnoho z těchto druhů se adaptovalo na pohyb pod vodou. Potápníci a vodní ploštice mají nohy přizpůsobené k pádlování. Některé larvy řádu síťokřídlých se pohybují pomocí vody vytlačované z rektální komory.\n\nHmyz můžeme s výjimkou oceánů nalézt ve všech biotopech a částech Země. Největší rozmanitost hmyzích druhů se nachází v tropech, zatímco v extrémních biotopech, jako jsou např. polární krajiny, velehory nebo mořská pobřeží žije pouze malé množství vysoce specializovaných druhů. Tak lze nalézt např. v Antarktidě pakomára Belgica antarctica nebo na mořské hladině k pohybu po ní přizpůsobené bruslařky patřících do řádu ploštic nebo komáry rodu Clunio.\n\nNěkteré druhy jsou vysoce specializovány a mohou žít pouze jen v pro ně zvlášť vhodných biotopech, jiné druhy naopak mohou žít v nejrůznějších biotopech s výjimkou těch nejextrémnějších a jsou často rozšiřovány samotnými lidmi, takže z některých z nich se staly kosmopolitní druhy. K poslední skupině hmyzu patří různé druhy švábů, mravenců a termitů, ale i hmyz užitečný jako např. medonosné včely.\n\nVětšina hmyzu žije v půdě nebo na ní stejně jako na rostlinách nebo v nich. Při výpočtu počtu druhů hmyzu se vychází např. z toho, že každý tropický strom deštného pralesa tvoří sídlo pro přibližně 600 hmyzích druhů, přičemž při 50 000 druzích stromů tak vychází kolem 30 milionů druhů hmyzu. Také na mnohých druzích zvířat žije hmyz, zpravidla jako ektoparazité podobně jako vši a blechy. Člověk při tom nepředstavuje žádnou výjimku, nejznámějšími lidskými parazity z hmyzí říše jsou vši. Vzácnými jsou endoparazité, cizopasící uvnitř živočichů. Patří sem především k dvoukřídlým náležející střečkovití, jejichž larvy cizopasí a vyvíjí se v hltanu (střeček hltanový), v chřípí (střeček ovčí), pod kůží nebo dokonce v žaludku (Gastrophilus intestinalis) býložravců.\n\nDíky své rozmanitosti obsadil dnes hmyz každou, přiměřeně velkou, ekologickou niku. Velký počet druhů přitom hraje velkou roli při remineralizaci látek v půdě, na jejím povrchu či při rozkladu mrtvého dřeva a dalších organických struktur. K této skupině náleží také mrchožrouti, které lze nalézt na mrtvolách živočichů. Mnoho dalších druhů žije na různých částech rostlin, přičemž spektrum jejich výskytu sahá od kořínků dřevin až po listy a květy. Řada hmyzích druhů se živí sbíráním nektaru nebo pylu z květů rostlin a hraje tak velmi důležitou roli při opylování rostlin. Jiné druhy hmyzu žijí na houbách a živí se jimi. Velké skupiny hmyzu se živí lovem jiných hmyzích druhů nebo malých zvířat. Další skupinu představuje hmyz, který se živí částmi větších zvířat jako jsou chlupy, šupiny apod. K této skupině také náleží četný parazitický hmyz, který například saje krev zvířat nebo se vyvíjí v jejich živé tkáni.\n\nZvláštnost v rámci hmyzu představují různé formy společenského hmyzu. Tato forma společného života se vyvinula u termitů a různých druhů blanokřídlých (mravenci, včely, vosy). U těchto zvířat dochází k vybudování hmyzího společenství, ve kterém má každý jedinec svou určitou roli. Často jsou při tom vytvářeny kasty, jejichž členové jsou svým chováním a morfologií shodní. U mnohých druhů mravenců tak například nalezneme dělníky, vojáky a ošetřovatelky. Rozmnožování v těchto společenstvech zajišťuje pouze malé množství jeho členů, někdy pouze jediná královna, která klade oplodněná a neoplodněná vajíčka.\n\nVztahy hmyzu k ostatním skupinám živočichů zůstávají nejasné. Ačkoliv byl tradičně spojován do skupiny se stonožkami, objevily se důkazy, prokazující jejich bližší evoluční vazby ke korýšům. V teorii vzniku hmyzu tvoří skupina Pancrustacea, spolu se skupinami Remipedia a Malacostraca, jeho přirozenou vývojovou větev.\n\nNehledě na některé slibné devonské fragmenty, fosilní otisky hmyzu se poprvé objevují až na počátku karbonu, zhruba před 350 miliony lety. V té době již šlo o více než půltucet různých řádů vysoce specializovaného hmyzu. Z toho vyplývá, že s největší pravděpodobností se první hmyz na naší planetě objevil již v devonu. Výzkum výskytu zkamenělých otisků nejranějších forem hmyzu v současnosti stále pokračuje.\n\nVznik hmyzích křídel zatím zůstává nejasný, od nejranějších forem okřídleného hmyzu je aktuálně známo, že to byli schopní letci. Některé zaniklé druhy hmyzu měly další pár křidélek, připevněných k první části hrudníku, úhrnem měly tedy tří páry. Před tím, než se u hmyzu objevila křídla, nic nenasvědčovalo tomu, že by se mohl stát jednou z nejúspěšnějších skupin živočichů.\n\nV pozdním karbonu a raném permu hmyzí řády zahrnují několik nynějších velmi starých skupin a množství prvohorních forem. V této době žily také obří vážky, které měly rozpětí křídel od 50 až po 70 cm a byly tak největším hmyzím druhem v jeho historii. Také jejich nymfy musely dosahovat úctyhodných rozměrů. Tyto ohromné rozměry lze přičíst vyšší atmosférické hladině kyslíku oproti dnešku, která dovolovala zvýšenou účinnost dýchání. Dalším faktorem mohla být absence létajících obratlovců.\n\nNejvětší druhové množství hmyzu se vyvinulo během období permu, které začalo před 270 miliony let. Mnoho skupin raných forem hmyzu vyhynulo během velkého permského vymírání, největšího úbytku druhů v historii Země, asi před 252 miliony let. Velkou evoluční explozí prošel hmyz v průběhu triasu na počátku druhohorní éry (asi před 238 až 237 miliony let), jak ukazují unikátní objevy z Číny.\n\nJiž v období jury a křídy se objevují mnohé moderní typy hmyzu, například parazitické blechy (rod \"Pseudopulex\"), vši, klíšťata aj. Pozoruhodně úspěšní blanokřídlí se objevují v křídě, největší rozmanitosti druhů pak dosahují později, v třetihorách (kenozoiku). Velké množství druhů této úspěšné skupiny souvisí s rozvojem kvetoucích rostlin, což je silný příklad koevoluce.\n\nMnoho moderního hmyzu se vyvinulo během třetihor; hmyz z této doby často nacházíme zalitý v jantaru, mnohdy v dokonalém stavu. Studium fosilií hmyzu se nazývá paleoentomologie.\n\nToto je seznam řádů a vyšších taxonů hmyzu.\n\nUvnitř kmene Hexapoda je několik skupin, jako např. chvostoskoci, často pokládáno za hmyz, přestože někteří autoři je považují vzhledem k jinému evolučnímu původu za odlišné od hmyzu. Podobný případ se může týkat i zbytku skupiny Entognatha; Protura a Diplura.\n\nPravý hmyz, patřící do třídy Insecta, se odlišuje od ostatních členovců tím, že je jevnočelistný (Ectognatha) a má zadeček složený z maximálně jedenácti článků. Tento původní počet se však vyskytuje pouze v embryonálním stadiu, v dospělosti je celkový počet zadečkových článků značně variabilní. Pravý hmyz se proto také někdy označuje jako Ectognatha. Mnoho druhů hmyzu jsou jako dospělci okřídleni.\n\n\nJak je vidět výše, hmyz je rozdělen do dvou podtříd; Apterygota (bezkřídlí) a Pterygota (křídlatí), ale to se může poměrně brzy změnit. Apterygota je tvořena dvěma řády: Archaeognatha (chvostnatky) a Thysanura (šupinušky). V navrhovaném třídění Archaeognatha vytváří Monocondylia, zatímco Thysanura a Pterygota jsou seskupeny společně jak Dicondylia. Je dokonce možné, že Thysanura samotná není monofylní, vytváří příbuznou skupinu Lepidotrichidae, což je sesterská skupina ke skupině Dicondylia (Pterygota + zbytek skupiny Thysanura).\n\nTaké v infratřídě Neoptera můžeme pravděpodobně v brzké době očekávat reorganizaci. V současnosti se Neoptera dělí do dvou nadřádů Exopterygota a Endopterygota. Ale i když Endopterygota bude monofylní, zdá se že Exopterygota může být parafylní a rozdělena mezi menší skupiny; Paraneoptera, Dictyoptera, Orthopteroidea a do dalších skupin (Grylloblattodea + Mantophasmatodea a Plecoptera + Zoraptera + Dermaptera). Phasmatodea a Embioptera byly navrhovány k vytvoření skupiny Eukinolabia, zatímco Strepsiptera a Diptera jsou někdy seskupeny společně ve skupině Halteria. Paraneoptera se ukazuje být více úzce spřízněna s nadřádem Endopterygota, než se zbytkem nadřádu Exopterygota. V současnosti ještě není docela jasné jak blízce si jsou zbývající skupiny Exopterygote příbuzné a jestli jsou sdruženy v nějaké větší jednotce. Pouze další výzkum může přinést na tyto otázky odpovědi.\n\nNa základě molekulárně biologických analýz se fylogenetické představy stále vyvíjejí a v tradiční výše uvedený systém tak obsahuje nepřirozené taxony, včetně některých zavedených řádů. Jako parafyletické se nově ukázaly taxony bezkřídlí (Apterygota), šupinušky (Thysanura), Exopterygota, a v původním pojetí také Endopterygota (vzhledem k Amphiesmenoptera; v širším pojetí je proto upřednostňován název Holometabola), švábi (Blattodea) vzhledem ke všekazům, srpice (Mecoptera) vzhledem k blechám a pisivky (Psocoptera) vzhledem ke vším a všenkám; vši a všenky (Phthiraptera) jsou pak dokonce skupinou polyfyletickou. Podle některých studií by mohly být parafyletické i rybenky (Zygentoma) a strašilky (Phasmatodea) v současném pojetí, nepřirozeným by mohl být i vyšší taxon Antliophora (dvoukřídlí, blechy a srpice).\n\nPevnou podporu nemá ani pozice hmyzu ve fylogenetickém stromu členovců. V dřívějších studiích vycházeli jako sesterská skupina lupenonožci/žábronožci, v novějších převládají veslonožci (Remipedia) či Xenocarida (veslonožci + volnohlavci (Cephalocarida)).\n\nSoučasné (r. 2016) představy o příbuznosti recentních skupin shrnuje následující fylogenetický strom, který ukazuje oba taxony používané jako synonymum pro hmyz (v širším smyslu šestinohých – Hexapoda, v užším smyslu jevnočelistných – Ectognatha); nepřirozené (parafyletické či polyfyletické skupiny jsou označeny (P).\n\nMnoho druhů hmyzu je lidmi považováno za škodlivé. Do skupiny škodlivého hmyzu jsou zahrnováni parazité (komáři, vši, štěnice), přenašeči chorob (komár, moucha), ničitelé staveb (termiti) nebo škůdci na zemědělských plodinách (saranče, mandelinka). Mnoho entomologů se zapojuje do různých forem hubení hmyzích škůdců, ať již často používanými insekticidy nebo stále více se rozvíjejícími metodami biokontroly.\n\nI když obtížný hmyz přitahuje největší pozornost, jiné druhy působí naopak na lidi a životní prostředí blahodárně. Některé druhy jsou opylovači kvetoucích rostlin (např. vosy, včely, motýli, mravenci). Opylování je vzájemný obchod mezi rostlinami, které je potřebují ke své reprodukci, a opylovači, kteří si za ně berou odměnu v podobě nektaru a pylu. V současnosti začíná být vážným problémem životního prostředí pokles populací opylovačů z řad hmyzu, který je využíván také k opylování polí, sadů a skleníkových rostlin v době květu.\n\nHmyz také produkuje užitečné suroviny jako je např. med, vosk, lak a přírodní hedvábí. Včely medonosné byly chovány po tisíciletí hlavně kvůli medu, i když v současnosti stále více vstupuje do popředí jejich úloha při opylování zemědělských rostlin. Přírodní hedvábí, produkt housenek bource morušového, mělo v minulosti veliký vliv na rozvoj obchodu mezi Čínou a zbytkem světa. Larvy much (červi) byly dříve přikládány na rány, aby bylo zabráněno nebo zastaveno vytváření sněti, protože požírají pouze rozkládající se maso. Tento způsob ošetřování ran se znovu objevuje v některých nemocnicích. Dospělí hmyzí jedinci jako např. cvrčci nebo různé druhy larev se také běžně používají jako rybářská návnada.\n\nV některých částech světa je hmyz využíván jako výživná potrava (entomofágie), zatímco v jiných je jeho konzumace tabu. Existuje mnoho zastánců rozvoje tohoto druhu lidského stravování, které je především bohaté na bílkoviny. Přestože nelze zcela vyloučit otravu hmyzem v lidském potravním řetězci, je již hmyz přítomen v mnoha potravinách, hlavně v zrnech. Mnozí si neuvědomují, že ve většině zemí není podíl hmyzu v potravinách zakázán, pouze je omezen různými množstevními limity. Podle antropologa Marvina Harrise je konzumace hmyzu tabu v kulturách, kde získávání bílkovin nevyžaduje velkou práci (drůbeží velkochovy nebo velkofarmy dobytka).\n\nNěkteré druhy hmyzu jsou také chovány v teráriích. Příkladem mohou být mravenci, kteří se chovají v tzv. formikáriích. Ti patří mezi blanokřídlý hmyz a jsou blízcí příbuzní včel, vos a sršní. Dalším oblíbeným terarijním hmyzem jsou strašilky, kobylky, různí brouci, larvy a různý hmyz, sloužící jako potrava pro plazy chované doma. V posledních letech se také rozvíjí chov motýlů ve velkých sklenících, který slouží pro návštěvníky a přibližuje jim tvary a barvy motýlů z různých končin naší Země.\n\nTaké v lékařském průmyslu jsou využívány různé druhy hmyzu, známým příkladem jsou španělské mušky (brouci puchýřnící) nebo i některé majky, které produkují látku kantaridin. Jako vědecká pokusná zvířata se používají octomilky obecné, různé pakobylky a druhy brouků. Různé druhy červů, především larvy různých much nebo brouků hrají v současnosti důležitou roli při vyšetřování vražd v kriminalistice. Kromě toho jsou různé druhy hmyzu využívány k produkci barviv, laků nebo vosků, z nichž nejznámější je šelak.\n\nNěkteré druhy hmyzu, zvláště brouci, jsou mrchožrouti a živí se uhynulými živočichy nebo padlými stromy, čímž recyklují biologický materiál do podoby vhodné pro jiné organismy. Staří Egypťané dokonce brouka vrubouna posvátného (scarabea) uctívali jako symbol znovuzrození.\nAčkoliv nejsou moc známí, nejužitečnějším hmyzem jsou hmyzožravci, tj. hmyz, který se živí jiným hmyzem. Některé druhy hmyzu, jako např. kobylky, se mohou tak rychle množit, že by v určitém ročním období mohly doslova pokrýt zemi. Přesto existuje mnoho druhů hmyzu, které se živí vajíčky kobylek a některé dokonce i samotnými dospělými jedinci. Tuto roli v přírodě přisuzujeme především ptactvu, ale méně atraktivní hmyz je v tomto ohledu o hodně důležitější. Za všechny škůdce hmyzu je možné jmenovat např. parazitické vosy, jejichž larvy se vyvíjejí v tělech svých hmyzích hostitelů a hrají tak význačnou roli v regulaci populace některých hmyzích druhů. Slunéčka (dospělci i larvy) jsou užitečná tím, že dokážou masivně likvidovat škodící mšice, některé ploštice (např. kněžice) vysávají škodlivé housenky motýlů (včetně známého běláska zelného), vosy a zejména sršně chytají obtížný dvoukřídlý hmyz (mouchy a ovády), kterým krmí své larvy.\n\nLidské pokusy regulovat škodlivé druhy hmyzu pomocí insekticidů většinou selhávají, protože se škodlivým hmyzem jsou systematicky otravovány i užitečné druhy živočichů, kteří se jimi živí.\n\nPodle studie provedené v Německu v roce 2017 v průběhu posledních 27 let z přírody zmizelo až tři čtvrtiny létajícího hmyzu.<ref name=\"idnes.cz/zpravy/zahranicni/nemecko-ekologie-hmyz-priroda.A171019_133433_zahranicni_vitm\"></ref> V roce 1989 zachytili entomologové do Malaiseho pasti průměrně 8 gramů hmyzu denně, v roce 2016 už pouze přes 2 gramy hmyzu denně. Pozorování byla prováděna v dobře chráněných rezervacích, kde lze předpokládat zachovalejší stav přírody, důvody úbytku byly vědcům neznámé. Podle modelu za to nemohla teplota, srážky, síla větru či mrazíky (tedy klimatické jevy), ale nezapočítaný vliv, kterým například mohla být intenzifikace zemědělství.\n\nPodle analýzy Sáncheze-Baya a Krise Wyckhuyse zveřejněné v časopise Biological Conservation se objem veškerého hmyzu snižuje o 2,5 % ročně.<ref name=\"idnes.cz/zpravy/zahranicni/hmyz-vymirani-100-let-kolaps-ekosystemu-prirody-vedci-varovani.A190211_171529_zahranicni_baje\"></ref> Příčinami jsou intenzivní zemědělství, urbanizace a klimatické změny. Podle Petra Šípka chybí neobdělané plochy, kde by zvěř i hmyz mohly najít své útočiště. Hmyz ale mizí i v tropech, kde se intenzivní způsob hospodaření příliš nevyskytuje. V Portoriku za posledních 35 let zmizelo 98 % pozemního hmyzu. Práce Sáncheze-Baya a Krise Wyckhuyse ovšem systematicky analyzovala pouze práce zabývající se poklesem stavu hmyzu, což zkresluje uvedená tvrzení a problematika je složitější (ovlivněna například systematickým zaměřením na zajímavé a vzácné druhy). Vyhledáváním výrazů „ [insect*] and [declin*] + [survey]“ v studii nastalo výběrové zkreslení, takže interpretace studie je třeba brát s rezervou. Apokalyptické vize však nejsou na místě, protože stále málo o hmyzu víme.\n\nVe výtvarném umění se pak uplatňují také tvarově a barevně zajímavé druhy hmyzu, jako např. motýli, vážky či brouci. Nejstarší zobrazení hmyzu se nachází v jižní Francii v jeskyni s názvem Misař. Stáří maleb se odhaduje na 22 000 let. Známými malíři, kteří zobrazovali hmyz, byli například Hieronymus Bosch se svými personifikacemi hmyzu, Gerrit van Honthorst s malbami na téma „lov blech při světle svíce“ nebo Murillo s dílem znázorňujícím matku, která vybírá vešky z hlavy svého dítěte. V Čechách byli milovníky hmyzu, především motýlů Hollar a Švabinský.\n\nV literatuře existuje mnoho děl, zvláště pro děti a mládež, jejichž hlavními hrdiny jsou příslušníci hmyzí říše. Z českých děl jsou známy především knihy pro děti s hmyzími hrdiny od Ondřeje Sekory, jako např. \"Ferda Mravenec\" nebo \"Čmelák Aninka\". Velice populární jsou dodnes také světlušky z knihy Jana Karafiáta \"Broučci\". Karafiátova kniha s ilustracemi Jiřího Trnky inspirovala celou řadu adaptací a stále patří do zlatého fondu české dětské literatury. Pohled na různé lidské vlastnosti zobrazil prostřednictvím hmyzího světa Karel Čapek v dramatu \"Ze života hmyzu\". Na motivy tohoto díla navazuje i film Hmyz Jana Švankmajera.\n\nJedním z nejznámějších filmů přibližujících svět hmyzu z lidského hlediska je francouzský snímek \"Mikrokosmos\", oceněný čtyřmi Cézary. Dalšími zajímavými filmy jsou britský film z roku 2003 \"Království hmyzu 3D\" nebo francouzský film \"Válka termitů\". Častěji se však hmyz objevuje v hraných filmech jako přírodní síla ohrožující člověka – viz např. filmy \"Roj\", \"Moucha\", \"Hvězdná pěchota\", \"Marabunta – mravenci útočí\", \"Mumie\" apod.\n\nJeště známější jsou kreslené snímky. Celovečerní film, ve kterém jsou hrdiny mravenci, je např. film z roku 1998 \"Mravenec Z\", ze stejného roku \"Život brouka\" anebo \"Mravenčí polepšovna\" z roku 2006. Jedním z nejznámějších je \"Včelka Mája\" natočená na motivy knihy Waldemara Bonselse. Z českých animovaných krátkometrážních snímků jsou zřejmě nejznámější večerníčkovské série, jako např. animovaný loutkový seriál \"Broučci\" (1967) podle Karfiátovy stejnojmenné knihy (František Filipovský, Karel Höger, Libuše Havelková, Jiřina Bohdalová, Karolina Slunéčková, Jaroslav Marvan, Blanka Waleská, Aťka Janoušková, Drahomíra Fialková), \"Jak Ťuk a Bzuk putovali za sluníčkem\" z roku 1978, \"O cvrčkovi\" z roku 1983, \"Příběhy včelích medvídků\" z roku 1984 a \"Jak Ťuk a Bzuk nechtěli, aby pršelo\" z roku 1994 a opět Karafiátovi \"Broučci\" (1995).\n\nZnámý je také československý televizní film Jána Roháče \"Traja chrobáci\", který získal roku 1978 hlavní cenu v kategorii pořadů pro děti na festivalu v Mnichově.\n\nVe vážné hudbě má i v současné době nespornou popularitu skladba N. A. Rimského Korsakova \"Let čmeláka\". Z moderní hudby je asi nejznámější název skupiny The Beatles.\n\nBrouk se také nazývá jeden z nejpopulárnějších automobilových vozů historie, německý Volkswagen Käfer.\n\n\nPeriodika\n\n"}
{"id": "30349", "url": "https://cs.wikipedia.org/wiki?curid=30349", "title": "Lišovský práh", "text": "Lišovský práh\n\nLišovský práh (též Rudolfovská hrásť) je geomorfologický podcelek a pahorkatina v západní části Třeboňské pánve, kterou odděluje od pánve Českobudějovické. Má rozlohu 212 km².\n\nMá podobu asymetrické hrástě omezené na západě a na východě zlomy (jjz. pokračování poruchového pásma blanické brázdy) a na severu a jihu zakončené tektonicky podmíněnými sníženinami. Jeho nejvyššími vrcholy jsou Baba (583 m) u Rudolfova, Klauda (576 m), Hlincová hora (571 m), Větrník (568 m) u Lišova, Dlouhý vrch (551 m) u Dubičného, U Kazu (548 m), Kantorova hora (537 m) u Jelma, Vávra (526 m) u Červeného Újezdce, Račice (508 m) u Hosína a Dunajovická hora (505 m) u Dunajovic. Erozně-denudační reliéf Lišovského prahu s relativními výškovými rozdíly 50 až 100 m, jenž se prudce zvedá nad Českobudějovickou pánví, se nápadně podobá reliéfu okolních pahorkatin (Písecká na S a Stropnická na J), mezi nimiž tvoří přirozené pojítko.\n\nGeologicky náleží Lišovský práh k šumavskému moldanubiku. Na západním okraji Lišovského prahu, mezi Vidovem a Velechvínem, se v pruhu středně zrnitých biotitických pararul (pestrá serie českokrumlovská) v délce 13 km táhne Rudolfovský rudní revír s výskytem stříbra, sfaleritu, galenitu a u Dobré Vody také zlata. Tyto rudy jsou uloženy buď v mylonitech poruchového pásma nebo častěji v žilovině, tvořené na okrajích revíru karbonáty (kalcit, dolomit, ankerit) a ve střední části revíru je nejhojnější žilovinou křemen. Na severu a severozápadě jsou pararuly ohraničeny mezozoikem Třeboňské a Českobudějovické pánve a tektonicky jsou omezeny proti kře permokarbonu (permské pískovce, jílovce a slepence blanické brázdy). Sever Lišovského prahu tvoří granitoidy moldanubického plutonu ševětínského a mrákotínského typu. Součástí Lišovského prahu je dále protáhlé těleso tzv. lišovského masivu budované granulity, granulitovými rulami a řadou bazických hornin pestrého minerálního složení. Toto těleso je ohraničeno spojnicí obcí Rudolfov – Hůry – Jelmo – Velechvín – Hůrky – Lišov – Zvíkov, zabírá plochu kolem 40 km² a probíhá jjz.-ssv. směrem. Na východě lišovský masiv hraničí s migmatitickými pararulami jednotvárné série moldanubika.\n\nKrystalinická hrásť Lišovského prahu byla vyzdvižena ve svrchním pliocénu (po uložení tzv. ledenického souvrství) při výrazném oživení saxonských tektonických pohybů (v oblasti nedalekých Novohradských hor dosahovaly výzdvihy relativních hodnot až přes 800 m). Tím se do té doby jednotná pánev rozdělila na českobudějovickou a třeboňskou. Zároveň bylo přerušeno spojení pánví s Paratethydou na jihu a pánevní oblast je od té doby odvodňována směrem na sever. Následně byla celá oblast zasažena silnou erozní činností.\n\nGeomorfologický podcelek Lišovský práh se člení na 2 geomorfologické okrsky a 7 geomorfologických podokrsků.\n\nVytváří rozvodí Vltavy, Malše a Lužnice. Na Lišovském prahu pramení Dobrovodský potok, Vrátecký potok, Rudolfovský potok, Kyselá voda, Miletínský potok a Lišovský potok. Oproti pánvím je na něm chladněji.\n\nNa Lišovském prahu se nacházejí přírodní památky Kaliště, Ohrazení, Orty a Libnič.\n\nNa úbočí Lišovského prahu leží města Lišov a Rudolfov, v jeho severozápadním výběžku leží Hluboká nad Vltavou. Z historických památek je to například mohylové pohřebiště na vrchu Vávra.\n"}
{"id": "30350", "url": "https://cs.wikipedia.org/wiki?curid=30350", "title": "První list Tesalonickým", "text": "První list Tesalonickým\n\n1. list Tesalonickým, zkratka 1Te nebo 1Sol (řecky Πρὸς Θεσσαλονικεῖς α´ \"Pros thessalonikeis 1\", někdy též 1. list Soluňským, neboť Soluň je český název pro řecké město Thessaloniké, dnešní Thesaloniki) je jedním ze sedmi všeobecně uznávaných autentických listů sv. Pavla a obvykle je označován za nejstarší. Datuje se do počátku 50. let prvního století, nejčastěji přímo do roku 50. Je zařazen jako 13. kniha Nového zákona.\n\n1. list Tesalonickým vůči klasickému antickému dopisnímu schématu vykazuje jisté anomálie, především dvojí závěr a úvod. To vede většinu badatelů k závěru, že dnešní text tohoto listu se skládá ze dvou samostatných listů, \"Listu A\" a \"Listu B\". List A (2,13-4,2) je přitom vnořen do listu B (1,1-2,12; 4,3-5,28). Podobné slučování několika listů při jejich redakci a publikaci nebylo ve starověku neobvyklé (viz některé vydané dopisy Ciceronovy).\n\nList A (2,13-4,2) byl napsán buď v Aténách nebo krátce po odchodu z nich. Pavel v dopise velmi emotivně reaguje na výdrž Tesalonických během pronásledování, které propuklo ve městě (mezi tamními Židy?) krátce po jeho odchodu, nebo snad těsně před ním. Dopis postrádá jakoukoli morální nauku či řešení věroučných otázek. Jedná se z tohoto hlediska o klasický antický dopis.\n\nList B (1,1-2,12; 4,3-5,28) byl napsán v Korintu několik týdnů po Listu A. Situace v Thesalonice se poněkud změnila. Pavel byl uvnitř komunit kritizován, ale podle Pavlovy reakce se zdá, že nevěděl proč. Kromě toho se Pavel od samotných Tesalonických, kteří přišli (za obchodem?) do Korintu, dozvěděl, že v komunitě vznikly jisté spory o to, co bude s mrtvými do příchodu Páně (parusie).\n\nVe svém listě, který je odpovědí na tyto problémy, odpovídá Pavel vyjádřením své víry v blízkou parusii (špatné pochopení tohoto textu je opraveno v 2. listu Tesalonickým). Kromě toho se zabývá tím, že chování křesťana je první evangelizací, proto má křesťan žít vzorně a příkladně. Přesto Pavel nezmiňuje jednotlivé příkazy, jak žít; každý pokřtěný musí být s to ze své víry vyvodit důsledky pro vlastní život. Pavel se nepovažuje za autoritu – místní církev je pro něj samostatná. Pavlova sexuálními termíny charakteristická mluva zde neapeluje na konkrétní sexuální prohřešky a chování, ale spíše ji Pavel používá jako obraznou mluvu pro čistotu života a pro věrnost Bohu, ve stylu mluvy starozákonních proroků.\n\n\n\n"}
{"id": "30354", "url": "https://cs.wikipedia.org/wiki?curid=30354", "title": "Bor (okres Tachov)", "text": "Bor (okres Tachov)\n\nBor ( v 18. století též \"Hayd\") je město v Plzeňském kraji. Nachází se čtrnáct kilometrů jihovýchodně od Tachova. Zahrnuje 22 místních částí, 744 domů a má  obyvatel. Obec leží na dálnici D5 z Prahy do Norimberka).\n\nPoprvé je Bor písemně připomínán v roce 1263 (\"Hayda\"). Později bývá zmiňován jako \"Hayd\" (pod tímto názvem je uveden ještě na mapě stabilního katastru v roce 1838), pak \"Haid.\"\n\nPod správou šlechty pánů ze Švamberka, Götzenu i Löwensteinů ve městě vzkvétala řemesla a obchod. Město se stalo centrem obchodu díky své poloze na rozhraní Čech a Německa na cestě založené Karlem IV., a těžilo ze sousedství velkého množství drobných sídel odkázaných na zemědělskou výrobu. Ve středověku se město rozvíjelo a na náměstí se konaly dobytčí trhy.\n\nNa konci druhé světové války způsobilo ostřelování americkou armádou četné škody na historických budovách. Přesto se jich dochoval dostatek, aby mohlo být centrum města roku 1992 prohlášeno městskou památkovou zónou.\n\nPo druhé světové válce došlo v obci k vysídlení původního německy mluvícího obyvatelstva.\n\nKostel svatého Mikuláše byl založen současně s městem. Prvně je zmiňován roku 1282. V roce 1526 byla dostavěna mohutná hranolová věž s ochozem. Starý vyhořelý kostel byl zbořen v roce 1738 a na jeho místě byl vystavěn mezi lety 1739 a 1750 nový barokní kostel. Poslední opravy kostela byly zahájeny roku 1990, při nich získala věž novou báň krytou měděným plechem. Opraveny byly rovněž fasády a zahájeny opravy fresek v interiéru kostela. V současnosti probíhají opravy fresek a restaurování hlavního oltáře. Interiér kostela zdobí nástěnné malby z druhé poloviny 18. století. Hlavní oltář vyhotovil rodák z nedaleké Stráže sochař Johann Christoph Artschlag.\n\nNovogotický borský zámek stojí na místě původního vodního hradu snad z poloviny 13. století, z něhož se dochovala bílá válcová věž. Svou současnou podobu v romanticky historizujícím slohu zámek získal v 19. století. Součástí zámku je kaple svatého Vavřince z roku 1362 s pozdější sklípkovou klenbou a renesanční výmalbou.\n\nBorský špitál, vystavěný při křižovatce naproti zámku, byl vybudován z podnětu Jindřicha ze Švamberka kolem roku 1515. Jeho součástí se stala i původem starší stavba kaple svatého Jana Křtitele. Při výstavbě špitálu byla kaple obnovena, a získala sklípkovou klenbu ve tvaru hvězdice. V kapli je löwensteinská hrobka a několik historických náhrobků. Nejstarší z nich pochází ze 16. století. K budově kaple přiléhá objekt bývalého špitálu, později využívaného jako klášter. V důsledku zanedbané údržby je areál v havarijním stavu.\n\nNa křižovatce naproti zámecké věži stojí loreta, která byla založena roku 1668 majitelkou panství Isabelou von Götzen, rozenou Trčkovou z Lípy a jejím manželem. Koncem 18. století zájem o borské poutní místo upadl, a kolem poloviny 19. století je loreta uváděna jako pustá. Teprve kněz Andreas Riedl vrátil loretě v průběhu 19. století její původní slávu a obnovil i poutě k borské černé madoně. Dne 2. května 1945 byla loreta poničena při ostřelování Boru americkou armádou. K obnovení poutí došlo až po sametové revoluci a první novodobá pouť se konala 8. září 1991. V roce 1994 přispěl stát na obnovu lorety částkou přes půl milionu korun a nadále je počítáno s postupnou renovací objektu. Poutě k Černé madoně se konají každoročně.\n\nZ historických domů zachovaných na borském náměstí vyniká budova radnice ozdobená kamennou sochou Panny Marie a městským znakem. V Boru stojí také několik barokních soch.\n\n\n\n\n"}
{"id": "30356", "url": "https://cs.wikipedia.org/wiki?curid=30356", "title": "Robert Musil", "text": "Robert Musil\n\nRobert Musil (, ; 6. listopadu 1880 Klagenfurt – 15. dubna 1942 Ženeva) byl rakouský romanopisec, dramatik a esejista. Jeho monumentální nedokončený román \"Der Mann ohne Eigenschaften\" (\"Muž bez vlastností\") je pro svou intelektuální hloubku a vysokou literární úroveň řazen na roveň dílu Marcela Prousta či Jamese Joyce.\n\nNarodil se v korutanském Klagenfurtu, velkou část života strávil ve Vídni či v Berlíně. Zemřel v emigraci ve švýcarské Ženevě.\n\nNarodil se roku 1880 v Klagenfurtu do rodiny inženýra a pozdějšího profesora brněnské Technické univerzity Alfreda Musila (1846–1924) a jeho manželky Herminy, rozené Bergauerové (1853–1924). Rané dětství strávil zejména v hornorakouském Steyru, až roku 1891 se rodina přestěhovala do Brna.\n\nMusil jako dítě byl velmi samotářský až stydlivý, kterážto vlastnost jej provázela celý život.\n\nJeho literární prvotinu ovlivnil pětiletý pobyt na vojenských školách v letech 1892 až 1897 – nejprve v Eisenstadtu (\"Militär-Unterrealschule,\" česky Vojenská nižší reálka, 1892–1894), poté v Hranicích (\"Militär-Oberrealschule\", česky Vojenská vyšší reálka, 1894–1897). Zde se také nadchl pro pozdější dráhu inženýra.\n\nV roce 1897 nastoupil na Technische Militärakademie (Technická vojenská akademie) ve Vídni, obor strojírenství. O rok později přešel na Technickou univerzitu v Brně, kterou zakončil po dvou letech inženýrským titulem. Poté pracoval v technických laboratořích při universitě ve Stuttgartu. Od roku 1903, stále pracuje jako inženýr, studoval ještě filosofii a psychologii v Berlíně. Byl ovlivněn dílem německého filosofa Friedricha Nietzscheho stejně jako dílem ruského spisovatele Fjodora Michajloviče Dostojevského. \n\nRoku 1906 byl publikován jeho první román \"Die Verwirrungen des Zöglings Törless\" (\"Zmatky chovance Törlesse\"). Fakt, že román byl úspěšně přijat, rozhodl o jeho osudu spisovatele. V roce 1908 definitivně opustil slibnou strojírenskou kariéru (patentoval chromatometr, tzv. „Musil'scher Farbkreisel“), přestože mu kariéra inženýra mohla přinést značný úspěch i hmotné zajištění, a věnoval se tedy psaní, zejm. žurnalistice. Pracoval např. v redakci berlínského kulturního magazínu Neue Rundschau či jako divadelní kritik.\n\nRoku 1907 se seznámil s o šest let starší vdanou ženou, Marthou Marcovaldi (roz. Heimennovou, 1874–1949), jež se roku 1911 rozvedla a záhy se za Musila provdala. Musil s ní vyženil dvě děti, Anninu a Gaetana. \n\nV letech 1914 až 1918 bojoval v rakouské armádě na Italské frontě. Oproti jiným spisovatelům nezanechala na jeho díle první světová válka výraznější vliv. Během války navštívil v roce 1916 Prahu a seznámil se s Franzem Kafkou. Jako jeden z prvních rozpoznal literární kvalitu jeho díla. Obdivoval se německému básníkovi Raineru Maria Rilkemu.\n\nV letech 1919 až 1920 pracoval jako poradce rakouského ministerstva vojenství. Od roku 1920 se definitivně věnoval pouze literatuře. Později byl vyznamenán Uměleckou cenou města Vídně (1924) a berlínskou Cenou Gerharta Hauptmanna (1929).\n\nMeziválečná léta trávil střídavě ve Vídni a v Berlíně, kde se setkával s Brochem, Canettim, Hofmannsthalem a Thomasem Mannem. Ve Vídni často navštěvoval salón Eugenie Schwarzwaldové, jež se stala předobrazem Diotimy v románu \"Der Mann ohne Eigenschaften\".\n\nV Musilově charakteru se snoubila povýšenost a vojenský chlad se zdvořilostí a elegancí. Byl spíše uzavřený a ke konci života trpěl pocitem osamocenosti.\n\nV roce 1921 začal pracovat na románu \"Der Mann ohne Eigenschaften\" (\"Muž bez vlastností\"), jehož první dva díly vyšly v roce 1930. Dílo však nepřineslo očekávaný finanční ani společenský úspěch. Skutečnost, že desetiletá intenzivní práce nepřinesla očekávané plody, Musila značně rozladila.\n\nIntenzivní literární práce zabraňovala Musilovi dostatečně řešit hospodářskou situaci rodiny, která stála až do Musilovy smrti na pokraji existenčního krachu. V roce 1932 byla v Berlíně založena podpůrná společnost, která měla Musilovi finančně vypomoci a umožnit mu další tvorbu. Jedním z těch, kdo se výrazně zajímal o Musilův osud, byl i jeho velký obdivovatel, spisovatel Thomas Mann.\n\nV roce 1936 byl stižen záchvatem mrtvice.\n\nPo připojení Rakouska k Třetí říši v roce 1938 uprchl Musil s rodinou do Curychu a téhož roku byla jeho díla zakázána. O rok později přesídlili do Ženevy. Zatímco předchozí život ve Vídni a Berlíně znamenal pro Musilovy „pouze“ existenční obavy, švýcarská emigrace představovala vyslovenou chudobu a bídu. \n\nV Ženevě 15. dubna 1942 Musil při polední kondiční rozcvičce (velké kruhy pažemi, tzv. Armkreise) zemřel. Říká se, že byl nalezen se sarkastickým úsměvem na tváři. Při posledním rozloučení bylo přítomno pouze osm osob. Vdova poté rozprášila jeho popel do opuštěné zahrady a urnu vhodila do řeky Aare. \n\nO rok později vydala Musilova vdova Martha nedokončený třetí díl románu \"Der Mann ohne Eigenschaften\". Zemřela v Římě v roce 1949.\n\nRobert Musil patří k předním rakouským a evropským spisovatelům 20. století. Je považován za jednoho z čelných představitelů modernismu, nepřipojil se však umělecky k žádnému z velkých estetických hnutí meziválečné Evropy.\n\nMusil nevěnoval přílišnou pozornost přesnému zachycení konkrétních událostí a osob (proto je většina jeho románových postav fiktivní a děj je jeho fabulační invencí). Musilovým cílem bylo vystihnout atmosféru společnosti, ve které se příběh odehrává (např. v obou svých románech). Často ovšem využíval vlastních zážitků a vzpomínek na události i osobnosti, se kterými se setkal. Svou paměť však přetvářel dle specifické literární potřeby, takže se v jeho tvorbě setkáme i s takovými jevy, jako jsou např. homosexuální praktiky na chlapeckém gymnáziu (\"Zmatky chovance Törlesse\") či incestní láska bratra a sestry (\"Muž bez vlastností\"), které nevycházejí z jeho osobní zkušenosti.\n\nV diptychu \"Vereinigungen\" (Spojování), zašel Musil patrně nejdále v komplikaci syntaxe a abstrahování literární postavy až k jakémusi principu. Kritika hovořila o \"mystickém pólu\" Musilovy tvorby. Obě dvě povídky pojednávají o hluboce niterných stavech člověka při vzájemném přibližování se a odpoutávání. Často lze hovořit o novém pojednání romantického tématu \"Věčného ženství\". Tyto povídky srovnatelné komplexností jazyka s texty R. M. Rilkeho představují u Musila jakési rozcestí - po nevelkém ohlasu se od komplikovaného \"symbolistního\" stylu do jisté míry odvrací k více klasickému, lineárnějšímu a dějovějšímu způsobu vyprávění.\n\nNa počátku 20. let dokončil Musil svou první divadelní hru - \"Die Schwärmer\" (Snílci). Proces vzniku přitom zabral více než jedno desetiletí. První poznámky k tomuto dramatu totiž vznikly už roku 1908 a 1911 zvažoval Musil nazvat hru \"Die Anarchisten\" (Anarchisté), nakonec ji však už pod později užitým názvem dokončil až po válce v létě roku 1920. O rok později vyšla hra tiskem, prodávala se však špatně a na její první uvedení musel Musil čekat bezmála dalších deset let. Poprvé ji totiž v radikálně zkrácené, Musilem neschválené verzi zinscenoval až Jo Lhermann roku 1929, a to v berlínském Theater in der Stadt.\n\nV triptychu \"Drei Frauen\" (Tři ženy) z roku 1924 se Musilův styl do značné míry oprošťuje. Proslulá povídka Tonka, která k nám patrně jako první v překladech v padesátých letech pronikla, pojednává opět kapitolu z Musilova vlastního života, v době jeho působení v Brně. Příběh Tonky je tragickým rozvedením motivu nevíry v milovanou osobu, který logicky spěje k její smrti a s ní v celoživotní pocit viny pro člověka, který ji nepřímo zavinil. V povídce Grigia se objevuje pro Musila typický prvek mytologématu - ve zdánlivě chladných, stylově vybroušených racionalistických textech probleskuje občas prvek nevědomí, vkomponovaný na způsob emblému. V lineárním příběhu tragicky končícího milostného vztahu inženýra a selky se v závěru objevuje obraz zavaleného dolu / jeskyně, symbolizující návrat do lůna a zároveň nesoucí hlavnímu hrdinovi smrt, kterou s ním jeho milá odmítne sdílet. Povídka Portugalka se z triptychu vymyká svým až pohádkovým námětem, podobně jako jeskyně v ní coby emblémy stavu či podstaty hlavních hrdinů slouží domácí zvířata. Enigmatický a fantastický charakter Portugalky jen zvyšuje dojem \"druhého plánu\" Musilovy prózy - ve skutečnosti se hovoří o věcech podstatnějších, stojících za dějovou linkou. \n\nMusilův beletristický styl se v \"Muži bez vlastností\" výrazně posunul směrem eseji. Próza se prolíná s úvahou, román s traktátem. Musil byl perfekcionista, pasáže či celé kapitoly neustále znovu přepisoval (většinou psal rukou, ne na stroji); např. Muž bez vlastností má deset odlišných rukopisných verzí. Proto, přestože se psaní věnoval plně několik hodin denně, bylo jeho pracovní tempo velmi pomalé.\n\nTexty \"Nachlass zu Lebzeiten\" (Pozůstalost za života) vydal Musil pod tlakem svého nakladatele, když se protahovalo dokončení druhého dílu \"Muže bez vlastností\". Obsahují zcela rozdílné texty (kvalitou, námětem i délkou), někdy humorné, někdy absurdní. Středobodem těchto textů je novela Kos, která se opět, podobně jako dřívější texty, zabývá metafyzickým pocitem osamocenosti člověka ve světě.\n\n\nThomas Mann (1875), Hermann Hesse (1877), Robert Musil (1880), Franz Kafka (1883), Hermann Broch (1886) patřili ke stejné literární generaci. Irský spisovatel James Joyce se rovněž narodil v této době (1882) a zemřel rok před Musilem, oba ve Švýcarsku.\n\nRomán \"Muž bez vlastností\" přinesl svému autorovi po vydání jen přiměřenou slávu, což Musil chápal jako nedocenění a nepochopení svého díla. Závistivě pohlížel na své úspěšnější kolegy Thomase Manna a Hermanna Brocha, přestože se snažili uchránit jej a jeho rodinu od nejhlubší bídy a podporovali ho v další tvorbě.\n\nPo Musilově smrti byla jeho díla téměř zapomenuta. Zvýšený zájem o Musilovo dílo lze pozorovat od 50. (u nás od 60.) let, kdy kritika i veřejnost docenily význam a dosah Musilova \"Muže bez vlastností\", kterého Milan Kundera označuje za jeden z nejlepších románů vůbec. Jeho dílem se zaobírala např. významná česká literární historička Růžena Grebeníčková.\n\n\n"}
{"id": "30361", "url": "https://cs.wikipedia.org/wiki?curid=30361", "title": "Adamov (okres České Budějovice)", "text": "Adamov (okres České Budějovice)\n\nAdamov (dříve \"Malé Hory\" či \"Ungnadovské Hory\", ) je obec v Jihočeském kraji, ležící šest kilometrů severovýchodně od centra Českých Budějovic. Žije v něm obyvatel a jeho katastrální výměra činí 103 ha.\n\nNa území Adamova nezastavuje žádná linka hromadné dopravy, obyvatelé chodí na autobus do blízkého Rudolfova.\n\nPočátky Adamova ležícího v Rudolfovském rudním revíru sahají do poloviny 16. století, kdy se na zdejších pozemcích hlubockého panství překotně rozvíjela těžba stříbra. Hornická osada o 60 domcích, zvaná \"Ungnadovské Hory\" (po tehdejším držiteli panství Ondřeji Ungnádovi ze Suneku) se poprvé připomíná v konceptu nerealizované kupní smlouvy z roku 1554. Sídlo mělo v oněch dobách určitou samosprávu − rychtáře, pět až sedm konšelů a obecního staršího. Šlo o osadu téměř výhradně hornicko-řemeslnickou, jejíž obyvatelé se nezabývali zemědělstvím. Po Ungnádech byli hlubockou vrchností páni z Hradce, nejprve Jáchym, poté jeho syn Adam II. a nakonec vnuk Jáchym Oldřich. Z těchto zejména pan Adam (†  1596) hornické podnikání velmi podporoval a zdejšímu městečku u císaře Rudolfa II. vymohl udělení dodnes užívaného městského znaku. Stalo se tak dne 6. února 1595 německy psanou listinou, v níž se poprvé objevuje název sídla v nynější podobě (\"Perkstadt Adamstadt\"). Další písemné doklady nového názvu se objevují na městské soudní pečeti, pořízené ještě téhož roku (\".GERICHT.SIGIL..ADDAMSTADT.\"), a v zápise do moravských zemských desk z roku 1601 (město \"Adamsstat\").\n\nVýnosy z těžby však již ke konci 16. století upadaly (zvláště kvůli nadbytku důlních vod, pro jejichž odvádění musela být od Adamova k Úsilnému ražena štola sv. Eliáše) a pro vrchnost se stával větším zdrojem příjmů spíše prodej piva, dobytka a jiného zboží horníkům. V roce 1598 prodal Jáchym Oldřich z Hradce hlubocké panství včetně Adamova Bohuslavu Malovcovi z Malovic. Nový pán byl poněkud bezohledným zbohatlíkem, který důlnímu podnikání nepřál do té míry, že jeho adamovských poddaných se musel kvůli jejich hornickým svobodám několikrát zastávat sám císař, který trval na tom, že mají požívat stejných práv jako obyvatelé sousedního Rudolfova. Zkázu pro Adamov znamenaly válečné události následujících let. Za vpádu pasovských roku 1611 bylo okolí městečka vyjedeno dvěma pluky jízdy a ještě větší pohroma následovala za českého stavovského povstání, kdy nejprve v letech 1618 až 1619 na Rudolfovsku dlouhodobě tábořilo stavovské vojsko, obléhající katolické město České Budějovice, po bitvě u Záblatí naopak přitrhlo k Rudolfovu a Adamovu císařské vojsko a dne 15. června 1519 protestantská hornická města vypálilo a nemalou část obyvatel pobilo. Adamov poté zůstal po zhruba sedm let pustý, teprve kolem roku 1630 došlo k obnovení městské správy a rozprodeji opuštěných gruntů, jak dokládá od onoho data dochovaná nejstarší městská kniha. Adamov, Malovcům pro účast na odboji konfiskovaný a v roce 1622 udělený císařskému vojevůdci Baltazaru Marradasovi, byl stále označován jako město, ačkoliv v reálu jím mohl být již jen stěží; v roce 1654 zde berní rula udávala 27 hospodářů (dle jmen převážně německojazyčných) a 37 usedlostí stále ještě pustých. Havířů mezi obyvateli již téměř nebylo, v naprosté většině se jednalo o řemeslníky a živnostníky s pouze minimálním zemědělským zázemím. V roce 1661 od Marradasova vnuka Bartoloměje koupil hlubocké panství Jan Adolf ze Schwarzenbergu; adamovskou vrchností pak Schwarzenbergové byli až do zrušení poddanství. Podle údajů geometra Petra Kašpara Světeckého z Černčic žilo v Adamově roku 1731 25 rodin. Městečko si své výsady z konce 16. století nechalo opakovaně potvrdit u panovníků (1747 a 1782), ač bylo tak chudé, že i poplatky s těmito úkony spojené uhradilo až po dlouhodobých urgencích.\n\nV Adamově se konávaly dva výroční trhy, v pondělí po Rozeslání apoštolů a v pondělí po sv. Rafaeli; v roce 1770 zde byl ustaven společný řemeslnický cech, který v podobě živnostenského společenstva přetrval až do počátku 20. století. V roce 1824 čítal Adamov něco přes 400 obyvatel a 70 domů, z toho však pouze k pěti příslušely vlastní polnosti. Významný podíl na obživě zdejšího obyvatelstva měla v oné době výroba nožů a krajek.\n\nPo zániku feudálního zřízení byl Adamov od roku 1850 začleněn pod obec Hůry a druhá polovina 19. století přinesla počeštění dosud převážně německojazyčného sídla (k roku 1910 poklesl podíl Němců na 42 ze 735 tehdejších obyvatel, tj. necelých 6 %). V roce 1919 si Adamov podal žádost o odloučení od Hůr, čemuž bylo vyhověno roku 1922, samostatná obec však již neměla status města. Za nacistické okupace byl v letech 1943 až 1945 Adamov na čas přičleněn k Rudolfovu, poté znovu samostatný až do nového spojení s Rudolfovem na přelomu let 1975 a 1976. Nejnověji se Adamov osamostatnil roku 1990.\n\nAdamov leží šest kilometrů severovýchodně od centra Českých Budějovic a asi půl kilometru severně od Rudolfova, na úbočí Lišovského prahu, v nadmořské výšce 478 metrů. Na jižní straně Adamov stavebně splývá s městem Rudolfov, na severní straně s obcí Hůry. Adamov se dělí na dvě základní sídelní jednotky: Adamov a Adamov-sever.\n\nPopis obecního znaku: \"„V renesančním polceném štítě v pravém červeném poli nahoře černé písmeno A\" (odkazující na dřívějšího majitele Adama Ugneda), \"uprostřed zlatá koruna a dole obrácená zlatá kotva. V levém děleném poli v prvním stříbrném poli dvě křížená zlatá kladiva nad třemi černými pahorky. Ve druhém červeném poli tři kosmo položená stříbrná břevna. Nad znakem je položená stříbrná kolčí přilba zdobená zlatou korunou. Klenotem je polcený pták s pravým polem barvy červené a levým polem barvy černé. Znak je konečně ozdoben červeno-černými přikryvadly.“\".\n\nV obci jsou tři kulturní památky:\n\n\n"}
{"id": "30362", "url": "https://cs.wikipedia.org/wiki?curid=30362", "title": "Rotunda svaté Kateřiny (Znojmo)", "text": "Rotunda svaté Kateřiny (Znojmo)\n\nNárodní kulturní památka Rotunda svaté Kateřiny stojí v areálu přemyslovského hradu ve Znojmě. Je jednou z mnoha rotund postavených v raném středověku na území Moravy a Čech, od ostatních se liší zachovanými románskými nástěnnými malbami z roku 1134. Tyto malby jsou výjimečné v celém románském umění Evropy svým zaměřením na ideologii státu.\n\nArcheologický průzkum doložil, že lokalita byla osídlena již v době bronzové. Přímo na místě dnešní rotundy byly nalezeny stopy lehčího, do skály zasekaného objektu. Je možné, že skalnatá vyvýšenina měla již v této době kultovní funkci.\n\nRománská rotunda Nanebevzetí Panny Marie ve Znojmě byla založena velmi pravděpodobně jako součást znojemského hradu, a to uprostřed rozsáhlého předhradí. Předpokládalo se, že byla jako součást zmíněného hradu vybudována Břetislavem I., buď během jeho moravské nebo pozdější české vlády, nejdříve však roku 1019, kdy byla Přemyslovci Morava dobyta. Prozatím také nebyla potvrzena možnost, že byla rotunda i celý hrad vybudována až ve druhé polovině 11. století, ale až v době, kdy došlo k rozdělení Moravy na tři údělná přemyslovská knížectví (Brněnské, Znojemské a Olomoucké). Většina novějších vědeckých výzkumů dochází k závěru, že stavba rotundy i malby vznikly v první polovině 12. století za panování knížete Konráda II. Znojemského, včetně zasvěcení svaté Kateřině Alexandrijské.\nRotunda svaté Kateřiny sloužila jako hradní kaple.\n\nPři restaurátorských pracích prováděných Františkem Fišerem v roce 1947 byl objeven v omítce vyrytý latinský nápis. S ohledem na jeho částečné poškození a běžnou praxi vynechávání hlásek není interpretace nápisu jednoznačná. Podle převládajícího výkladu se však uvádí, že roku 1134 kníže Konrád II. Znojemský zakladatel, upravil statut svatyně Panny Marie a zasvětil ji svaté Kateřině. Nápis je jediným písemným dokladem o původním uvažovaném zasvěcení rotundy Panně Marii, v každém případě vznikl snad ve druhé polovině 13. století, pravděpodobně jako opis staršího originálního textu.\n\nPo povýšení Znojma na město byla stavba roku 1226 jako filiální kostel podřízena farnímu kostelu svatého Mikuláše. Od roku 1287 byla filiálním kostelem k farnímu kostelu svatého Michala, který (včetně rotundy) roku 1320 Jindřich z Lipé odstoupil klášteru jeptišek svaté Kláry. Roku 1551 získalo faru u svatého Michala město, kterému následně klarisky roku 1555 prodaly i rotundu. Není zcela jasné, jak byla užívána v následujícím období.\n\nRoku 1710 byl v předhradí zřízen měšťanský pivovar, při jehož budování byly strženy všechny budovy kromě rotundy (označené jako Heidentempl = pohanský chrám) a velmi staré osmiboké \"Loupežnické věže\" (Räuberturm). Na konci 18. století byl v rotundě umístěn chlév a v roce 1830 došlo ke stavebním úpravám, po nichž rotunda sloužila jako tančírna a výčep piva. K roku 1879 je zde doložena košíkářská dílna. Roku 1888 byla rotunda rekonstruována a následně, v letech 1891–93 došlo k prvnímu restaurování maleb. Další restaurování maleb proběhlo v letech 1938, 1947–49,1969 a 1971. Mladší stavební úpravy rotundy proběhly v letech 1966, 1991 a 2006.\n\nPříčiny vzniku výjimečných maleb obsahující panovnický cyklus v rotundě jsou v dnešní době objasněny zjištěním, že byly vytvořeny ke svatbě Konráda II. Znojemského s Marií Srbskou, která se konala roku 1134 v době svatodušních svátků, jimiž malířská výzdoba lodi rotundy vrcholí. Oba dva svatebčané jsou vymalování na triumfálním oblouku (vítězném oblouku)v interiéru stavby. Český vévoda Soběslav I. totiž nezískal trůn roku 1125 právem (podle stařešinského zákona Břetislava I.), proto se snažil si vládu pojistit a během prvních let vlády nechal zatknout a uvěznit všechny ostatní Přemyslovce, aby se žádný z nich nemohl hlásit o trůn. Pražský trůn se rovněž snažil zajistit svým synům navzdory stařešinskému řádu. Soběslav také vládl bez ohledu na mínění velmožů, kteří proti němu roku 1130 připravili spiknutí s úmyslem ho zabít. Povstání sice bylo odhaleno a jeho strůjci potrestáni, ale Soběslav byl nucen změnit způsob vládnutí. Smířil se s ostatními Přemyslovci, moravským vrátil jejich úděly. Sblížil se více s Konrádem II. Znojemským, neboť ten měl podle stařešinského zákona po Soběslavovi nastoupit na trůn, a uzavřel s ním dohodu, podle níž dostal Konrád příslib nástupnictví po Soběslavovi výměnou za opatrovnictví Soběslavových synů, kterým měl po sobě zajistit trůn. Tato dohoda byla uzavřena při příležitosti svatby Konráda a Marie Srbské (dcery srbského vládce Uroše I.) roku 1134. Následná výmalba rotundy postavami přemyslovských panovníků a pověstí o vzniku dynastie (a státu) měla symbolizovat Konrádův nárok na pražský trůn.\n\nJiné teorie dávají malby souvislosti s oslavami stého výročí panování Přemyslovců na Moravě, nebo jako zdůraznění principu tedy přenesení koruny z Velké Moravy do přemyslovských Čech. Tento princip měl podpořit snahu o získání a vysvětlit původ královského titulu (velkomoravský Svatopluk I. byl již papežem titulován jako král, Vratislav II. získal titul pro přemyslovský rod o dvě století později), stejně jako zdůvodnit nárok na pražské arcibiskupství (získal ho až Lucemburk Karel IV.).\n\nRotundu tvoří válcová loď, k níž je na východě připojena apsida. Je postavena na vyvýšeném skalním výběžku a je neobvyklá i tím, že se do ní vstupuje po schodišti. Interiér osvětlují drobná románská okénka. Zdivo netvoří klasické románské kvádříky, ale nepravidelné tmavé lomové kameny, které jsou však velmi pečlivě řádkovány. Ve zdivu se dochovaly zazděné kapsy, sloužící k ukotvení trámů lešení. Ze stavebního hlediska byla klenba nad lodí prováděna v přímé návaznosti na zaklenutí vítězného oblouku a rovněž zdi stavby byly od počátku provedeny tak, aby unesly tíhu kupole lodi,což potvrzuje, že rotunda byla vystavěna v jedné stavební fázi.\n\nAž do 18. století byla na střeše lucerna (tj. samostatně zastřešený a okny opatřený architektonický prvek), která přitom prokazatelně nesloužila k osvětlení interiéru rotundy, protože v klenbě rotundy bylo pouze sedm malých otvorů, symbolizujících spolu s holubicí Seslání ducha svatého, tzv. Sedm darů ducha svatého.\n\nInteriér rotundy je celoplošně pokryt mimořádně cennou románskou malířskou výzdobou (1134).\n\nMalby, malované technikou \"secco,\" tedy do suché omítky, zaplňují celou plochu vnitřních stěn rotundy v apsidě i hlavní lodi od podlahy až do kupole a jsou uspořádány v několika souběžných pásech. Právě malířská výzdoba je tím, co činí rotundu tak ojedinělou památkou. Nicméně identifikace jednotlivých světských postav je poněkud nejasná, i mezi historiky existuje řada odlišných teorií. Snahou je podle atributů postav (pláště, kopí, praporce, štíty, pokrývky hlavy /helmice, čelenka, myrta/ apod.), jejich vzájemných postojů a umístění na čestných, či méně čestných místech, identifikovat jednotlivé panovníky, případně mýtická knížata, nebo moravské údělníky. Většinu jmen, vztahující se k malbám je tedy třeba brát s jistou obezřetností.\n\nVe spodním pásu je vymalována textilní drapérie, nad ní pás s postavami dvanácti apoštolů pod arkádami, nad druhým pásem je kupole s obrazem žehnajícího Krista na trůnu a symboly čtyř evangelistů. Po stranách jsou Panna Marie a svatý Jan Křtitel jako přímluvci.\n\nJe tvořen malovanou drapérií jako v apsidě, která je zavěšena na kovových kruzích a končí asi 60 cm nad podlahou.\n\nPás mariánského cyklu – Zvěstování Panny Marie, Navštívení Panny Marie, Narození Ježíše Krista, Sen svatého Josefa, Zvěstování pastýřům, Klanění Tří králů, a téměř nečitelné scény Vraždění neviňátek a Útěk do Egypta. Protože pás obsahuje pouze scény z období příchodu a raného dětství Krista, existují úvahy o jeho nedokončenosti z důvodu následujícího cyklu přemyslovské genealogie.\n\nPás s přemyslovskou scénou zobrazující povolání Přemysla Oráče k vládě, pak osm postav s panovnickými symboly a pláštěm a nakonec vedle vstupu do apsidy postavy dvou donátorů (Konráda II. Znojemského a jeho ženy Marie Srbské). Protože mezi historiky panuje přesvědčení, že plášť symbolizuje vládu v Praze, bývá těchto osm postav identifikováno buď jako mýtická přemyslovská knížata, nebo jako historičtí Přemyslovci, počínaje, dle nejnovějšího zjištění svatým Václavem.\n\nPás obsahuje dalších deset panovnických postav v pláštích (jsou považování, spolu s postavami v předchozím pásu, za české vládnoucí Přemyslovce) a devět panovnických postav bez pláště (někteří z přemyslovských údělníků, vládnoucí na Moravě). I zde existuje řada výkladů a zřejmě jediným panovníkem, na kterém se všichni historikové shodnou, je první nositel královské koruny, Vratislav II. (jako král Vratislav I.). V kupoli je holubice jako symbol Ducha svatého, pod ní čtyři evangelisté u psacích pultů střídavě se čtyřmi serafíny.\n\nJeden z možných výkladů:\n\nIn reg(no) d(omi)ni n(ost)ri jh(es)u X(risti)/ Anno do(min)ice ab incarnati(onis) ei(us)d(em) Mill(esim)o/CXXXIIII p(er)act(is) pict(uris) reg(um) aux(it)/cella(m) b(e)a(t)e v(irginis) Ma(r)i(a)e et S. Cathar(i)/[n]e dux Conrad(us) s(e)c(un)d(us) f[un]dator/[et nov]am [f](ec)it cons(truc)tio(nem) eius.\n\nV království Pána našeho Ježíše Krista/ Roku Páně od narození téhož tisícího/ stého třicátého čtvrtého provedenými malbami králů zvelebil/ svatyni blahoslavené panny Marie a sv. Kateři/ny kníže Konrád druhý zakladatel/ a udělal její novou (pře)stavbu)\n\nNa konci 80. let 20. století rozvířil veřejné mínění brněnský historik Jaroslav Zástěra řadou odvážných, i když ne dostatečně doložených hypotéz, vztahujích se především k předvelkomoravskému a velkomoravskému období, historii Znojma a rotundy. Podle nich měl ve Znojmě sídlit velkomoravský kníže Rostislav, a rotunda měla být postavena i částečně vymalována po příchodu cyrilometodějské mise řemeslníky a umělci z doprovodu soluňských bratří. Zástěra přichází s myšlenkou, že plášť je symbolem panovnické moci, sahající na Moravu a postavy ve třetím pásu ztotožňuje se Sámem, přes jeho následovníky, jejichž jména historie nezná, až po Mojmíra a Rostislava. V oráčské scéně vidí Sáma, vyorávající slavnostně brázdu pro založení Znojma. Podle stejného klíče identifikuje i postavy ve 4. pásu, kde navíc přichází s hypotézou, že postavy s „obráceným“ štítem jsou v malbách zachyceny dvakrát (např. kníže/světec Václav). Protože považuje Bořivoje za velkomoravského místodržitele v Čechách, jsou podle něj dějiny Znojma nejstaršími dějinami naší státnosti, čehož si Přemyslovci byli vědomi a Znojmo s rotundou mělo v jejich ideologii mimořádné postavení, zároveň slavné i zatajované. Své hypotézy se pak snaží podložit velkým množstvím rozličných indicií.\n\nZástěrovy teorie byly odbornou veřejností přijaty spíše rezervovaně až zamítavě, zároveň však vyvolaly řadu emotivních diskusí a polemik, a také díky nim stala rotunda mnohem známější a nakonec i běžně přístupná po nově vystavěné lávce. Byl založen Klub přátel znojemské rotundy, který i po Zástěrově smrti v roce 2001 pokračuje v rozvíjení nebo modifikování hypotéz v návaznosti na nové objevy.\nS podobnou teorií výkladu maleb přišel český publicista a záhadolog Václav Tatíček v knize Nejstarší dějiny Čech a Moravy (Apropos, 2001). V. Tatíček předpokládá, že malby představují obrazovou kroniku vytvořenou na popud opata sázavského kláštera Božetěcha. Historické události a datace jsou zakódovány do gest a jiných součástí jednotlivých maleb a Tatíček také nabízí systém, jak jednotlivé malby interpretovat. Části tezí publikoval již roku 1999 v knize \"Přemyslovské lustrování\", pravděpodobně vychází ze starších prací Jaroslava Zástěry a Lubomíra Konečného a stejně jako jejich práce nelze ani tuto hypotézu historickými vědami ověřit.\n\n\n\n"}
{"id": "30364", "url": "https://cs.wikipedia.org/wiki?curid=30364", "title": "Šunka", "text": "Šunka\n\nŠunka je masný výrobek vyrobený z vepřového, drůbežího nebo hovězího masa, upraveného dušením, sušením nebo uzením.\n\nTradice solení masa a jeho konzervace je známá od dob Keltů a Římanů. V našich zemích se šunka vyráběla buď z vykostěné nebo nevykostěné vepřové kýty, která byla nasolena, zalita lákem, ovařena a zauzena, případně napřed zauzena a poté ovařena. V českých zemích se od 2. poloviny 19. století vyráběla šunka od kosti, která se rozšířila dále do světa. S postupem doby se později vyráběla strojová lisovaná šunka, kterou nahradily šunky polokonzervované nebo konzervované v plechových obalech. Po druhé světové válce byla tradiční šunka na kosti konzervovaná pouze aspikovou polevou, postupně nahrazována vejčitými konzervami a s rozvojem technologií pak i šunkami v průhledných fóliích.\n\nVýroba domácí šunky je poměrně jednoduchá. Jako výchozí surovina se používá vepřová kýta doplněná solí, cukrem a trochou vody. Výroba domácích šunek byla rozšířena zejména na venkově, kdy se zužitkovávalo vepřové maso z domácích zabíjaček. Dnes vede lidi k výrobě domácí šunky zejména kvalita průmyslově vyráběných šunek.\n\nŠunka zaujímá dominantní postavení mezi masnými výrobky. Její použití je velmi široké a nezávislé na typu kuchyně. Užívá se k přípravě studených i teplých jídel po celém světě. Díky svému složení a způsobu výroby je šunka poměrně trvanlivá a dá se konzumovat velmi dlouho. Vyrábí se z celé končetiny (např. vepřová zadní kýta) nebo z celých svalů. Pro výrobu šunky se vybírají části, které obsahují málo vody, vyšší množství tuku a jemné vlákno.\n\nDle způsobu výroby se rozlišuje:\nPo zrušení závaznosti bývalých státních a podnikových norem počátkem 90. let 20. století došlo k prudkému snížení její kvality. Podle současné legislativy se šunka dělí na tři kvalitativní třídy:\nStarší vyhláška č. 326/2001 Sb. uváděla ještě čtvrtou, \"šunku konzumní\" s minimálně 7 % čistých svalových bílkovin (novela 264/2003 Sb. již šunku konzumní neuvádí).\n\nVzhledem k tomu, že vepřové maso obsahuje 19–21 % a hovězí a kuřecí maso 20–22 % svalových bílkovin, nemusí být ani zdánlivě kvalitní šunky vyráběny bez náhražek. Jako náhradní suroviny se do šunek přidávají vepřové kůže, pitná voda, bramborový škrob, sójová bílkovina, jedlý rostlinný tuk, a různá aditiva (hov. éčka), která dokážou vázat vodu, která výrobek obarví a která náhražky v něm ochutí. Pokud má výrobek pod 10 % čistých svalových bílkovin, nesmí být nazýván šunka, ale uvádí se např. jako \"nářez\" apod.\n\n\n\n\n"}
{"id": "30369", "url": "https://cs.wikipedia.org/wiki?curid=30369", "title": "Arnika (spolek)", "text": "Arnika (spolek)\n\nArnika je český spolek zaměřený na ochranu životního prostředí. \n\nArnika byla založena 29. září 2001, kdy ze sdružení Děti Země odešla část členů. Dnes Arnika působí v Praze, další pobočky má anebo měla v Českých Budějovicích, Děčíně, Jihlavě, Ostravě, Havířově, Zlíně a v Uherském Hradišti. Je zapojena do činnosti několika zahraničních ekologických sítí (např. International POPs Elimination Network, European Environmental Bureau či European Rivers Network).\n\nJako své poslání uvádí Arnika zlepšení stavu životního prostředí, jeho obranu před znečišťováním, ochranu a obnovu přírodních hodnot zejména na území ČR, ale také ve světě. \n\nČinnost Arniky lze rozdělit do tří tematických programů:\n\nDo Arniky přešel také Tým Bořena, který vznikl v roce 1979 v Bílině a od roku 1985 stěhoval ohrožené druhy rostlin z předpolí Radovesické výsypky, především ze zrušené rezervace Bělák. O zachráněné rostliny dosud pečuje na jejich náhradních lokalitách.\n\nArnika také vede či vedla řadu projektů v zahraničí ve spolupráci s nevládními organizacemi v různých zemích, konkrétně například v Arménii, Bosně a Hercegovině, Ghaně, Kazachstánu, Bělorusku, Číně, Thajsku či na Ukrajině. Ty jsou často zaměřené na problematiku toxických látek a odpadů, ale také na ochranu vodních ekosystémů anebo zapojování veřejnosti do rozhodování o životním prostředí.\n\nVedení Arniky tvoří tzv. Výkonná rada v čele s předsedou:\n\n\n"}
{"id": "30370", "url": "https://cs.wikipedia.org/wiki?curid=30370", "title": "FK Chmel Blšany", "text": "FK Chmel Blšany\n\nFK Chmel Blšany (celým názvem: Fotbalový klub Chmel Blšany) byl český fotbalový klub, který sídlil ve městě Blšany nedaleko Podbořan v Ústeckém kraji. Založen byl v roce 1946 pod názvem Sokol Blšany. Svůj poslední název nesl od roku 1992. V letech 1998–2006 působil v české nejvyšší fotbalové soutěži jako zástupce nejmenšího sídla v historii československé a české ligy. Po sestupu z nejvyšší soutěže začal fotbalový klub ve městě postupně upadat. Vše vyvrcholilo v roce 2016 jeho konečným zánikem. Klubové barvy byly modrá a žlutá.\n\nSvé domácí zápasy odehrával na stadionu FK Chmel Blšany s kapacitou 2 300 diváků.\n\n18. ledna 1946 devět lidí v místním hostinci vybralo 2700 Kčs, za které nakoupili dresy, a dali tak vzniknout \"Sokolu Blšany\". V padesátých, šedesátých a sedmdesátých letech se klub pohyboval na nejnižších patrech soutěžní fotbalové hierarchie. V polovině 70. let začal za Blšany chytat pozdější předseda ČMFS František Chvalovský, jenž se stal v 80. letech také funkcionářem klubu, a pod jeho vedením zaznamenaly Blšany vzestup. V roce 1985 se klub přejmenoval na \"TJ JZD Blšany,\" a v roce 1988 přišel postup do divize, čtvrté nejvyšší soutěže. O další tři roky později klub postoupil do třetí ligy. V témže ročníku se klub přejmenoval na \"SK Chmel Blšany\", v roce 1992 pak na \"FK Chmel Blšany\". V roce 1993 postoupily Blšany do 2. ligy a v roce 1998 dokonce do první, kterou hrály dalších 8 let. Nejúspěšnější sezonou se stala hned ta úvodní, když v ročníku 1998/1999 skončilo mužstvo 6. pozici v tabulce. Další léta již nebyla tak úspěšná, klub obvykle bojoval o záchranu ligy. I když bylo pro vesnický klub velice těžké udržet se mezi fotbalovou elitou, zvláště v době, kdy peníze hrají zásadní roli, stále se to dařilo. Až v roce 60. výročí založení klubu, tedy v sezoně 2005/06, se již nepovedlo 1. ligu udržet. Tým skončil poslední a sestoupil do 2. ligy.\n\nV sezoně 2006/07 tedy hrály Blšany druhou ligu se zajištěnou spoluprací s prvoligovým Mostem. Po podzimu sice skončily poslední, ale přes zimu výrazně posílily a výborné jaro vytáhlo Chmel na konečné 8. místo. Zadlužený klub však nedostal po skončení sezony licenci na další ročník druhé ligy a byl administrativně přeřazen do ČFL. Kádr se rozpadl a spolupráce s Mostem se zmenšila. V létě 2007 hráči prakticky neměli letní přípravu, tým musel být doplňován o dorostence. Výsledkem byl podzim 2007, ve kterém mužstvo pod vedením trenéra Jana Štefka získalo jen 9 bodů v 17 zápasech a skončilo jasně poslední. Na jaře 2008 následoval pád do divize. Na jaře si v klubu zahráli například Pavel Veleba či Dušan Tesařík.\n\nDo divize nastoupilo mužstvo na podzim 2008 většinou s mladými hráči, přeřazenými z dorostu, a v této části sezóny za Blšany nastupovali např. Martin Vlk, Dan Podroužek, Pavel Korupa či juniorský reprezentační brankář Jakub Machynek. Po skončení podzimní části byly Blšany i v divizi poslední v tabulce. Na jaře roku 2009 přišla nová blšanská éra. O skomírající tým a blšanský areál se začaly zajímat tři důležité osoby: Horst Siegl, Josef Němec a Jaroslav Janoušek. Do jara 2010 vstoupilo do divize úplně jiné mužstvo, vedené touto trojicí. Díky administrativnímu odpočtu 3 bodů z podzimu následoval pád do krajského přeboru. Za Blšany tento ročník nastupovali internacionálové Horst Siegl, Josef Němec, Pavel Mráz, Zdeněk Svoboda, Michal Horňák, Jan Klíma, Radek Čížek a také sportovní redaktor Ondřej Lípa.\n\nNa jaře 2015 se FK Chmel Blšany dohodl na spolupráci s Českou asociací fotbalových hráčů (ČAFH) a klub přišel vést někdejší fotbalový brankář a zároveň sportovní ředitel ČAFH, Dominik Rodinger. Dohoda spočívala v příchodu hráčů bez angažmá do Blšan, takže do klubu přišli bývalí ligoví hráči, např. Vlastimil Vidlička, Jiří Böhm, Tomáš Pilař, Michal Zeman a jiní. Blšanům pomáhal vydatně i „klan“ Ličků. Verner Lička vše zastřešoval, Marcel byl trenérem a Mario Lička za Blšany hrál. Finanční odpovědnost měly nést Blšany, avšak i platby za cestovní doklady a různé příspěvky dle dohody se ukázaly být nad rámec možností zchudlého bývalého ligového celku z ani ne tisícové vesnice.\n\nDíky tomu nastaly hned v sezóně 2016/17 Ústeckého krajského přeboru značné problémy. FK Chmel Blšany po úvodních dvou kolech nedokázal složit ani základní jedenáctku a po dalších dvou kontumacích za nenastoupení k zápasu byly Blšany vyřazeny z ročníku krajského přeboru.\n\nSportovní ředitel ČAFH Dominik Rodinger vysvětlil problémy Blšan v sezóně 2015/16 neplacením závazků vůči hráčům, poskytnutých ČAFH. Tým se kvůli těmto skutečnostem zcela rozložil a výsledkem byla například prohra 0:24 v Modré, kdy klub narychlo registroval nové sportovce „z ulice“. Dohoda s hráčskou asociací, jež vznikla na jaře 2015, však fungovala jen zhruba do listopadu, kdy potíže s neplněním závazku ze strany klubu vrcholily, když od září museli sami hráči ze svého přispívat na chod klubu, avšak za těchto podmínek jim brzy došla trpělivost. Přes zimní přestávku došlo k přislíbení uhrazení dlužných částek hráčům a uklidnění situace, ale jen na chvíli. Hráči údajně místo toho dostali pokuty za porážky s Modlany a v Žatci, proto hrozil odchod trenéra Ličky i Rodingera, a spolu s nimi i sedmnácti z dvaceti hráčů. Klub následně pokuty zrušil, aby měl jarní část s kým odehrát, avšak slíbené peníze hráčům stále neproplácel, a tak většina hráčů skutečně z klubu během jara odešla a na klub podali návrh na svazovou arbitráž.\n\nZdroj: \n\n\n\nZdroj: \n\n\n\nZdroj: \n\n\n\n\n"}
{"id": "30371", "url": "https://cs.wikipedia.org/wiki?curid=30371", "title": "Plevel", "text": "Plevel\n\nPlevel je rostlina, která roste na stanovišti proti vůli pěstitele. Stejná rostlina může být žádoucí a pěstována (kopřiva dvoudomá jako léčivka a potrava drůbeže) stejně jako v jiném porostu označena za plevel a hubena.\nV lesnictví se pro nežádoucí rostliny užívá termín buřeň. V Česku je v současné době uváděno 198 možných druhů plevelů, z nich je však 35 druhů považováno za druhy ohrožené.\n\nVěda zabývající se plevely se nazývá herbologie.\n\nŠkodlivost nebo užitečnost plevelů je třeba hodnotit vzhledem k funkčnímu zaměření stanoviště, na němž se vyskytují. Kromě škodlivých vlivů na kulturní plodiny se menší výskyt plevelů může projevovat i příznivě (synergicky), např. podporovat zdravotní stav i kvalitu produkce. Stanovit hranici mezi pozitivním a negativním vlivem plevelné vegetace je dosti obtížné.\n\nŠkodlivý vliv plevelů se na stanovišti projevuje jednak přímo, jednak nepřímo. Plevele mohou díky své vyšší konkurenční schopnosti ochuzovat polní plodiny o vodu, půdu o půdní vzduch a o živiny. Snižují teplotu půdy, zastiňují a potlačují polní plodiny, podporují šíření chorob a škůdců. Ztráty v biomase příslušné polní plodiny způsobené plevelem mohou dosáhnout až 20–60 %.\n\nNěkteré plevele mohou být i jedovaté a případná příměs ve sklizeném produktu může snížit kvalitu produktu nebo může být tento produkt nepoužitelný pro potravinářské či krmivářské účely (např. semena vesnovky nebo penízku rolního způsobují nepříjemnou pachuť mouky, jedovaté rostliny v píci mohou vyvolat otravy hospodářských zvířat či zhoršit kvalitu mléka a mléčných výrobků). Jiné plevele mohou být alergenní.\n\nNa zaplevelených půdách se také obtížněji vykonávají některé agrotechnické zásahy (setí, kultivace), čímž se snižuje produktivita práce.\n\nV systémech ekologického zemědělství je plevel nazýván doprovodnou rostlinou a je možné využít některé jeho výhody. Například u širokořádkových plodin zakrývá plochu půdy, která by byla za bezplevelného stavu vystavena slunečnímu svitu a zvyšoval by se výpar vody, půda by byla přímo vystavena povětrnostním vlivům a orniční vrstva by snáze podléhala erozi.\n\nRostliny plevelů mohou poskytovat útočiště přirozeným predátorům škůdců, mnohé z nich poskytují v době květu pastvu včelám (např. podběl, hořčice, smetanka, zemědým aj.), dají se využít jako píce pro zvířata nebo při zaorání poskytují humusotvorný materiál. Semena plevelů jsou významnou složkou potravy ptáků (vrabec polní, chocholouš obecný, strnad obecný aj.).\n\n\n\n\n\nPlevele mají své specifické způsoby, jak se bránit proti vyhubení. Dokáží bezpečně zajistit vznik nových jedinců, kteří jsou schopni mnohonásobně nahradit původní generaci.\n\nPlevele často dosahují ohromné plodnosti, která je většinou s kulturními rostlinami nesouměřitelná. Jestliže v nejplodnějším obilném trsu bývá rekordně 2000 semen, tak nejplodnější plevele např. úhorník mnohodílný, laskavec ohnutý, merlík bílý mívají semen cca 100krát více.\n\nVýše uvedená množství semen jsou pouze informativní, z převážné většiny nevyrostou nové rozmnožování schopné rostliny. Mnohé z nich nevyklíčí (sežerou je hlodavci, ptáci, napadnou je plísně nebo roztoči) nebo vyklíčí v nevhodném čase a prostředí (ještě před vykvetením jsou zničeny zemědělskými pracemi).\n\nZa nepohlavní rozmnožování považujeme rozmnožování vegetativní. Existuje několik způsobů vegetativního rozmnožování.\n\nPřevážná většina rostlin rozmnožujících se vegetativně vytváří také semena, která napomáhají k rozšiřování do větších vzdáleností, např. svlačec rolní vyprodukuje až 500 semen která jsou schopna vyklíčit i za 20 let. U mnoha rostlin závisí způsob rozšiřování i na přírodních podmínkáchː např. pýr plazivý v suchém roce na těžké půdě hodně kvete a téměř nevytváří oddenky, ve vlhkém roce a v kypré půdě téměř nekvete ale o to více mu narůstají oddenky.\n\nDozralá semena po vysemenění většinou neklíčí hned, ale jsou ve stavu tzv. dormance. Za dormanci označujeme stav, kdy semeno je v klidu, přestože jsou vhodné podmínky pro klíčení. Týká se to i semen, která se nacházejí ve stejných klimatických i půdních podmínkách. Tato vlastnost je pravděpodobně způsobena nestejnou propustností pro vodu a vzduch oplodím nebo osemením. Na dokreslení rozmanitosti: podběl lékařský začíná klíčit již za 3 hodiny po vysetí a za 6 hodin vyklíčí téměř 100 % semen, bělohořčice setá vyklíčí téměř ze 100 % za dva dny a hořčice rolní až za dva roky. Právě nestejná doba dormance způsobuje, že mnohé plevele jako by měly \"vypracovanou schopnost\" semen nevyklíčit všechna současně v jednom období, v jednom roce, ale klíčit nepravidelně postupně po řadu dnů, let i desetiletí.\n\nVrozenou krátkodobou dormanci, dobu klidu, má většina semen, která nemají vyklíčit ihned po dozrání, ale např. až na jaře druhého roku. Tehdy období klidu skončí a semeno za příznivých podmínek (vláha, teplo, světlo) vyklíčí. Mnohé druhy po ukončení této doby však nevyklíčí, nastupuje u nich tzv. vyvolaná dormance.\n\nVzniká jako reakce na nepříznivé podmínky po ukončení vrozené dormance. Takto mohou zůstávat semena v klidu buď krátkodobě do období zlepšení podmínek, nebo dlouhodobě po několik sezon.\n\nProti zaplevelení lze bojovat zejména mechanickými, biologickými nebo chemickými prostředky.\n\nK mechanickým postupům patří vytrhávání a vypichování plevelů, okopávání, vláčení, smykování, rytí a další zpracování půdy. Zařadit sem lze rovněž mulčování.\n\nBiologická ochrana proti plevelům představuje ničení některých druhů pomocí jejich přirozených nepřátel, např. určitých bakterií, roztočů nebo hub.\n\nChemické přípravky na likvidaci plevelů se nazývají herbicidy.\n\n\n"}
{"id": "30377", "url": "https://cs.wikipedia.org/wiki?curid=30377", "title": "Prha arnika", "text": "Prha arnika\n\nPrha arnika (\"Arnica montana\"), nazývaná též arnika horská nebo prostě arnika, je vytrvalá bylina z čeledi hvězdnicovité (\"Asteraceae\"). Vyznačuje se přízemní růžicí listů, lodyhou s 1 nebo 2 páry vstřícných lodyžních listů a velkými úbory žlutooranžových květů. Prha arnika je rozšířena výhradně v Evropě. Vyskytuje se i v České republice, kde patří k ohroženým druhům a je chráněna zákonem. Arnika je ceněná léčivá rostlina, používaná zejména zevně na poranění a záněty. Je jedovatá.\n\nPrha arnika je vytrvalá, živě zelená přímá bylina s krátkým, tlustým, šikmo plazivým oddenkem. Kvetoucí lodyha dorůstá výšky 15 až 70 cm. Listy jsou uspořádány v přízemní růžici, několik listů je i na lodyze. Přízemní listy jsou přisedlé, celokrajné, obvejčité až eliptické, obvykle 6 až 15 cm dlouhé a 1,5 až 5 cm široké, s 5 až 7 souběžnými žilkami. Lodyžní listy jsou vstřícné nebo výjimečně (anomálie) střídavé, v 1 až 2 (až 3) oddálených párech. Úbory jsou nečetné, jednotlivé na vrcholu lodyhy a koncích větví, v počtu 1 až 7. Kvete od června do srpna. Úbory mají 5 až 8 cm v průměru a jsou podepřené polokulovitým zeleným zákrovem. Na okraji úboru je asi 15 až 25 jazykovitých květů s 18 až 30 mm dlouhou, žloutkově žlutou ligulou. Trubkovité středové květy jsou tmavě žluté. Nažky jsou 5 až 7 mm dlouhé, světle hnědé až černé, úzce vřetenovité. Na vrcholu nesou bledě žlutý, 7 až 11 mm dlouhý chmýr.\n\nArnika roste v ČR zejména v českých pohraničních horách (nejhojněji na Šumavě a v Krkonoších) a v některých oblastech podhůří, např. v Brdech, Předšumaví, Třeboňské pánvi. Na Moravě se již vyskytuje dosti zřídka, např. v Jeseníkách, Beskydech, na Svitavsku a ve Vsetínských vrších. Vyhledává kyselé silikátové půdy a vyhýbá se bazickým horninám. Nejčastěji ji lze nalézt na horských pastvinách, mokrých a rašelinných loukách, ve světlých jehličnatých lesích, v kosodřevině, na vřesovištích a podél lesních cest. Je to světlomilný druh, ve stínu vytváří pouze přízemní růžice a nekvete. Druh ve druhé polovině 20. století silně ustoupil zejména vlivem hnojení a zániku vhodných stanovišť a na mnohých lokalitách v nižších polohách zcela vymizel. Na našem území představuje arnika alpský migrant.\n\nPrha arnika je evropský endemit, ovšem s rozsáhlým areálem výskytu. Je rozšířena porůznu téměř po celé Evropě mimo její jihovýchodní části (Řecko, Bulharsko, Turecko), téměř celého Apeninského poloostrova a Britských ostrovů. Na východ její areál sahá po Lotyšsko, Bělorusko a nejzápadnější část Ruska. Centrum výskytu je v horách Střední Evropy, stabilní populace jsou zejména ve Śvýcarsku a v ukrajinských Karpatech. V Alpách vystupuje až do alpínského stupně, v Pyrenejích do výšky 2500 metrů. V jihozápadní Evropě (Španělsko, Portugalsko a jz. Francie mimo Pyrenejí) roste poddruh \"Arnica montana\" subsp. \"atlantica\".\n\nArnika náleží mezi léčivé rostliny s dlouhou tradicí používání. Nejčastější lékovou formou je tinktura. Je používána zejména zevně při léčbě drobnějších poranění, otoků a podobně. Vnitřně se používá zejména v kardiologii, neboť působí na prokrvení věnčitých cév. Vniřní užívání náleží do rukou kvalifikovaného odborníka, neboť při nesprávném dávkování hrozí otrava. Z tohoto důvodu se zcela upustilo od používání arniky v čajích. Při zevním používání se využívá protizánětlivého účinku. Ředěná tinktura je aplikována ve formě obkladů na drobnější poranění, vředy, křečové žíly, artritidu, záněty ústní sliznice, záněty kloubů, bodnutí hmyzem a podobně. Z tinktury lze připravit také mast. Nedoporučuje se aplikace přímo do otevřené rány.\n\nArnika obsahuje silici (v květu až 0,14%, v oddenku až 1,5%), hořčiny, karotenoidy, třísloviny, mastné kyseliny, thymol, seskviterpenoidní laktony a flavonoidy. Obsahuje též stopy netoxických pyrrolizidinových alkaloidů (tussilagin a isotussilagin). Mezi zásadní laktony náleží zejména helenalin a 11,13-dihydrohelenalin a jejich estery s mastnými kyselinami. Z flavonoidů jsou to zejména glykosidy a glukuronidy spinacetinu, hispidulinu, patuletinu a isorhamnetinu.\n\nPři nadměrném dávkování může arnika způsobit otravu, která se projevuje zejména změnami v tepové frekvenci, bušením srdce, zrychleným dechem, gastroenteritidou a paralýzou svalstva. Byl dokonce zaznamenán případ úmrtí po požití 70 gramů tinktury z květů. Pacientům s alergií na jiné hvězdnicovité rostliny (např. slunečnici, aksamitník nebo řimbabu) by měla být arnika podávána obezřetně, neboť při kontaktu může vyvolat dermatitidu. Případy dermatitidy byly popsány i u nealergických jedinců při dlouhodobém nadměrném používání arnikové tinktury. Arniku by neměly užívat těhotné a kojící ženy.\n\nProtože arnika náleží v České republice mezi chráněné rostliny, její sběr není povolen a droga se dováží ze zahraničí. V rámci Evropy je sběr v určitém omezeném množství povolen např. ve Švýcarsku. Nejčastěji se sbírá květ, zatímco od sběru oddenku se z ekologických důvodů upouští. Někdy se též sbírá celá kvetoucí nať.\nKvět se sbírá od června do srpna a sbírají se obvykle pouze jednotlivé květy bez zeleného zákrovu a květního lůžka. Oddenek se sbírá na podzim, v září či říjnu. Suší se rychle a ve stínu, přičemž teplota nemá překročit 40 °C. Sušená droga je slabě aromatická a má ostře kořenitou, nahořklou chuť.\n\nArnika může být zaměněna s jinými žlutě kvetoucími hvězdnicovitými bylinami, jako je oman (\"Inula\"), kamzičník (\"Doronicum\"), hadí mord (\"Scorzonera\"). Dosti podobný je zejména hadí mord nízký (\"Scorzonera humilis\"), který navíc často roste na podobných stanovištích. Liší se zejména řapíkatými přízemními listy, úzkými a střídavými lodyžními listy a obsahem mléčné šťávy (arnika nemléčí). V Alpách a na Slovensku může dojít k záměně také s kamzičníkem Clusiovým (\"Doronicum clusii\").\n\nHomeopatická tinktura se připravuje z usušeného práškovaného oddenku nebo z květů, které se sbírají před rozkvětem i se zákrovem. Tinktura se ředí lihem až do potence D12. Její použití je dosti široké a zahrnuje pohmožděniny, podlitiny, vyvrknuté klouby, neuralgie, ischias, pooperativní péči, šokové stavy, bolesti svalů a kloubů, srdce, žaludek aj. a také některé negativní stavy mysli. Homeopatická arniková tinktura bývá podávána jako první pomocný prostředek k ošetření šoku např. po úrazu, lékařských zákrocích, ztrátě blízkého člověka, návštěvě zubaře a podobně.\n\n"}
{"id": "30389", "url": "https://cs.wikipedia.org/wiki?curid=30389", "title": "Kyjov (Krásná Lípa)", "text": "Kyjov (Krásná Lípa)\n\nKyjov (něm. \"Khaa\"), protáhlá ves (361 m) při Křinici a jejím levobřežním přítokem 3 km západně od Krásné Lípy, jejíž je místní částí. Výklad názvu obce je spojován buď s pastevectvím skotu, nebo s označením přístřešku – kavny – sloužícího při těžbě nerostů. V roce 2011 zde trvale žilo 21 obyvatel.\n\nMezi Kyjovem a Dlouhý Dolem napříč údolím Křinice prochází linie lužického přesmyku, rozhraní mezi kvádrovými pískovci a brtnickou žulou. Jižně od údolí se vyskytuje malý ostrůvek jurských vápenců – podobně jako na Vápenném vrchu. Již v roce 1884 se tu ustavil Horský spolek pro Kyjovské údolí, který zpřístupňoval zajímavé skalní útvary. Ve vesnici se nachází Kyjovská přehrada s možností koupání.\n\nPrvní písemná zmínka o obci pochází z roku 1377.\n\nDo poloviny 20. století tvořili obyvatelstvo obce čeští Němci. Po druhé světové válce byli němečtí starousedlíci vysídleni a obec se takřka úplně vylidnila.\n\n\n"}
{"id": "30392", "url": "https://cs.wikipedia.org/wiki?curid=30392", "title": "FC Vysočina Jihlava", "text": "FC Vysočina Jihlava\n\nFC Vysočina Jihlava (celým názvem: Football Club Vysočina Jihlava, a.s.) je český fotbalový klub, který sídlí v moravském městě Jihlava v Kraji Vysočina. Založen byl v roce 1948 pod názvem PAL Jihlava. V roce 1995 došlo k velké fúzi s SK Jihlavou, jedním z tradičních jihlavských fotbalových klubů. Svůj současný název nese od roku 2000. V české nejvyšší fotbalové soutěži působila Jihlava v sezónách 2005/06 a 2012/13–2017/18. Klubové barvy jsou modrá a žlutá.\n\nSvé domácí zápasy odehrává na stadionu v Jiráskově ulici, který má kapacitu 4 500 diváků.\n\nKlub byl založen v roce 1948 jako sportovní kroužek závodního oddílu \"PAL Jihlava\". Oddíl neměl vlastní pozemky, a tak musel první roky hrát na pronajatých hřištích. Roku 1950 tým slavil postup do přeboru Jihlavského kraje. V roce 1951 byl klub přejmenován na \"TSO Spartak Motorpal Jihlava\". V roce 1956 došlo ke spojení s dvojicí dalších Dobrovolných sportovních organizací strojírenských závodů do \"TJ Spartak Jihlava\".\n\nAž do sezony 1988/89 hrál tým krajský přebor, v roce 1989 postoupil do divize (sk. D) (1989/90, 1990/91). V té vydržel dva roky a roku 1991 následoval postup do MSFL. V prvních sezonách hrál tým o záchranu, ale postupně se zlepšoval. V roce 1994 došlo k osamostatnění oddílu a k založení občanského sdružení \"FC Spartak PSJ Jihlava\". V roce 1995 se spojil se svým rivalem, SK Jihlava, do \"FC Spartak PSJ Motorpal Jihlava\". Ovšem ani tento název nevydržel dlouho a v roce 1997 se přejmenovalo na \"FC PSJ Jihlava\". Zlepšené výsledky vyvrcholili v sezoně 1999/2000, kdy tým skončil v lize na 2. místě a po odstoupení NH Ostrava slavil postup do 2. ligy.\n\nV březnu 2000, se vstupem jihlavského zastupitelstva do klubu, došlo k zatím poslední změně názvu týmu. Ten tak od té doby nese název \"FC Vysočina Jihlava, a.s.\" V té době byli dalšími akcionáři PSJ a Pivovar Jihlava, na konci roku 2008 do klubu vstoupila společnost Limar Capital B.V. Od začátku svého pobytu ve 2. lize se držel v horních částech tabulky. V sezoně 2003/2004 klub překvapivě postoupil do semifinále Poháru ČMFS, když vyřadila SK Slavii Praha, FC Viktorii Plzeň, FK Teplice a v semifinále prohrála s FC Baník Ostrava. Nejúspěšnější ovšem byla sezona 2004/2005, kdy tým vedený Karlem Večeřou skončil v lize na 2. místě a vybojoval tak postup do Gambrinus ligy. Tady bojovala o záchranu do posledního kola, ovšem nakonec se zachránila FC Viktoria Plzeň, kterou tehdy vedl bývalý sparťanský trenér František Straka.\n\nNásledující opět druholigový ročník 2006/07 byl ve znamení neúspěšného pokusu o návrat mezi českou elitu. Po třech vypjatých sezónách nutně muselo přijít vydechnutí, ekonomická stabilizace a především přestavba prvního týmu. Prvoligové ambice Vysočina oživila v ročníku 2008/09, kdy po výborné podzimním umístění opět ideálně nezvládla jarní část a v konečném účtování II. ligy skončila těsně pod postupovou čárou na 3. příčce. Role klubu těsně před branami Jihlavě zůstala i v ročnících 2009/10 (4. místo) a 2010/11 (3. místo). Úsilí klubu o vytoužený návrat mezi českou elitu však trpělivě pokračovalo a vyvrcholilo v ročníku 2011/12. Tým trenéra Romana Pivarníka si kolo před koncem soutěže zajistil postup do Gambrinus ligy.\n\nMezi českou fotbalovou elitou si jihlavský tým vedl nad očekávání dobře. Na podzim 2012 tým trenéra Františka Komňackého zaskočil mnohé favority a bavil ofenzivním fotbalem. Jarní část přinesla určitý pokles výkonnosti, ovšem tým dokázal získat konečné 10. místo tabulky a tím pro Kraj Vysočina vůbec poprvé v jeho historii zajistil záchranu nejvyšší fotbalové soutěže. Ročník po odeznění postupové euforie bývá vždy těžší, což z pohledu FC Vysočina potvrdil podzim 2013. Příchod kouče Petra Rady však přinesl výrazný herní a výsledkový obrat, který na jaře jihlavskému týmu vynesl nejlepší historické umístění (8. místo) a nejvyšší bodový zisk (37 bodů). Sezóna 2014/15 byla opět ve znamení nevyrovnaných výkonů, ovšem nástupem trenérů Romana Kučery a později Luďka Klusáčka nastalo zlepšení, které nakonec vyústilo v bezproblémovou záchranu a konečné 10. místo v nejvyšší soutěži, která poprvé nesla název SYNOT liga. O rok později v ePojisteni.cz lize končí FC Vysočina Jihlava těsně před Hradcem Králové na končí 14. místě. V sezoně 2017/2018 končí tým po zápase s MFK Karviná který skončil 0:2 na 15. místě před týmem FC Zbrojovka Brno a to znamenalo že tým sestupuje do .\n\nZdroj: \n\n\n\n\nZdroj: \n\n\n\nZdroj: \n\n\nFC Vysočina Jihlava „B“ je rezervní tým jihlavské Vysočiny, jehož novodobá historie započala fúzí Vysočiny (tehdy Spartak PSJ Jihlava) s SKF Jihlava (bývalá Modeta) v roce 1995, po němž převzal i místo v I. A třídě. Po sezoně 2011/12 se přechodem z Moravskoslezské fotbalové ligy do juniorské ligy vyčlenil z mužských soutěží FAČR. K obnovení rezervního týmu došlo po zrušení této mládežnické ligy v roce 2019.\n\n\nZdroj: \n\n\n\nZdroj: \n\n\n\n"}
{"id": "30396", "url": "https://cs.wikipedia.org/wiki?curid=30396", "title": "FK Baník Most 1909", "text": "FK Baník Most 1909\n\nFK Baník Most 1909 (celým názvem: Fotbalový klub Baník Most 1909) byl český fotbalový klub, který sídlil v Mostu v Ústeckém kraji. Založen byl v roce 1909 pod názvem Sportovní klub Most. Svůj poslední název nesl od roku 2013. V letech 2005–2008 působil v české nejvyšší fotbalové soutěži, kde největším úspěchem bylo desáté místo v premiérové sezóně. Po sestupu začal klub postupně upadat. Svoji dlouholetou existenci ukončil v roce 2016. Klubové barvy byly zelená, černá a bílá.\n\nSvé domácí zápasy hrával na Fotbalovém stadionu Josefa Masopusta, který byl v roce 2005 zrekonstruován z původní kapacity 20 000 (z toho 564 míst k sezení) na současných 7 500 míst k sezení.\n\n19. května 1909 byl v hostinci na \"Teplické ulici\" založen klub SK Most. Klub neměl hřiště a základní kapitál tvořil 1,25 korun. S rostoucím zájmem o fotbal v Mostě se klub domluvil s místní vojenskou posádkou, že bude hrát své zápasy na bývalém vojenském cvičišti, kde hrál všechny svoje zápasy až do 1. světové války. Po ní byla činnost obnovena a v roce 1921 získal klub první pozemek pro hřiště, které bylo v krátké době vybudováno. Ve 30. letech bylo rozhodnuto o bytové výstavbě na pozemcích, kde bylo hřiště, a tak byl v roce 1938 otevřen nový stadión u silnice do Litvínova. Čestný výkop tehdy provedl František Plánička. Před 2. světovou válkou byly největšími rivaly německé kluby DSK Brüx a Schwalbe Brüx.\n\nBěhem války byl český klub zrušen a místo něj byl zřízen nevěstinec \"U mostecké mamy\". Po krachu nevěstince byl v roce 1945 český klub SK Most obnoven a začal hrát na hřišti po bývalém německém DSK Brüx. V roce 1948 byl klub přejmenován na ZSJ Uhlomost Most a o rok později postoupil do divize. V roce 1950 ji vyhrál, ale postup do 2. ligy nenásledoval, protože byly všechny soutěže mezi krajskými přebory a první ligou zrušeny. V následujících letech se klub pohyboval mezi dalšími reorganizacemi vzniklými a zase rušenými 2. ligou a divizí. V roce 1953 se klub přejmenoval na DSO Baník Most.\n\n24. května 1961 byl před jedenáctitisícovou návštěvou slavnostně otevřen nový stadion utkáním s Liverpoolem, které skončilo 1:4. V témže roce se klub přejmenoval na TJ Baník Most, další rok Most postoupil zpátky do 2. ligy, kde v roce 1965 obsadil 3. místo. V roce 1969 kvůli reorganizaci soutěží v souvislosti s federálním uspořádáním státu sestoupil do 3. ligy, kde vydržel do roku 1977, kdy po zrušení 2. ligy sestoupil do divize, což byla také třetí nejvyšší soutěž. V roce 1979 se klub přejmenoval na TJ Baník SHD Most.\n\nV roce 1996 vstoupila do klubu Mostecká uhelná společnost, ten se stal akciovou společností a přejmenoval se na FC MUS Most. V následujícím roce postoupil do 2. ligy. V roce 2003 se stala majoritním vlastníkem společnosti italská plynárenská společnosti SIAD a klub se přejmenovala na FK SIAD Most. O dva roky později Most postoupil do 1. ligy.\n\nPremiérová sezóna Mostu v Gambrinus lize byla trochu „divoká“ – týmu se povedl vstup, v úvodním zápase porazil rivala z nedalekých Teplic, následně na Letné potrápil slavnou Spartu, ale v polovině podzimu na mužstvo padla krize. V zimě se FK SIAD krčil na poslední příčce tabulky. Proto tým po Přemyslu Bičovském převzal trenér Zdeněk Ščasný, který zároveň přivítal několik posil. Pod vedením zkušeného a uznávaného kouče se Mosteckým nakonec podařilo ligu zachránit, když obsadili 10. místo. Přes pokračující investice do kádru mužstva hrál Baník úvodní sezóny v nejvyšší soutěži s ostřílenými mazáky a bývalými českými reprezentanty typu Horst Siegl, Jiří Novotný, Patrik Gedeon, Petr Johana nebo Martin Vaniak, kteří však v Mostě zůstali daleko za očekáváním a nedokázali navázat na zlatou druholigovou éru, když jejich maximem bylo jen 10. místo v premiérové sezóně nejvyšší české ligy.\n\nV sezóně 2006/07 se klub umístil na 12. místě a vytouženou účast v pohárové Evropě nevybojoval. Během letní přestávky došlo ke změně filozofie vedení klubu a razantnímu snížení rozpočtu. Následovaly změny v kádru a v sezóně 2007/08, kterou Baník začínal s více než polovinou cizinců na soupisce, se umístil na posledním 16. místě Gambrinus ligy a sestoupil do 2. ligy.\n\nV nejvyšší české soutěži Baník odehrál 90 zápasů, 19 jich vyhrál, ve 30 remizoval a v 41 prohrál, když celkem získal 87 bodů, vsítil 96 branek a 140 jich obdržel.\n\nV roce 2011 podává dosavadní minoritní akcionář klubu město Most trestní oznámení na tehdejšího předsedu představenstva Ing. Kabíčka kvůli údajnému špatnému hospodaření klubu a podivným finančním machinacím a v roce 2012 je odvolán valnou hromadou z představenstva klubu. Od konce roku 2012 klub řídil krizový management najatý společností SIAD až do jeho hospodářské stabilizace a nalezení zájemce o jeho převod, který by garantoval zachování existence klubu. Následně, v polovině roku roce 2013, společnost SIAD jako dosavadní majitel zdarma převedla soutěžní licence a klub oproštěný od veškerých závazků z minulosti na nový subjekt FK Baník Most 1909, a.s., jehož jediným akcionářem je místní podnikatel Radek Stehlík, který klub od sezóny 2013/14 vede se svým bratrem. Veřejným cílem nového majitele byl v blízké budoucnosti návrat z FNL do nejvyšší soutěže. V sezóně 2014/15 se klub však umístil až na 15. místě FNL a sestoupil do ČFL. Po sezóně 2015/16, kdy klub sestoupil i z ČFL, převedl veškeré hráče i soutěže na klub Mostecký FK. Do dalšího ročníku tak klub nepřihlásil ani jednu soutěž, čímž prakticky zanikl.\n\nNovým majitelům se nepodařilo stabilizovat kádr mužstva, když se během tří následujících sezón vystřídaly v klubu desítky hráčů, několik trenérů a dalších zaměstnanců. Bratři Stehlíkové v klubu přivítali také mosteckým fanouškům známé hráče na sklonku fotbalové kariéry, např. Tomáše Řepku, Petra Johanu, Aleše Pikla nebo Patrika Gedeona. Nikdo z nich ale nezůstal v klubu déle než několik měsíců. Svůj konec v Mostě glosoval Tomáš Řepka ve své knize následovně: \"\"Strašně mě to zklamalo. Uvědomil jsem si, že jsem zase někomu naletěl, tentokrát bratrům Stehlíkům, který mi představili nějakou vizi a už dávno věděli, že to bude úplně jinak...\"\".\n\n10. května 2009 došlo k přejmenování letního mosteckého fotbalového stadionu po jeho nejslavnějším hráči a fotbalové legendě světového formátu Josefu Masopustovi, který se jako první Čech stal v roce 1962 nejlepší fotbalistou Evropy a byl na slavnostním přejmenování stadionu osobně přítomen. Masopust se narodil v obci Střimice, dnes už zaniklé obce v okrese Most, kde odstartoval svou bohatou kariéru. Za Most hrál Masopust v letech 1945 až 1950, poté odešel do Teplic. Josef Masopust byl v roce 1962 vyhlášen evropským fotbalistou roku, ve stejném roce obdržel i Zlatý míč, tedy prestižní ocenění, které uděluje francouzský sportovní magazín France Football. ČMFS ho vyhlásil nejlepším českým fotbalistou posledních 50 let. Bývalý záložník na sebe upozornil především v dresu Dukly Praha a národního týmu.\n\nKromě již zmíněného Liverpoolu se na mosteckém hřišti představila celá plejáda dalších slavných klubů. Jmenujme například Sturm Graz, Derby County, Blackburn Rovers, AIK Stockholm či reprezentační výběr Kamerunu. V přípravě na premiérový ročník v Gambrinus lize to byl například řecký klub Škoda Xanthi FC, účastník evropských pohárových soutěží.\n\nZdroj: \n\n\n\nZdroj: \n\n\n\nZdroj: \n\nPoznámka:\n\n\nFK Baník Most „B“ byl rezervní tým mosteckého Baníku. Největšího úspěchu dosáhl klub v sezóně 2004/05, kdy se v ČFL (3. nejvyšší soutěž) umístil na 17. místě. Rezervní tým zanikl v roce 2011.\n\n\nZdroj: \n\n\n\nZdroj: \n\n"}
{"id": "30398", "url": "https://cs.wikipedia.org/wiki?curid=30398", "title": "1. FK Příbram", "text": "1. FK Příbram\n\n1. FK Příbram (celým názvem: První fotbalový klub Příbram, akciová společnost) je český fotbalový klub, který sídlí v Příbrami ve Středočeském kraji. Klub byl založen v roce 1928 v bývalém městě Březové Hory, dnes součást Příbrami pod názvem SK Březové Hory. Svůj současný název nese od roku 2008. Od sezóny působí v české nejvyšší fotbalové soutěži. Klubové barvy jsou zelená a černá.\n\nSvé domácí zápasy odehrává Na Litavce s kapacitou 9 100 diváků.\n\nPrvní zápasy hrál klub na hřišti v obci Lazec. První utkání sehrálo mužstvo v roce 1929 s SK Slovan Lochovice. Klub působil v nižších soutěžích a úzce spolupracoval i s okolními kluby. Po roce 1948 a komunistickém převratu dochází ke sloučení příbramských klubů a vznikají dva nové a to dnešní SK Spartak Příbram, hlásící se k odkazu původního klubu SK Horymír Příbram, a dnešní 1. FK Příbram, tenkrát ovšem pod jménem Baník Příbram.\n\nDůležitým datem pro příbramskou kopanou je rok 1955, kdy byl v Březových Horách otevřen zrekonstruovaný Hornický stadion Baníku Příbram. 19. července 1960 Baník Příbram sehrál historicky první mezinárodní utkání s Arsenalem Kyjev, účastníkem 1. ligy SSSR. Klub se ovšem až do roku 1968 potácel v nižších soutěžích. Tento rok postoupil do divize a to bylo velkou zásluhou hrajícího trenéra Jiřího Peška. Tým v následném roce potvrdil svojí kvalitu dalším postupem do 3. ligy. V roce 1972 byl klub přejmenován na TJ Uranové Doly Příbram. Sezónu 1974/75 v ČNL dokončila Příbram na prvním místě ve skupině A a tím si zajistila postup do druhé ligy, v níž se udržela až do roku 1981. K padesátiletému výročí začla rekonstrukce hlavní tribuny a ta byla slavnostně otevřena o dva roky později. Poté se několik let hrála na Stadionu u Litavky pouze třetí nejvyšší soutěž - ČFL.\n\nKe zlomu došlo v sezóně 1990, kdy do klubu vstoupilo velké jméno příbramského fotbalu Jaroslav Starka nejprve pouze jako vedoucí mužstva. V roce 1994 se Příbram dostala po 13 letech opět do 2. ligy, i když v ČFL skončilo mužstvo až na druhém místě, tak postoupilo díky finančním potížím pražské Dukly. O dva roky později došlo k přelomové události v historii příbramské kopané, když došlo ke sloučení s Duklou Praha. Pod jménem FC Dukla se hrála druhá liga nejprve v Praze a rezervní B-tým pak v Příbrami. Po historickém postupu klubu do nejvyšší soutěže v sezóně 1997/98 pak v Příbrami hraje i A-tým a příbramští diváci, pak mohou sledovat nejvyšší soutěž doma. Současně s tím se klub přejmenoval na FC Dukla Příbram. Od roku 2000 nahradilo Duklu jméno sponzora Marila.\n\nV tomto roce se klub účastnil Poháru Intertoto. Po vítězství nad Linzer ASK nepřešel přes anglickou Aston Villu. Marila Příbram v roce 2001 dosáhl čtvrté místo v Gambrinus lize, což bylo nejlepší umístění klubu v novodobé historii. To znamenalo zahájení sezony v Poháru UEFA 2001/02. V prvním kole Příbram porazila francouzský klub CS Sedan doma 4:0 a následně prohrála venku 1:3, což znamenalo postup. V následujícím kole však nepřešla přes řecký PAOK Soluň po výsledcích 1:6 a 2:2.\n\nV posledních sezónách se Marila pohybovala většinou v dolní polovině ligy, v sezóně 2006/07 tým sestoupil do druhé ligy, v následující sezoně se však vrátil mezi tuzemskou elitu. Od roku 2008 klub nese název 1. FK Příbram.\n\n\n\n\nZdroj: \n\n\n\nZdroj: \n\nPoznámky:\n\nVysvětlivky:\n\n"}
{"id": "30399", "url": "https://cs.wikipedia.org/wiki?curid=30399", "title": "Páternoster", "text": "Páternoster\n\nPáternoster (oficiálně oběžný výtah) je druh výtahu s nepřetržitým řetězem kabin, vertikální dopravní zařízení pracující na plynulém oběžném principu. Podle nových právních a technických předpisů oběžné výtahy již nejsou druhem výtahu, ale patří obecně mezi zdvihací zařízení respektive zdvihadla.\n\nV jedné výtahové šachtě jsou dvě řady kabin, z nichž se jedna pohybuje směrem nahoru a druhá dolů. Jednotlivé kabiny nejsou umístěny těsně nad sebou. Vzdálenost mezi nimi je taková, aby kabina v oblasti úvrati (kde se začne pohybovat do boku a její svislý pohyb se zpomaluje až k okamžiku zastavení a ihned přejde ve svislý pohyb opačným směrem, viz schéma) nenarazila do kabiny předchozí nebo následující. Tak lze nepřetržitě odbavovat cestující, kteří mohou kdykoli nastoupit a kdykoli vystoupit v libovolném podlaží. Na konci směrové dráhy páternosteru jsou kola, podél kterých jsou obtočené závěsné řetězy kabin. Kabina se tak ve sklepě či ve strojovně (v úvrati) posune do opačného dopravního směru. Kabina se tedy nepřeklopí, ale jen se horizontálně přesune (ve skutečnosti se pohybuje po půlkružnici, viz schéma). Páternostery jsou vybaveny čidly, která je zastaví v případě, že by pasažér uvízl mezi kabinou a vchodem.\n\nPrvní oběžný výtah na světě byl instalován roku 1884 v Londýně. Páternostery ale byly instalovány především v první polovině 20. století. Nejvhodnějšími objekty pro jejich využití jsou velké administrativní budovy, například banky, ministerstva, úřady a školy. V mnohých z nich také dodnes slouží.\n\nV době kolem vstupu Česka do EU se v médiích objevily informace, podle kterých páternostery nevyhovují evropským normám a nebudou moci být provozovány, tato informace však byla nepřesná, existující výtahy mohou být provozovány i nadále. Páternostery se totiž nyní neřadí mezi „výtahy“, ale mezi jiná „strojní zařízení“, na která se nevztahují normy na výtahy.\n\nNázev pochází z modlitby \"Pater noster\" (česky Otčenáš), nejspíše proto, že je součástí modlitby růžence, jehož korálky vzdáleně mechanismus páternosteru připomínají. Možný je však také odkaz na středověké modlitební šňůry, tzv. paternostery, které růženec historicky předchází a na nichž se modlila právě řada modliteb Otčenáš).\n\nVýhodami oběžného výtahu oproti běžnému druhu zdviže jsou vysoká přepravní kapacita, energetická nenáročnost, spolehlivost a rychlost použití, jimiž se páternostery blíží eskalátorům.\n\nNevýhodou je naopak praktická nemožnost přepravovat tělesně postižené osoby a malou rychlostí způsobená problematická použitelnost ve výškových budovách na větší mezipodlažní vzdálenosti.\n\nV době uvedení do provozu většina oběžných výtahů spadala pod pojem výtah. Nově vybudované oběžné výtahy by v Česku již pod tento pojem nespadaly.\n\nO oběžných výtazích se zmiňovaly například § 209 a 212 vyhlášky č. 48/1982 Sb. Českého úřadu bezpečnosti práce, kterou se stanoví základní požadavky k zajištění bezpečnosti práce a technických zařízení, později zrušené vyhláškou č. 192/2005 Sb.\n\nNa oběžné výtahy se vztahovaly staré normy ČSN 27 4009 část 10 (\"Elektrické výtahy. Projektování a konstruování. Oběžné výtahy.\"), obecně též ČSN 27 4002 (Elektrické výtahy. Zřizování, zkoušení a provoz).\n\nNové normy o výtazích, ČSN EN 81–1 (\"Bezpečnostní předpisy pro konstrukci a montáž osobních, nákladních a malých nákladních výtahů. Část 1: Elektrické výtahy\") a ČSN 81–80 (\"Bezpečnostní předpisy pro konstrukci a montáž výtahů. Existující výtahy.\" Část 80: Předpisy pro zvyšování bezpečnosti existujících výtahů určených pro dopravu osob nebo osob a nákladů) ve vymezení předmětu své působnosti píší: „Tato norma neplatí pro zdvihací zařízení jako jsou oběžné výtahy.“ (Obě tyto normy jsou spolu s dalšími zahrnuty pod třídicí znak 27 4003.) Na oběžné výtahy se nevztahuje ani nařízení vlády č. 27/2003 Sb., kterým se stanoví technické požadavky na výtahy, a které je implementací směrnice Evropského parlamentu a Rady č. 95/16/ES.\n\nPro nové oběžné výtahy by platily obdobné obecné předpisy jako pro zdvihací plošiny k přepravě vozíčkářů, eskalátory nebo travelátory.\n\n\n"}
{"id": "30400", "url": "https://cs.wikipedia.org/wiki?curid=30400", "title": "FK Jablonec", "text": "FK Jablonec\n\nFK Jablonec (celým názvem: Fotbalový klub Jablonec) je český fotbalový klub, který sídlí v Jablonci nad Nisou v Libereckém kraji. Od sezóny 1994/95 působí v české nejvyšší fotbalové soutěži. Klubové barvy jsou zelená a bílá.\n\nSvé domácí zápasy odehrává na stadionu Střelnice s kapacitou 6 108 diváků.\n\nKlub byl založen v roce 5. června 1945 jako \"Český sportovní klub Jablonec na Nisou\". Už v roce 1949 se jablonecký klub už pod názvem \"ZSJ Preciosa Jablonec na Nisou\" dostal do zemské soutěže, divize. V roce 1953 se klub přejmenoval na \"DSO Jiskra Jablonec nad Nisou\", v roce 1961 pak na \"TJ Jiskra Bižuterie Jablonec nad Nisou\". V roce 1963 postoupil do 2. ligy a po dvou letech přešel pod TJ LIAZ, kde byly pro sportovní klub vytvořeny výborné podmínky – přejmenoval se tedy na \"TJ LIAZ Jablonec nad Nisou\". V roce 1974 postoupil Jablonec na dvě sezóny do 1. ligy. Po sestupu se pohyboval ve 2. a 3. lize. V sezóně 1992/93, kdy se dělily české a slovenské soutěže, skončil Jablonec 7. v České národní lize, což mu zajišťovalo baráž o 1. ligu v příští sezóně s posledním týmem ligy Bohemians Praha 1905, v té však neuspěl. O rok později ale skončil druhý v 2. lize a zajistil si postup do 1. ligy, v niž hraje dodnes. Mezi největší úspěchy klubu patří dvě třetí a jedno druhé místo v Gambrinus lize, vítězství v českém poháru a následná účast v evropských pohárech. Dres Jablonce oblékala celá řada vynikajících hráčů: Pluskal, Novák Láďa, Havránek, Kvaček, Kraus, Dočkal. V dalších generacích to byli Rudolf a Petr Svobodové, Jebavý, Vošta, Čmarada, Majer, Jelínek, Frydrych, Šrejma, Kopenec, Češek, Z. Klucký, J. Klucký, Jánoš, Navrátil, Hromádko, Horváth, Fukal, Holub, Weber, Čížek. Mezi současné osobnosti patří zejména Tomáš Hübschman, Michal Špit, Martin Pospíšil a Vít Beneš.\n\n\nZde jsou uvedeni trenéři Jablonce od r. 1993, kteří během svého působení zaznamenali významnější úspěch.\n\n\nZdroj: \n\n\n\nZdroj: \n\nPoznámky:\n\nZdroj: \n\n\nFK Jablonec „B“ je rezervním týmem Jablonce. Největšího úspěchu dosáhl v sezóně 2007/08, kdy se v ČFL umístil na 8. místě. Naposled v této soutěži startoval v sezoně 2009/10. Obnoven byl v roce 2019 po zrušení Juniorské ligy a následnému znovuzaložení rezervních týmů.\n\n\nZdroj: \n\n\n\nZdroj: \n\n"}
{"id": "30404", "url": "https://cs.wikipedia.org/wiki?curid=30404", "title": "1. FC Slovácko", "text": "1. FC Slovácko\n\n1. FC Slovácko (do roku 2004 1. FC Synot) je český fotbalový klub, který sídlí v moravském městě Uherské Hradiště ve Zlínském kraji. Klub vznikl 1. července 2000 jako 1. FC Synot sloučením odvěkých rivalů FC SYNOT (dříve TJ Jiskra Staré Město) a FC SYNOT Slovácká Slavia Uherské Hradiště. Od sezóny 2009/10 působí v české nejvyšší fotbalové soutěži. Klubové barvy jsou tmavě modrá a bílá.\n\nSvé domácí zápasy odehrává na Městském fotbalovém stadionu Miroslava Valenty, který má kapacitu 8 121 diváků.\n\nKlub ve Starém Městě byl založen v roce 1927 jako \"SK Staré Město\". Ve 30. letech pak ve městě působily celkem 4 kluby: \"SK\", \"Orel\", \"Rudá hvězda\" a \"Viktoria\". V roce 1948 se klub přejmenoval na \"Sokol Staré Město\", o 5 let později pak na \"Jiskra Staré Město\". Do roku 1978, kdy postoupil do divize, se klub pohyboval v krajských soutěžích. V roce 1993 opustil klub Jiskru a přejmenoval se na \"SFK Staré Město\", o rok později se ve staroměstském fotbale začala angažovat firma Synot a po fúzi občanského sdružení s ní, dostal klub název \"FC Synot Staré Město\". Od začátku 80. let až do postupu do 2. ligy v roce 1997 působil klub na 3. nejvyšší úrovni, ať už to byla II. ČNL nebo MSFL. V roce 2000 potom Synot postoupil do 1. ligy a došlo k sloučení se Slováckou Slavií Uherské Hradiště.\n\nFotbal v Uherském Hradišti se začal hrát kolem roku 1894, první organizovaný klub, \"Český fotbalový klub Uherské Hradiště\", byl založen na začátku století. Po několika letech změnil název na \"AC Slovácká Slavia Uherské Hradiště\", který mu vydržel až do roku 1948, kdy se přejmenoval na \"SK Slovácká Slavia Uherské Hradiště\" a následně na \"Sokol Slovácká Slavia Uherské Hradiště\". Další změna názvu se uskutečnila o pět let později, a to na \"TJ Spartak Hradišťan Uherské Hradiště\". V roce 1961 přišel úspěch v podobě postupu do 2. ligy, kde klub vydržel 4 roky, během nichž se přejmenoval na \"TJ Slovácká Slavia Uherské Hradiště\". Následujících 28 let s výjimkou let 1981–1983 hrál 3. nejvyšší soutěž. V roce 1993 vystoupil fotbalový oddíl z TJ a vznikla akciová společnost \"FC TIC Slovácká Slavia Uherské Hradiště\". V následujícím roce se podařilo postoupit do druhé ligy, kterou Slovácká Slavia hned v první sezóně vyhrála a zaznamenala tak historický úspěch v podobě postupu do 1. ligy. Tam však skončila poslední a sestoupila. Protože firma TIC měla finanční problémy, odstoupila z fotbalového klubu a místo ní přišla v roce 1995 firma JOKO, což znamenal změnu názvu na \"FC JOKO Slovácká Slavia Uherské Hradiště\". Ani té se však nepodařilo finančně stabilizovat klub, a tak následoval sestup až do divize, od roku 1997 už bez „JOKO“ v názvu, a sloučení se staroměstským klubem.\n\nHned první sezónu po postupu do první ligy nový klub \"1. FC Synot\" vybojoval místo v Intertoto Cupu, v němž došel do 2. kola. Synot měl ambice bojovat o nejvyšší příčky v lize. V říjnu roku 2003 byl otevřen nový stadion (Městský fotbalový stadion Miroslava Valenty) s kapacitou 8 121 (6 371 krytých) míst. Moderní stadion v Uherském Hradišti tak nahradil malý zastaralý stadion Širůch, na kterém se hrálo ve Starém Městě. Po korupční aféře v českém fotbale v sezóně 2003/04 ale klub opustila firma Synot, ten se přejmenoval na \"1. FC Slovácko\" a s finančními problémy v sezóně 2006/07 sestoupil z 1. Gambrinus ligy. Ihned po sestupu, v červnu 2007, klub znovu změnil majitele. V červnu roku 2009 klub koupil licenci na 1. ligu od Čáslavi a po dvou sezónách se tak znovu vrátil mezi českou fotbalovou elitu.\n\nZdroj: \n\n\n\nZdroj: \n\n\n\nZdroj: \n\nPoznámky:\n\n\n1. FC Slovácko „B“ je rezervní tým Slovácka, hrající do sezóny 2016/17 Moravskoslezskou fotbalovou ligu (3. nejvyšší soutěž). Klub vznikl v roce 2000 z bývalého týmu Slovácké Slavie. Po sezoně 2016/17 došlo k odhlášení B-týmu z MSFL, a tak se z bývalého C-týmu stalo B-mužstvo, které tak nastupovalo v I. B třídě Zlínského kraje (7. nejvyšší soutěž). K znovu přihlášení béčka do MSFL došlo v roce 2019 po zrušení Juniorské ligy.\n\n\nZdroj: \n\n\n\nZdroj: \n\nPoznámky:\n\n1. FC Slovácko „C“ byl druhý rezervní tým Slovácka, který hrál naposled v sezoně 2016/17 I. B třídu Zlínského kraje – sk. C (7. nejvyšší soutěž). Po sezoně 2016/17 došlo k odhlášení B-týmu z MSFL, a tak se z bývalého C-týmu stalo B-mužstvo.\n\n\nZdroj: \n\n\n\nZdroj: \n\nPoznámky:\n\n"}
{"id": "30406", "url": "https://cs.wikipedia.org/wiki?curid=30406", "title": "James Joyce", "text": "James Joyce\n\nJames Augustine Aloysius Joyce (2. února 1882 Dublin – 13. ledna 1941 Curych) byl irský romanopisec a básník. Svým dílem náleží mezi významné autory 20. století, vedle např. Marcela Prousta, Roberta Musila či Virginie Woolfové. V jeho díle se často objevuje motiv jeho rodného města, Dublinu, přestože většinu svého dospělého života prožil v zahraničí. Dalším silným motivem v jeho díle je římskokatolická církev, nejzřetelněji je jeho vztah k této instituci vidět v psychologii Štěpána Dedala, jedné z hlavních postav v \"Odysseovi\".\n\nNarodil se a vyrůstal v katolické rodině v Dublinu. Od šesti let byl vzděláván na jezuitské koleji, která se později stala jednou z jeho literárních inspirací. Od roku 1898 studoval na univerzitě v Dublinu. Po promoci v roce 1902 odešel do Paříže, kde zamýšlel studovat medicínu. Sesbíral zde mnoho zkušeností, když pracoval mj. jako novinář či učitel angličtiny. Do Dublinu se vrátil pouze za svou umírající matkou. Po její smrti znovu Irsko opustil a odešel do dobrovolného vyhnanství. Uchýlil se do Terstu v tehdejším Rakousku-Uhersku a opět se živil jako učitel angličtiny. Později se do Irska ještě několikrát vrátil (např. v roce 1909, kdy se v Dublinu pokoušel provozovat kino), ale vždy je po čase opustil. Značnou část dospělého života tak strávil v zahraničí. Na kontinentu cestoval mezi Paříží a Curychem, kde také zemřel.\n\nV roce 1931 se oženil s Irkou Norou Barnacleovou, pocházející z Galwaye, která s ním v roce 1904, kdy pracovala jako pokojská v hotelu Finn, opustila Dublin.\n\nMezi jeho přátele patřili mj. Carl Gustav Jung, se kterým se stýkal v Curychu a který léčil Joyceovu dceru Lucii, či německy píšící spisovatel Hermann Broch, jemuž bylo na jeho přímluvu dovoleno emigrovat z nacistického Rakouska. Zachránil mu tím život.\n\nMezi lety 1917 a 1930 prodělal několik očních operací a na určitou dobu zcela oslepl (nezáměrná paralela s Homérem, který byl podle tradice rovněž slepý).\n\nObdivoval se sv. Tomáši Akvinskému a astronomovi Giordanu Brunovi.\n\nJeho literární tvorba vstoupila do dějin písemnictví 20. století svou modernistickou experimentální formou (zejména román \"Odysseus\").\n\n\n\n"}
{"id": "30407", "url": "https://cs.wikipedia.org/wiki?curid=30407", "title": "Severní Dakota", "text": "Severní Dakota\n\nSeverní Dakota ( ' , oficiálně ') je stát nacházející se na severu Spojených států amerických, v oblasti západních severních států ve středozápadním regionu USA. Severní Dakota hraničí na východě s Minnesotou, na jihu s Jižní Dakotou, na západě s Montanou a na severu s kanadskými provinciemi Saskatchewan a Manitoba.\n\nSe svou rozlohou 183 108 km² je Severní Dakota devatenáctým největším státem USA, v počtu obyvatel (800 tisíc) je však čtvrtým nejméně lidnatým státem a s hodnotou hustoty zalidnění 4 obyvatel na km² je rovněž na 47. místě. Hlavním městem je Bismarck se 70 tisíci obyvateli. Největšími městy jsou Fargo se 120 tisíci obyvateli, dále Grand Forks (60 tisíc obyv.), Minot (50 tisíc obyv.), West Fargo (35 tisíc obyv.) a Williston (30 tisíc obyv.). Nejvyšším bodem státu je vrchol White Butte s nadmořskou výškou 1069 m na jihozápadě státu. Největšími toky jsou řeky Red, která tvoří hranici s Minnesotou, a Missouri.\n\nPrvní Evropané se do oblasti Severní Dakoty dostali v roce 1738, východní část dnešního státu si od té doby nárokovala Nová Francie. Roku 1762 získali region na základě výsledku sedmileté války Španělé, kteří jej začlenili do místokrálovství Nové Španělsko. Francouzům se vrátil roku 1800, avšak celou jejich Louisianu odkoupily roku 1803 Spojené státy. Část území dnešní Severní Dakoty, která získala jméno ze siouxského slova „dakhóta“ (tj. „spojenci“), byla také do roku 1819 součástí britské země prince Ruprechta. Původní louisianské území bylo postupně částí teritorií louisianského, missourského, michiganského, wisconsinského, iowského, minnesotského a nebraského. Území bylo pouze ojediněle zalidněno, začátek osidlování Američany spadá až do druhé poloviny 19. století. Tehdy, v roce 1861, bylo zřízeno vlastní dakotské teritorium, které bylo roku 1889 rozděleno. Jeho severní část se 2. listopadu 1889 jako Severní Dakota stala 39. státem USA.\n\nNa severu má Severní Dakota společnou hranici s Kanadou. Na západě leží Montana, na jihu Jižní Dakota. Na východě za Červenou řekou leží Minnesota. Severní Dakota je hlavně stát velkých farem a polí. Farmy se táhnou přes zvlněné roviny od Červeného říčního údolí na východě až k drsnému Badlands na západě. Západ Severní Dakoty je tvořen krásnou kopcovitou krajinou, plnou jehličnatých lesů a čistých jezer.\n\n\nPřed příchodem kolonizátorů obývali území Dakoty indiáni kmene Siouxů. Byl to početný kmen, který vynikal nejen svou houževnatostí, ale i krutostí. Nesmlouvali s nepřítelem, většinou bojovali do posledního muže. V případě bělochů byla jejich nenávist k nepříteli ještě znásobena. Mnoho zajatců bylo zabito umučením u kůlu či jinou bolestivou smrtí. První běloši se zde objevili v druhé polovině 18. století. Byli uchváceni panenskou přírodou Dakoty, ale i jejím přírodním bohatstvím, včetně zlata a diamantů. Po postupném vytlačení indiánů na území dnešní Montany se sem přistěhovalo mnoho osadníků, včetně kovbojů a banditů, kterým šlo především o zlato. Dne 2. listopadu 1889 byla Severní Dakota ustanovena 39. státem USA (ve stejný den jako Jižní Dakota).\n\nPodle sčítání lidu z roku 2010 zde žilo 672 591 obyvatel. Běloši jsou většinou německého a skandinávského původu.\n\n\nObyvatelé hispánského nebo latinskoamerického původu, bez ohledu na rasu, tvořili 2,0 % populace.\n\n\nHDP Severní Dakoty byl v roce 2013 36,8 miliard dolarů. Příjem na hlavu v tomto roce činil 50 899 dolarů, což je 16. místo v USA. Pro ekonomiku je klíčová těžba ropy, která způsobuje, že HDP Severní Dakoty roste nejrychleji ze všech států USA. Důležitým a tradičním sektorem je také zemědělství, neboť i přes nízkou hustotu zalidnění je většina rozlohy státu obdělávaná.\n\n\n"}
{"id": "30408", "url": "https://cs.wikipedia.org/wiki?curid=30408", "title": "Mrákotín (okres Jihlava)", "text": "Mrákotín (okres Jihlava)\n\nMrákotín () je městys v okrese Jihlava v Kraji Vysočina. Rozkládá se na rozhraní Javořické a Křižanovské vrchoviny v nadmořské výšce 545 metrů, přibližně 6 kilometrů západně od Telče. Žije zde obyvatel. Součástí městyse jsou kromě vlastního Mrákotína (katastrální území Mrákotín u Telče) také osady Dobrá Voda (k. ú. Mrákotín u Telče) a Praskolesy (k. ú. Praskolesy u Mrákotína).\n\nNázev se vyvíjel od varianty Mracotin (1385), Mrakotyn (1399), z Mrakotina (1662), Mrakotin (1678, 1718, 1720, 1751, 1846), Mrakotin a Mrakotín (1872), Mrákotín (1881), Mrakotin a Mrákotín (1890) až k podobě Mrákotín v roce 1924. Místní jméno vzniklo přidáním přivlastňovací přípony -ín k osobnímu jménu Mrákota.\n\nPrvní zmínka o Mrákotínu (jako „villa Mracotin“) pochází z roku 1385, kdy patřil nedalekému hradu Štamberku. Později se se štamberským zbožím stal součástí telčského panství, kam příslušel až do 19. století. Jako městečko je poprvé připomínán v roce 1569. Od roku 1869 sem přísluší vesnice Dobrá Voda. V únoru 1893 tu byl založen sbor dobrovolných hasičů, zakládajícími členy byli řídící učitel František Šimek, poštmistr Karel Vyhlídal, obchodník Ján Vyhlídal, sedlář František Bláha, obchodník Cyril Bláha a tehdejší starosta Karel Budek. V roce 2013 měl 53 členů.\n\nOd roku 1950 jsou administrativní součástí Mrákotína Praskolesy. Status městyse byl obci navrácen 23. ledna 2007.\n\nSídlem farnosti je Mrákotín už od středověku, farní kostel svatého Jiljí je uváděn poprvé v roce 1398. Do současné mrákotínské farnosti spadá úplně nebo částečně šest okolních obcí.\n\nV místě a okolí má již od poloviny 19. století velkou tradici kamenoprůmysl, konkrétně těžba a zpracování žuly. Z Mrákotína pochází monolit, umístěný v roce 1923 na třetím nádvoří Pražského hradu, a také kašna v zahradách pod hradem.\n\nMrákotín leží v okrese Jihlava v Kraji Vysočina. Nachází se 4 km jižně od Řásné, 7 km západně od Telče a 3,5 km týmž směrem od Krahulčí, 6 km severně od Mysletic a 7 km východně od Studené. Geomorfologicky je oblast součástí Česko-moravské subprovincie, konkrétně Křižanovské vrchoviny a jejího podcelku Brtnická vrchovina, v jejíž rámci spadá pod geomorfologický okrsek Třešťská pahorkatina. Průměrná nadmořská výška činí 545 metrů. Nejvyšší bod, Javořice (837 m n. m.), leží v severní části katastru, kde se nachází také Široký kámen (773 m n. m.) a Skalka (686 m n. m.).\nMěstysem protéká potok Myslůvka, do níž se zprava v obci vlévá Světelský potok a jižněji pak zleva Částkovický potok a na hranici katastru pak zleva bezejmenný potok, který tvoří jihovýchodní hranici. Na území Mrákotína se rozkládá řada rybníků. Na Myslůvce jsou to ze severu Horní Mrzatec, Dolní Mrzatec a Hamerský rybník, který tvoří jižní hranici katastru. Na Světelském potoce pak pod Mrákotínem leží rybník Řibřid. Část území evropsky významné lokality Horní Mrzatec zasahuje i do katastru Mrákotína. Dále se tu rozkládá přírodní památka Horní Nekolov, který je chráněn pro zachování jednoho z posledních nejvýše položených bukových porostů se smrkem a vtroušeným klenem v Jihlavských vrších.\n\nPodle sčítání 1930 zde žilo v 191 domech 942 obyvatel. 941 obyvatel se hlásilo k československé národnosti. Žilo zde 903 římských katolíků, 23 evangelíků a 1 příslušník Církve československé husitské.\n\nMěstys se člení na 3 místní části – Dobrá Voda, Mrákotín a Praskolesy, má dvě katastrální území (pojmenované „Mrákotín u Telče“ a „Praskolesy u Mrákotína“) a čtyři základní sídelní jednotky – Dobrá Voda, Hamry (obě na katastrální území Mrákotín u Telče), Mrákotín a Praskolesy.\n\nMrákotín je členem Mikroregionu Telčsko a místní akční skupiny Mikroregionu Telčsko.\n\nMěstys má patnáctičlenné zastupitelstvo, v čele rady stojí starosta Miroslav Požár.\n\nPrávo užívat vlajku bylo městysi uděleno rozhodnutím Poslanecké sněmovny Parlamentu České republiky dne 18. června 2003. Vlajka: List tvoří tři vodorovné pruhy, červený, modrý a červený, v poměru 1:2:1. V modrém pruhu žlutá růže s červeným semeníkem a zelenými kališními lístky a dva bílé klíny, žerďový a vlající, každý s vrcholem v třetině délky listu. Poměr šířky k délce listu je 2:3.\n\nV obci sídlí firmy NAGUPIT s. r. o., Lesní družstvo Borovná, KAVEX – GRANIT HOLDING a.s., Agrika tour Telč, k.s., ubytovací zařízení Modrá kotva s.r.o., , DM Audit s.r.o., MSD group s.r.o., Kolempo s.r.o., kamenolom Granit Zedníček s.r.o., prodejna potravin a drogerie TUTY a Penzion Čejkovna.\n\nObcí prochází silnice I. třídy č. 23 ze Studené do Telče, komunikace III. třídy č. 11260 do Lhotky, č. 11261 do Částkovic, č. 40614 do Olší a č. 40616 do Praskoles. Dopravní obslužnost zajišťují dopravci ICOM transport, ČSAD Jindřichův Hradec, Josef Štefl - tour, Tourbus, TRADO-BUS, Radek Čech - Autobusová doprava a ČSAD JIHOTRANS. Autobusy jezdí ve směrech České Budějovice, Jindřichův Hradec, Telč, Třebíč, Brno, Dačice, Blažejov, Kunžak, Strmilov, Studená, Nová Říše, Želetava, Praha a Jihlava. Obcí prochází cyklistické trasy č. 1113 z Javořice do Částkovic, č. 5021 ze Lhotky do Olší a modře značená turistická trasa z hradu Štamberk do Dobré Vody.\n\nZákladní škola a Mateřská škola Mrákotín je příspěvková organizace zřizovaná městysem Mrákotín. Mateřská škola má kapacitu 32 dětí a základní škola 75 žáků. Škola má pouze 1.–5. ročník. Na druhý stupeň základní školy děti dojíždějí do Telče. Sídlí zde knihovna.\n\nPůsobí zde Sbor dobrovolných hasičů Mrákotín. Sportovní klub Mrákotín hraje v sezoně 2014/2015 fotbalovou III. třídu mužů v okrese Jihlava. U městyse se nachází Lyžařské sjezdovky Mrákotín, s.r.o. Dále tu funguje Myslivecké sdružení Mrákotín – Jasanky, Moravský rybářský svaz, Místní asociace sportu pro všechny v Mrákotíně a Mrákotínské baletky.\n\n\n\n"}
{"id": "30411", "url": "https://cs.wikipedia.org/wiki?curid=30411", "title": "Mrákotín", "text": "Mrákotín\n\nNázev Mrákotín nese více sídel:\n\n"}
{"id": "30412", "url": "https://cs.wikipedia.org/wiki?curid=30412", "title": "Lesné", "text": "Lesné\n\nLesné ( ) je rekreační osada nacházející se v nejsevernější části České republiky. Leží na severní straně Lužických hor na severních svazích Jedlovského hřbetu, v jižní části Šluknovského výběžku v údolí Lesenského potoka. Osada z větší části leží v Jiřetíně pod Jedlovou, menší část spadá pod Dolní Podluží. Prochází jí silnice I/9 spojující Šluknovský výběžek se vnitrozemím. Osadou Lesné probíhá linie lužického zlomu.\n\nOsada vznikla na místě vodního mlýna, doloženého na konci 17. století. Od počátku 19. století až do druhé světové války zde již bylo několik desítek domů a žilo zde kolem dvou až tří set lidí, většinou dřevorubců. Válka a odsun německého obyvatelstva způsobil výrazný pokles počtu obyvatel. Od té doby osada postupně přestávala být místem trvalého osídlení a stávala se rekreačním územím.\n\nDnešní osada Lesné se ještě v roce 1946 i v úředních dokladech nazývala . Její české jméno „Lesné“ bylo vytvořeno počeštěním první části alternativní varianty dosavadního úředního názvu , který zněl . Teprve po sloučení rumburského okresu s děčínským v roce 1960 začalo být důsledně používáno pomnožného tvaru v prvním pádu „Lesné“, neboť osadu bylo nutno odlišit od jiné, ležící nedaleko Děčína, která po válce namísto toponyma dostala jméno Lesná.\n\nNejstarší doklad o osídlení na místě nynější osady Lesné se vztahuje ke mlýnu, kterému se říkalo Lesní mlýn ( ) a byl počítán ke vsi Rozhled. Toponymum v této podobě je doloženo k 27. dubnu 1695. Ke 24. prosinci 1711 je mezi svědky křtu uváděn šedesátiletý Adam Müller z Innocenzidorfu (\"„Inocentzidörffl“\"). Týž člověk se však spolu se svou manželkou Magdalenou ve stejné knize uvádí poprvé 8. ledna 1698 a naposledy 18. dubna 1701 „\"\"“, z Glassendorfu, osady počítané též k Rozhledu. Zdá se proto, že dominikální osada Innocenzidorf, vyměřená nedaleko mlýna, vznikla na místech posledního umístění sklářské osady jejíž poloha byla badatelům dlouho neznámá, a to někdy kolem přelomu 17. a 18. století. Nový název byl zvolen na počest buď papeže Innocence XI. (1676–1689) nebo Innocence XII. (1691–1700), jejím zakladatelem, jímž byl majitel rumburského panství Anton Friedrich z Lichtensteinu; ten byl v letech 1687–1694 vyslancem císaře Leopolda I. u papežské kurie.\n\nPo polovině 18. století zde stálo 21 domů. Ve vsi byl mlýn „na nestálé vodě“. Tři lidé pracovali jako přadláci, ale u dvou se jako zdroj obživy uvádí žebrota. Celkem 13 obyvatel získávalo svůj denní chléb nádenickou prací. Vypomáhali si předením, pěstováním lnu a dobytka. O třicet let později zde stálo již 27 domů a tento počet byl zjištěn ještě v roce 1831, kdy zde žilo 195 obyvatel, kteří se většinou živili jako dřevorubci. Obci se tehdy obyčejně říkalo „“.\nV roce 1805 byla přes osadu do Stožeckého sedla postavena současná silnice. V souvislosti s její stavbou vznikaly zájezdní hostince; např. penzion Starý Stožec má letopočet vzniku 1803, v bývalém Rytířském dvoře nad zazděným vchodem do bývalé maštale je možné vidět letopočet 1807. Od poloviny 19. století se víska stávala místem střeleckých soutěží a slavností i cílem výletů obyvatel průmyslového podhůří; bývalo tu šest hostinců (většinou s ubytováním) a přípotoční lázně.\n\nK Lesnímu mlýnu (byl využíván jako pila a tírna lnu, dnes jako penzion) se váží místní zkazky (např. pověst o vodníkovi). Banda Jana Karáska tu při přepadu mlýna spáchala jednu ze svých vražd. Henleinovci tu měli skladiště zbraní. V roce 1942 město Česká Lípa zřídilo v prostorách mlýna školu v přírodě a v roce 1946 dětskou zotavovnu, využívanou i dětmi z Řecka. Po druhé světové válce byla v Lesné služebna finanční stráže\n\nV roce 1949 se začalo jednat o připojení osad ležících na katastrálních územích Rozhled a Jedlová tj. osad Lesné, Rozhled a Jedlová, kde se nikdy nepodařilo dosáhnout ani sedminy předválečného stavu obyvatel. Osada a katastrální území Rozhled se do roku 1960 nazývala Tolštýn. Na schůzi rady 9. července 1949 \"předseda přečetl zápis ze schůze pléna MNV v Jiřetíně, ve kterém bylo jednáno o sloučení obce Tolštýna s Jiřetínem. Název sloučených obcí – Jiřetín pod Tolštýnem\". Integraci předcházela slavnostní schůze pléna MNV na Tolštýně dne 9. května 1949. Obce byly úředně sloučeny 1. října 1949; převedení administrativy trvalo do konce roku.\n\nDnes vede osadou Lesné velmi frekventovaná silnice I/9, v devadesátých letech dvacátého století zde byli v provozu čtyři restaurace a čtyři noční kluby. V roce 2017 zde není v provozu žádná restaurace a jeden noční klub. Zbytek domů jsou převážně rekreační chalupy. Díky silnici číslo 9 má osada Lesné velice dobré autobusové spojení se zbytkem republiky, vedou přes ni autobusové linky ze Šluknovského výběžku do Prahy a Liberce.\n\n\nLesné leží v severní části CHKO Lužické hory, v údolí Lesenského potoka, sousedí s Dolním Podlužím na severu, s Jiřetínem pod Jedlovou na severozápadě a s osadou Rozhled na západě. Polní cesta do Jiřetína pod Jedlovou míjí vpravo žulový lom, nedaleko vlevo je bývalý lom na pískovec. Asi 1 km jižně od Lesného leží zřícenina hradu Tolštejn, který byl roku 1642 zničen švédskými vojsky. Směrem na východ a jih jsou hluboké lesy.\n\nPřes osadu Lesné vedou dvě značené turistické trasy, červená číslo 0318 vede z Lesného do Krompachu a dále na vrchol Hvozdu, na opačnou stranu směrem k hradu Tolštejn má červená turistická trasa číslo 0332, vede před vrchol Jedlové do Krásné Lípy. Červená turistická cesta je zároveň Evropskou dálkovou trasou E3. Žlutá turistická trasa číslo 7027 ve z Jiřetína pod Jedlovou přes údolí Milířky, zde na ni navazuje Hornická naučná stezka Údolí Milířky, do Dolního Podluží na hraniční přechod s Německem.\n\n"}
{"id": "30416", "url": "https://cs.wikipedia.org/wiki?curid=30416", "title": "Smlouva z Nice", "text": "Smlouva z Nice\n\nSmlouva z Nice (oficiální název Niceská smlouva) je smlouva pozměňující Smlouvu o Evropské unii a Římské smlouvy. Byla podepsána 26. února 2001 mezi členskými státy Evropské unie na zasedání Evropské rady ve francouzském Nice. Po ratifikaci ve všech členských zemích (například v Irsku se kvůli ní konalo opakované referendum) vstoupila v platnost 1. února 2003. Smlouva z Nice měla primárně institucionálně připravit Evropskou unii na rozšíření o 10 nových zemí a zabezpečit její fungování do budoucna.\n\nMezi hlavní změny patří změna hlasovacího mechanismu v Radě. Zavedením systému \"trojité většiny\" se v mnoha oblastech začalo hlasovat kvalifikovanou většinou namísto předchozího principu jednomyslnosti. Pro přijetí rozhodnutí byla nově vyžadována dohoda většiny členských států (nebo dvou třetin, pokud akt nebyl přijímán na návrh Evropské komise), z celkového počtu hlasů 321 muselo být pro návrh 232 (po posledním rozšíření v roce 2013 260 z celkem 352 hlasů) a dále může být na žádost členského státu ověřeno, zda kvalifikovaná většina tvoří alespoň 62 % obyvatel Unie. Mezi institucionální změny patří zejména změny v počtu komisařů Evropské komise a změna v proceduře jejich jmenování, nová úprava počtu poslanců Evropského parlamentu a reforma soudního systému Unie.\n\nZnění Smlouvy z Nice - EUR-Lex\n"}
{"id": "30419", "url": "https://cs.wikipedia.org/wiki?curid=30419", "title": "Devětsil bílý", "text": "Devětsil bílý\n\nDevětsil bílý (\"Petasites albus\") je rostlina z čeledi hvězdnicovitých.\n\n\nRoste v téměř celé Evropě kromě jihozápadní části. V ČR se vyskytuje hojněji zejména ve vyšších polohách.\n\nRoste v horských lesích, na březích lesních potoků, v luzích, příkopech a podél cest, na lesních prameništích a pasekách. Upřednostňuje stinná stanoviště.\n\n"}
{"id": "30421", "url": "https://cs.wikipedia.org/wiki?curid=30421", "title": "Devětsil lékařský", "text": "Devětsil lékařský\n\nDevětsil lékařský (\"Petasites hybridus\") je vytrvalá rostlina z čeledi hvězdnicovitých.\n\nDevětsil lékařský je vytrvalá, až 50 cm vysoká rostlina se silným oddenkem, ze kterého již počátkem března vyhání tlusté, duté, masově červené, šedoplstnaté, šupinaté lodyhy, ukončené květy v hroznovitých úborech. Jazykové i trubkovité květy jsou špinavě purpurové až bledě růžové a hezky voní. Po odkvětu se stonky prodlužují a dosahují výšky až jednoho metru. Listy vyrůstají až po odkvětu, jsou dlouze řapíkaté s nápadně velkou, trojhranně srdčitou, mělce zubatou čepelí, která mnohdy dosahuje rozpětí až 50 cm. Jsou to jedny z největších listů mezi rostlinami vyskytujícími se běžně v Česku. Čepel je v mládí na rubu jemně plstnatá, později se tato plst ztrácí. Kvete od března do května.\n\nRoste v téměř celé Evropě, dále roste v západní a severní Asii. V ČR hojně zejména ve vyšších polohách.\n\nRostlina dává přednost vápenci. Roste na vlhkých až silně podmáčených loukách, březích potoků, v říčních nivách, řidčeji i v příkopech a při okrajích cest, vždy však na vlhkých půdách, zejména v podhorských a horských oblastech.\n\nOddenek obsahuje silici (asi 0,1%), hořčiny, sliz, třísloviny, petasin (asi 1%), isopetasol, inulin, fenol, cholin, sloučeniny síry, kyselinu angelikovou a minerální soli, v květech je navíc přítomna kyselina tanová a dextrin.\n\nDevětsil lékařský je léčivá rostlina. Sbírá se oddenek na jaře před rozvitím květů, suší se při 40 °C. Kdysi se devětsilu přisuzovala léčebná síla proti moru a jak název napovídá, přikládal se mu velký význam. Dnes se občas využívá v lidovém léčitelství jako náhrada podbělu.\n\nDroga působí protikřečově zejména při chorobách dýchacích cest (kašel, chrapot), ale i při křečích žaludku, močového ústrojí či žlučníku, výrazně utišuje kašel, osvědčila se při astmatu, dně, reguluje látkovou výměnu, působí protirevmaticky, močopudně a proti zácpě. Čerstvé, jemně naklepané listy se užívají jako obklady na odřeniny či při výronu kloubu, kořene se zejména v minulosti užívalo proti střevním parazitům (hlístům). Jako lék se připravuje buď čaj z listů nebo se vaří ve víně s medem prášek ze sušených oddenků.\n\nU nás roste ještě několik dalších druhů devětsilů nepoužívaných však ani v lidovém léčitelství. Nejranější z nich, devětsil bílý, vykvétá ještě na sněhu.\n\n"}
{"id": "30422", "url": "https://cs.wikipedia.org/wiki?curid=30422", "title": "Hedčany (Kožlany)", "text": "Hedčany (Kožlany)\n\nHedčany jsou vesnice v severní části okresu Plzeň-sever, patřící k městu Kožlany. Katastrální území \"Hedčany\" zaujímá rozlohu 405,25 ha. V roce 2011 zde trvale žilo 38.\n\nVes leží 6 km severovýchodně od Kralovic na mírně zvlněné náhorní plošině.\n\nVes vznikla pravděpodobně osazením polskými zajatci Hedčany, které do Čech přivedl roku 1039 kníže Břetislav I. ze svého vítězného tažení. Podobný vznik se uvádí i u mnoha okolních vesnic a taktéž u druhých Hedčan na Pardubicku. Ves ve druhé polovině 14. století vlastnil Oldřich Tista z Hedčan, který nechal postavit na břehu Berounky hrad Libštejn. Roku 1454 přešla ves a poplužní dvůr do majetku Jana z Doupova na Všetatech. Během 16. a počátkem 17. století se majitelé Hedčan měnili (prodejem i zástavou) a ves patřila ke Křivoklátu, Týřovu nebo Chříči. Za třicetileté války byla ves zcela zničena a až k roku 1654 byly uváděny čtyři nové usedlosti. Na počátku 18. století bylo v Hedčanech uváděno 9 statků.\n\nVe středu návsi stojí patrová budova školy z roku 1902, při jejíž výstavbě byla postavena i sousední kaple, obě s pseudohistorizující fasádou členěnou pásovou bosáží. U kaple stojí kříž z roku 1882. Za školou stojí roubená chalupa č.e. E1, v usedlostech čp. 1 a čp. 4 jsou zachovány roubené stodoly.\n\nSeverně od vsi je v údolí říčky Javornice Cukrovic mlýn, na druhém břehu je eko-farma Hedecko a ves Břežany. Na východě Hedčany sousedí se Slatinou, na jihovýchodě s Holovousy a Všehrdy, na jihu s Černíkovicemi a na západě s Kožlany.\n\n"}
{"id": "30434", "url": "https://cs.wikipedia.org/wiki?curid=30434", "title": "Glutaman sodný", "text": "Glutaman sodný\n\nL-Glutaman sodný monohydrát, též L-glutamát sodný monohydrát, Glutasol nebo wei-su je krystalická forma sodné soli kyseliny L-glutamové, jedné z přirozených aminokyselin obsažených v živých organismech. Je to bezbarvý krystalický prášek bez vůně a mírné masové chuti. Používá se v potravinářském průmyslu jako přídavná látka pro zvýšení intenzity chuti pokrmu. V EU se jako přidaná látka v potravinářských výrobcích povinně uvádí pod kódem E 621. Množství volného glutamátu v potravinách je ovšem možné zvýšit i přidáním hydrolyzátu zdroje bohatého na proteiny (a tedy i na kyselinu glutamovou), v tomto případě se glutamát nemusí označovat jako přidaná látka, nýbrž je zde označen např. jako výtažek z droždí, extrakt z pekařského droždí, bílkovinný hydrolyzát, kvasnicový extrakt, kvasnicový výtažek, rostlinný bílkovinný hydrolyzát, hydrolyzovaná rostlinná bílkovina, sojový bílkovinný hydrolyzát, sojový hydrolyzát, sójový extrakt, apod.).\n\nV USA je označován zkratkou MSG (z angl. \"Mono Sodium Glutamate\") nebo Vetsin.\n\nVyskytuje se ve všech živých organismech, většinou ve vázané formě jako součást proteinů. Lidské tělo syntetizuje v průměru asi 50 g glutamátu denně. V běžné potravě jej člověk denně ve vázané formě konzumuje asi 10 g a ve volné formě asi 1 g.\n\nJe obsažen i v přírodní potravě. Větší koncentrace (nad 0,1 %) se nacházejí zejména ve většině hub, kterým dávají charakteristickou chuť, dále v některých sýrech (zejména v parmezánu a rokfóru) a ve zralých rajčatech. Vysoké koncentrace se nacházejí v sójové omáčce a v polévkových kořeních. Výjimečně vysoký obsah má mořská řasa \"Laminaria japonica\", kterou už od 5. stol. používali japonští kuchaři k ochucování pokrmů a která se ve velkém rozsahu pěstuje jak v Japonsku, tak v Číně.\n\nV savčí nervové soustavě slouží kyselina glutamová jako neurotransmiter, který je rozeznáván receptorem pro glutamát, pro který je u člověka známo více než 20 různých genů. \n\nI když se už od roku 1909 tvrdí, že chuť glutamanu sodného je vedle čtyř základních chutí (sladká, hořká, slaná a kyselá) pátou chutí, pro kterou se razí název „umami“, odvozený z japonštiny (\"umai\", česky \"chutný\", \"delikátní\"), specifický receptor pro glutaman zodpovědný za rozpoznání chuti byl objeven až v roce 2000. Jedná se o sestřihovou variantu glutamátového receptoru mGluR4, tzv. \"taste-mGluR4\".\n\nPrůmyslově se čistý glutamát sodný nejčastěji vyrábí z hydrolyzátu kvasinek, pěstovaných na substrátech obsahujících škrob (zejména brambory, mouka, cukrová řepa, melasa apod.). Získaná směs aminokyselin se dělí a čistá kyselina L-glutamová se částečně neutralizuje hydroxidem sodným\n\nGlutaman sodný je typickým dochucovadlem v asijské kuchyni, používá se však dnes na celém světě. Protože je velmi levný a dokáže několikanásobně zesílit chuť potravin, potravinářský průmysl může vyrábět jídla mnohem nižší kvality. V potravinách ho najdeme pod zkratkou E621 (příp. další verze E622 draselný, E623 vápenatý, E624 amonný, či E625 hořečnatý).\n\nVzhledem k tomu, že přidání glutamátu do potravin musí výrobce uvést na obalu, často se využívají přírodní zdroje bílkovin, ze kterých se kyselina glutamová uvolňuje částečným rozštěpením bílkoviny (vzniká hydrolyzát). Jedná se například o „výtažek z droždí“, „bílkovinný hydrolyzát“, „kvasnicový extrakt“, „kvasnicový výtažek“, „rostlinný bílkovinný hydrolyzát“, „sojový bílkovinný hydrolyzát“ nebo „sojový hydrolyzát“. Takže ačkoli je na takovém výrobku uvedeno \"bez přidaného glutamátu\", hotový pokrm bude po uvaření volný glutamát zcela jistě obsahovat. Pozor by si tedy měli dát hlavně rodiče dětí do 3 let, u kterých se glutamát jako zvýrazňovač chuti ve stravě jednoznačně nedoporučuje.\n\nV minulosti panovaly obavy z nežádoucích účinků glutamanu sodného na lidský organismus, avšak žádná studie je nedokázala nesporně prokázat. Tyto nežádoucí účinky, jako je zvracení, studený pot, ztuhlé svaly, migréna, bušení srdce či závratě, byly shrnuty pod název „Syndrom čínské restaurace“ anebo Kwokova nemoc, avšak není příliš jasné, zda za potíže Roberta Ho Man Kwoka, podle kterého je tento syndrom pojmenován, a ostatních návštěvníků čínských restaurací, může opravdu glutamát anebo jiné exotické přísady.\nPři běžné konzumaci je glutamát sodný pravděpodobně bezpečný, tělo jej dokáže bez problémů metabolizovat. Bylo publikováno, že zcela bezproblémová hranice je 120 mg/kg hmotnosti člověka (mimo přirozený přísun v neupravených potravinách). Smrtelná dávka LD pro krysu je 16,6 g/kg orálně. Kupříkladu u kuchyňské soli jsou to 3 g/kg. Glutamát je tedy pro krysu podstatně méně toxický než běžná kuchyňská sůl. Glutamát se účastní činnosti centrálního nervového systému jako neurotransmiter, existuje proto spekulace, že vysoké a časté dávky v krevní plazmě mohou poškozovat mozek. Podle některých zdrojů může vyvolávat rovněž záchvaty u určitých forem epilepsie.\n\nRozsáhlá studie uskutečněná pod záštitou Světové zdravotnické organizace (WHO) a Světové organizace pro zemědělství (FAO) (1987) však závažný vliv glutamátu na lidské zdraví nepotvrdila, a proto ani nestanovila bezpečnou horní hranici denní dávky jeho příjmu v potravě. Bylo však sledováno, že konzumace glutamátu u experimentálních zvířat i u lidí potlačuje pocit sytosti a způsobuje tak přejídání.\n\nStudie CureTogether (publikovaná 12. září 2011), které se zúčastnilo 3455 lidí trpících migrénou, označila „vyhýbání se glutamanu“ za jeden z efektivních způsobů léčby migrény.\n\nV červenci 2017 Evropský úřad pro bezpečnost potravin (EFSA) zveřejnil hodnocení bezpečnosti glutamátů a stanovil přijatelný denní příjem 30 miligramů na kilogram tělesné hmotnosti. Zároveň doporučil přezkoumat maximální limity pro glutamáty přidávané do potravin, např. pro jemné pečivo, polévky a bujóny, omáčky, maso a masné výrobky, koření a doplňky stravy. \n\nPoprvé glutaman sodný identifikoval jako základní chuťovou složku řasy \" Laminaria japonica\", po staletí používané v japonské kuchyni, profesor Kikunae Ikeda z Tokijské univerzity v roce 1908. Ten také o rok později navrhl jeho chuť označit za pátou chuť, kterou je schopen člověk rozlišit. Jeho objev vedl v Japonsku v roce 1909 k založení firmy Ajinomoto a k zahájení výroby prvního chemického ochucovadla potravy vůbec.\n\nV západních kuchyních se prakticky až do ukončení 2. světové války glutamát v kuchyni nepoužíval. Během bojů v Pacifiku si však američtí vojáci všimli, že ukořistěné japonské konzervované potraviny chutnají mnohem lépe než jejich vlastní a tím objevili glutamát pro americkou kuchyni.\n\n\n\n"}
{"id": "30439", "url": "https://cs.wikipedia.org/wiki?curid=30439", "title": "Kyselina glutamová", "text": "Kyselina glutamová\n\nKyselina L-glutamová (symbol \"Glu\" nebo \"E\") je kódovaná glukogenní neesenciální aminokyselina. V potravinářství se označuje kódem E 620. Její soli se nazývají glutamany (glutamáty), např. glutaman sodný nebo glutaman draselný.\n\nVyrábí se průmyslově ve velkém množství hydrolýzou bílkovin a následným dělením směsi aminokyselin, zejména z hydrolyzátu kvasinek pěstovaných na substrátech obsahujících škrob (zejména brambory, mouka, cukrová řepa, melasa apod.).\n\nVzhledem k přítomnosti dvou karboxylových skupin v molekule vykazuje kyselina L-glutamová slabě kyselou reakci; proto se řadí ke kyselým aminokyselinám, spolu s kyselinou L-asparagovou.\n\nProtože má v molekule jedno chirální centrum, uhlíkový atom, k němuž je připojena karboxylová a aminová skupina, existuje kyselina glutamová ve dvou stereoizomerech, jako kyselina L-glutamová a kyselina D-glutamová, které mají stejné fyzikální vlastnosti s výjimkou optické aktivity. Živé organismy však většinou vytváří pouze proteiny obsahující L-formu. Výjimkou jsou neribozomální peptidy nebo proteiny dodatečně modifikované pomocí izomeráz, jedná se typicky o toxiny. D-glutamová kyselina je také významnou složkou peptidoglykanu z bakteriální buněčné stěny.\n\nJejí barnatá a zinečnatá sůl jsou špatně rozpustné ve vodě, čehož se využívá k jejímu dělení od směsi jiných aminokyselin. Její kodóny jsou GAA, GAG.\n\nGlutamát jako konjugovaná báze kyseliny je hlavní excitační transmiter v CNS a rychlá excitační glutamátergní transmise je podkladem přenosu a zpracování informací v celém mozku (ostatní transmiterové systémy mají pouze buď inhibiční nebo modulační funkce). V intermediárním metabolismu produkován transaminací alfa-ketoglutarátu a resyntéza via glutamin.\nK vychytávní dochází pomocí EAAT (excitatory amino acid transporter), který má 5 podtypů, přičemž EAAT1-2 je primárně astrogliální (rodent GLAST, resp. GLT-1), EAAT3-4 je výlučně neuronální a EAAT5 se vyskytuje pouze v sítnici. Vychytávací mechanismy velmi efektivní a rychlé, což je nutná podmínka rychlého a přesného přenosu informací, proto extracelulární koncentrace glutamátu za fyziologických okolností enormně nízká a při patologických stavech zvýšení koncentrace glutamátu vede k excitotoxicitě. K jeho distribuci se užívá vesikulární transportér VGLUT 1-3 a k recyklaci glutamát-glutaminový cyklus. \nMezi ionotropní glutamátu patří AMPA receptory, NMDA receptory a kainátové a mezi metabotropní pak mGluR1-5.\nU ischémie dochází k selhání znovu vychytávacích mechanismů (ztráta hnacího iontového gradientu) a riziko Glu excitotoxicity v důsledku přehnané aktivace synaptických receptorů a nefyziologické aktivace extrasynaptických receptorů.\nSchizofrenii provází funkční (narušená NMDA signalizace) i strukturální změny glutamátergního systému, části dány abnormálním vývojem, tj. defektní migrace a pruning a abnormální konektivita mezi některými oblastmi a systémy (konektopatie). \n\nKyselina L-glutamová se uplatňuje v řadě reakcí, zejména při přenosu aminových skupin NH (viz transaminace) mezi jinými aminokyselinami. Tato reakce je v organismu řízena enzymem aminotransferázou (transaminázou), přičemž kyselina L-glutamová je v rovnováze s kyselinou.2-oxoglutarovou. S touto reakcí úzce souvisí i oxidační deaminace kyseliny glutamové působením enzymu glutamátdehydrogenáza, takže vzniká významný dvojitý cyklus, zjednodušeně popsaný následujícím schématem:\nProdukt deaminace - kyselina 2-oxoglutarová - je důležitým meziproduktem při přeměně kyseliny glutamové na glukosu.\nKyselina glutamová se podílí též na metabolizmu tuků. Hraje důležitou roli v detoxikaci amoniaku v organizmech. Podílí se na přenosu iontů draslíku mezi krevním řečištěm a mozkovou tkání. Kromě toho je kyselina glutamová prekurzorem biosyntézy neesenciálních aminokyselin glutaminu a prolinu. Glutamová kyselina je nejdůležitějším excitačním (budivým) neurotransmiterem v centrální nervové soustavě (zajišťuje až 75 % excitace) a v sítnici; váže se na různé glutamátové receptory. Dekarboxylací glutamátu v buňkách vzniká naopak tlumivý neurotransmiter GABA (kyselina γ-aminomáselná) podle této rovnice:\n\nVzhledem k tomu, že se ve značném množství nachází i v prostatě, zdá se, že zde má významnou, byť dosud plně neobjasněnou funkci.\n\nV lékařství se uvažuje o jejím využití zejména při léčbě neurologických poruch jako např. epilepsie, Parkinsonovy nemoci, mentální retardace, poruch osobnosti, poruch v chování (zejména u dětí), dále pak k potlačování svalové dystrofie, hypoglykemického kómatu, při léčbě žaludečních vředů aj.\n\nV potravinářství se kyselina L-glutamová používá jako stabilizátor barviv nebo jako antioxidant; české a evropské právní normy vyžadují uvedení jejího použití v potravinářských výrobcích na jejich obalech. Značné množství kyseliny se průmyslově přeměňuje neutralizací hydroxidem sodným\n\nna její monosodnou sůl (glutaman sodný), která slouží k ochucování potravin.\n\nPředávkování kyselinou glutamovou může způsobovat přechodné zdravotní problémy, zejména bolesti hlavy (migréna), případně i různé neurologické potíže. Podle některých zdrojů může vyvolávat rovněž záchvaty u určitých forem epilepsie.\n\nV červenci 2017 Evropský úřad pro bezpečnost potravin (EFSA) zveřejnil hodnocení bezpečnosti glutamátů a stanovil přijatelný denní příjem 30 miligramů na kilogram tělesné hmotnosti. Zároveň doporučil přezkoumat maximální limity pro glutamáty přidávané do potravin, např. pro jemné pečivo, polévky a bujóny, omáčky, maso a masné výrobky, koření a doplňky stravy.\n\n"}
{"id": "30441", "url": "https://cs.wikipedia.org/wiki?curid=30441", "title": "James Gordon Farrell", "text": "James Gordon Farrell\n\nJames Gordon Farrell (23. ledna 1935 Liverpool – 11. srpna 1979 Bantry Bay (Irsko) byl britský romanopisec. \n\nJeho nejvýznamnějším dílem je tzv. \"Empire Trilogy\" (Trilogie impéria) skládající se z \"Troubles\" (česky \"Nepokoje\", Odeon 1989), \"The Siege of Krishnapur\" (česky \"Obléhání Krišnapuru\", Odeon 1990) a \"The Singapore Grip\" (je možné přeložit jako \"Sevření Singapuru\").\n\nJeho otec Bill (William) Farrell byl Angličan, účetní v Liverpoolu, který jako manažer často cestoval po zemích Dálného východu a Indii, matka Jo (Joanne) byla Angličanka vychovaná na irském venkově. Do Irska se v roce 1945 rodina přestěhovala. Tyto geografické vazby ho zřejmě ovlivnily i v pozdější tvorbě. \nSám později poznamenal, že v Irsku byl považován za Angličana, v Anglii za Ira.\n\nV polovině 50. let odjel do Kanady, kde za 7 měsíců vystřídal několik zaměstnání. Po návratu v roce 1956 začal studovat v Oxfordu právo na Brasenose College, kde se projevoval mj. i jako nadšený sportovec, onemocněl však obrnou, jejíž následky nesl celý zbytek života (měl mj. postiženou pravou ruku). Studium ukončil v roce 1960. Zabýval se rovněž studiem francouzštiny a španělštiny, 2 roky se ve Francii živil jako učitel jazyků. \nSvou prvotinu vydal v roce 1963 (\"A Man From Elsewhere\", Muž odjinud), díky ní obdržel dvouroční stipendijní pobyt v New Yorku. Výš zmíněná zkušenost onemocnění obrnou ho inspirovala v díle \"The Lunge\" (1965), v roce 1967 vydal další knihu \"A Girl in the Head\" (Dívka v hlavě).\n\nVrcholu své tvorby a uznání Farrell dosáhl volnou trilogií \"Empire Trilogy\" (Trilogie impéria) sestávající z děl \"Troubles\" (1970), (česky \"Nepokoje\"), The Siege of Krishnapure 1973 (česky \"Obléhání Krišnapuru\") a \"The Grip of Singapore\" (1978) (český překlad nevyšel, ale překládáno jako \"Sevření Singapuru\"). Za Obléhání Krišnapuru obdržel prestižní cenu Booker Prize za rok 1973.\n\nV březnu 1979 se přestěhoval do Bantry Bay (Irsko), kde se 11. srpna (možná až 12. srpna, jednotlivé zdroje se liší) nešťastně utopil při rybolovu (vlna ho smetla do moře a Farrell kvůli svému postižení nemohl dobře plavat). Jeho mrtvola byla vyplavena až o měsíc později. Zemřel ve věku 44 let právě v době, kdy nalezl svůj osobitý rukopis a začínal být známý. V literární kritice je tak dodnes neprávem opomíjený.\n\nPohřben byl na hřbitově St James’s Church of Ireland poblíž Durrus.\n\nSvou prvotinu vydal v roce 1963 (\"A Man From Elsewhere\", Muž odjinud), díky kterému obdržel dvouroční stipendijní pobyt v New Yorku. Tuto svou prvotinu ovšem později příkře zavrhl. \n\nPoté následoval v podstatě autobiografický román \"The Lung\" (Plíce) (1965) motiv nemoci se však v různých podobách vyskytuje ve všech jeho románech) a ne moc úspěšné experimentální dílo \"A Girl in the Head\" (Dívka v hlavě) 1967.\n\nFarrellovým hlavním dílem je tzv. trilogie impéria (Empire Trilogy), v níž se zabývá rozpadem britské říše, který ho fascinoval\nDíky této (velmi volné) trilogii se Farrell zařadil po bok skupiny spisovatelů kteří dali v 2. polovině 20. století nový impulz anglicky psanému románu (z této skupiny je patrně nejznámější John Fowles).\n\nTrilogie se skládá z děl \"Troubles\" (Nepokoje), \"The Siege of Krishnapur\" (Obléhání Krišnapuru) a \"The Singapore Grip\".\n\nPrvní díl trilogie \"Troubles\" z roku 1970 pojednává o tzv. nepokojích (angl. The Troubles, jednalo se však v podstatě o povstání) v Irsku v letech 1919 - 1921. Český překlad vyšel pod názvem \"Nepokoje\", původní anglický název však má víc významů, odkazuje mj. na potíže hlavního hrdiny. Román ve své době náhle nabyl na aktuálnosti, koncem 60. let a v 70. letech se totiž politická situace v Severním Irsku znova vyhrotila. Román byl oceněn cenou Faber Memorial Prize pro rok 1971.\nUž v roce 1987 román vyšel ve slovenštině v překladu Dušana Slobodníka.\n\nV roce 1988 byla kniha dokonce zfilmována (režizér Christopher Morahan, scénář Charles Sturridge) film je však podle všeho spíš průměrný , řadu rysů Farrellova díla je totiž v podstatě nemožné přenést na filmové plátno.\n\n\"The Siege of Krishnapur\" z roku 1973 (česky \"Obléhání Krišnapuru\", 1990) je o protibritském povstání sipáhíů v Indii v roce 1857, za kterou v roce 1973 obdržel Booker Prize. Při předávání ceny Booker Prize Farrell obvinil sponzora ceny (společnost Booker-McConell) z vykořisťování jejích černých zaměstnanců v Západní Indii.\n\nTématem \"The Singapore Grip\" (překládáno jako \"Sevření Singapuru\", česky však dosud nevyšlo) z roku 1978 je pád Singapuru (tehdy britské kolonie) za druhé světové války v letech (1941-1942). \n\nAž v roce 1981 (posmrtně) vyšla nedokončená \"The Hill Station\" (Stanice v horách).\n\nFarrellova autorská práce je charakteristická podrobným studiem historických pramenů a jejich využitím, Farrell se snažil do příslušného historického období co nejvíc vcítit (při psaní Obléhání Krišnapuru např. dokonce ve velké míře jedl indická jídla). \nOdmítal dobové literární experimenty, které považoval z velké části za samoúčelné, vždy chtěl psát o „o něčem“. Zajímá ho jak historické události prožívá konkrétní jedinec, který v dané době žije. Jeho hrdinové pod vlivem těchto událostí projdou určitou proměnou, změní své názory (jež jsou často předsudky) i ideály, Farrell včak tuto proměnu nijak nekomentuje.\n\nS nadsázkou lze rovněž říct, že jeho kvalitní romány jsou sledem absurdních a pitoreskních situací a na své hrdiny má tendenci se dívat s určitým nadhledem. Řada pasáží je vyloženě humoristická. \n\nJako lektor nakladatelství Hutchinson objevil literární talent Beryl Bainbridgeové.\n\n\n\n\"Ostatní\"\n\n\n\n\n\n"}
{"id": "30444", "url": "https://cs.wikipedia.org/wiki?curid=30444", "title": "Hvězdnicovité", "text": "Hvězdnicovité\n\nHvězdnicovité (\"Asteraceae\") nebo také složnokvěté (\"Compositae\") je čeleď vyšších dvouděložných rostlin z řádu hvězdnicotvarých. Jejich název je odvozen z latinského slova \"aster\" a to z řeckého \"\" (astér), oboje značící hvězdu, již připomíná jejich rozkvetlý úbor. Jsou vůbec nejpočetnější čeledí krytosemenných rostlin, obsahují přes 1 600 rodů a více než 23 000 druhů. \n\nHvězdnicovité jsou rozšířeny kosmopolitně, tedy na celém světě, hlavně v sušších oblastech mírného a subtropického pásu a v horách tropů a subtropů; nejvíce v Jižní a Střední Americe. V ČR roste přes 110 rodů a více než 500 druhů včetně notoricky známých květin jako slunečnice, sedmikráska, kopretina či heřmánek, ale též bodlák či řebříček. Patří sem i taxonomicky mimořádně složité rody jako jestřábník (\"Hieracium\"), pampeliška (\"Taraxacum\") nebo chrpa (\"Centaurea\"). Jsou to jednoleté, dvouleté a vytrvalé byliny, ale i polokeře a keře, v tropech vzácně i liány a stromy. Zahrnují rostliny s mléčnicemi i bez nich, lysé nebo chlupaté, někdy ostnité. Listy jsou střídavé nebo vstřícné, celokrajné nebo členěné, méně často složené, vždy však bez palistů.To, co všechny hvězdnicovité spojuje, jsou jejich květy uspořádané v květenství nazývaném úbor. Členěny jsou dále do 12 podčeledí, z nichž se v českém prostředí vyskytují pouze tři. Původ čeledi je kladen do období pozdní křídy, hlavní diferenciace probíhaly v raných třetihorách.\n\nHvězdnicovité se vyznačují velice pestrým souborem obsahových látek, především silic. Hospodářsky důležitých druhů však obsahují v poměru ke své velikosti poměrně málo. Některé mají význam jako zdroj léčiv (heřmánek, třapatkovka nachová, podběl, měsíček) a jako zdroj potravy pro člověka, především jako listová nebo kořenová zelenina (saláty, artyčoky, jedlé hlízy topinambur, čekanka). Významnou olejninou je slunečnice roční. Využívány jsou také jako zdroj krmiv pro hospodářská zvířata a pro ptáky nebo jako biomasa pro energetiku. Obrovský počet druhů je pěstován a šlechtěn pro okrasu.\n\nHvězdnicovité jsou jednoleté, dvouleté nebo vytrvalé byliny, existují ale i dřevnatí zástupci ve formě polokeřů, keřů a v tropech Ameriky, Afriky a Madagaskaru nebo v Tichomoří též stromů nebo lián. Některé jsou monokarpické, jiné polykarpické. Některé druhy, především v podčeledi \"Cichorioideae\", mají v pletivech mléčnice. Listy jsou obvykle střídavé, méně často vstřícné nebo v přeslenech, u řady druhů vytvářejí přízemní růžici. Tvary čepele jsou velmi různorodé, časté jsou listy jednoduché, celokrajné či různě členěné. Palisty se nevyskytují. Rostliny jsou vždy zelené (tedy fotosyntetizující a autotrofní), lysé nebo chlupaté, někdy ostnité, s vřetenovitým nebo kůlovitým, bohatě větveným kořenem. Často jsou vyvinuty různě utvářené oddenky. \nKvěty jsou velmi drobné a uspořádané v mnohokvětém útvaru nazývaném úbor, který připomíná svým vzhledem a funkcí samostatný veliký květ. Je složen obvykle z dvou typů květůː trubkovité jsou převážně pravidelné, pětičetné, s korunou trubkovitou a tvoří buď terč ve střední části úboru (sedmikráska, slunečnice), nebo tvoří celé úbory (pcháč, chrpa). Jazykovité květy jsou souměrné s korunou jazykovitou, výše rozšířenou v plochou, nápadnou ligulu. Tvoří buď celé úbory (pampeliška), nebo pouze paprsek, tedy okrajové paprskující květy (kopretina). Kalich je přeměněn na chmýr nebo v blanitý lem. Úbory mohou být homogamní (všechny květy v úboru jsou oboupohlavné a plodné), nebo heterogamní (složené z květů samičích nebo jalových a oboupohlavných, nebo z květů samičích a samčích). \n\nSemeník je spodní s jedním vajíčkem, pestík srostlý ze dvou plodolistů. Blizna je obvykle dvoulaločná. Tyčinek je pět, bázemi jsou přirostlé ke koruně, v prašnících bočně srůstají. Pylová zrna u entomogamních druhů jsou nápadně osténkatá. Plodem je nažka rozmanitého tvaru, zbarvení a povrchové skulptury, s různě vyvinutým chmýrem nebo bez chmýru; obsahuje semeno s dobře vyvinutým zárodkem, ale obvykle téměř bez endospermu. Stavba nažky a vlastnosti chmýru jsou důležitými znaky k určování rodů i druhů.\n\nÚbory stojí na rostlině buď jednotlivě, nebo dále skládají rozličné druhy vrcholičnatých či hroznovitých květenství. Z vnější strany úboru je vyvinut zákrov, skládající se z jedné nebo více řad stejně nebo různě dlouhých, střechovitě se kryjících zákrovních listenů (případně může být doplněn ještě jednou řadou drobnějších listenů, tzv. zákrovečkem). Zákrovní listeny jsou bylinné (zelené) nebo suchomázdřité, kožovité či přeměněné v osten, různých tvarů, barev i velikostí. Často jsou lemované či zakončené tvarově a barevně odlišenou částí, tzv. přívěskem.\n\nHvězdnicovité se vyznačují velice pestrým souborem obsahových látek. Jejich zásobní látkou je polysacharid inulin místo obvyklého škrobu. Dále obsahují značné množství sekundárních metabolitů jako silice s mono- a seskviterpenoidy, organické kyseliny, třísloviny, hořčiny, flavonoidy, různé kyanogenní glykosidy nebo některé alkaloidy.\n\nHvězdnicovité jsou kosmopolitně rozšířenou čeledí, jejíž zástupci se vyskytují po celém světě s výjimkou Antarktidy a nejzazší Arktidy. Značné množství jich vyrůstá v sušších oblastech mírného a subtropického pásu, jako je Středomoří, jižní Afrika, Střední Asie, východní Brazílie nebo jihovýchodní Čína, a také v horách tropů a subtropů, především v Jižní Americe (Andy). Největší diverzity vůbec čeleď dosahuje v Mexiku, kde roste na 3300 druhů, tedy zhruba 14 % všech hvězdnicovitých. Mnohé ze zástupců čeledi patří mezi nepříjemně se šíříci invazní rostliny (v Evropě například zlatobýly, ambrózie a různé druhy aster). Vzhledem k množství druhů a značné morfologické i ekologické plastičnosti najdeme jejich zástupce prakticky v jakémkoli typu zemských biotopů; vzácné jsou nicméně jako epifyty či vodní rostliny. Velký počet druhů existuje na člověkem narušených a ruderálních stanovištích či jako plevele polních a zahradních kultur. \n\nKvěty hvězdnicovitých jsou často opylovány hmyzem a najdeme mezi nimi i významné nektarodárné rostliny, například zlatobýly, slunečnice, sadec nebo různé druhy chrp. Přítomna je však v čeledi i anemogamie. Množství druhů se rozmnožuje též apomikticky, tedy bez oplození jiným jedincem, za vzniku velkého množství drobných, vzájemně blízce příbuzných a často i značně podobných druhů. Plody se šíří větrem díky chmýru, zoochoricky na srsti živočichů nebo na oblečení díky vyvinutým háčkům (např. celá plodenství lopuchů), jiná jsou roznášena ptáky nebo mravenci.\n\nV květeně České republiky jsou hvězdnicovité velmi hojně zastoupenou čeledíː vyskytuje se zde na 580 druhů ve více než 110 rodech, přičemž všechny spadají pouze do tří největších podčeledí hvězdnicové (\"Asteroideae\"), čekankové (\"Cichorioideae\") a bodlákové (\"Carduoideae\"). Nejvíce zástupců mají plně či částečně apomiktické a nebo bohatě se křížící rody pampeliška (\"Taraxacum\"), jestřábník (\"Hieracium\"), chlupáček (\"Pilosella\") a chrpa (\"Centaurea\"). Více než deset druhů mají na českém území rody škarda (\"Crepis\"), pcháč (\"Cirsium\"), starček (\"Senecio\"), pelyněk (\"Artemisia\") a řebříček (\"Achillea\"), dalšími významně zastoupenými rody jsou oman (\"Inula\"), hadí mord (\"Scorzonera\", většina druhů vedena jako ohrožená), locika (\"Lactuca\"), dvouzubec (\"Bidens\") nebo rmen (\"Anthemis\").\n\nNotoricky známou květinou rostoucí na zahradách a v trávnících je sedmikráska chudobka (\"Bellis perenis\") nebo pampeliška \"Taraxacum\" sect. \"Ruderalia\", mezi obvyklé plevele patří pěťoury maloúborný a srstnatý, mléče, rmen nebo úporný, obtížně potlačitelný pcháč oset. Na člověkem ovlivněných ruderálních stanovištích běžně roste vratič obecný, pelyněk černobýl, turan roční nebo turanka kanadská, k invazním neofytům šířícím se v posledních letech českou krajinou patří krom výše zmiňovaných zlatobýlů například astřička kopinatá, slunečnice topinambur nebo ze zahrad zplanělý kolotočník ozdobný. Co do počtu nepůvodních a invazních druhů v české flóře jsou hvězdnicovité zdaleka největší čeledí rostlinː Seznam nepůvodní flóry České republiky jich uvádí celkem 198, z toho 18 s invazním chováním. Na druhou stranu je množství druhů vedeno také jako ohroženéː jen v nejpřísnější kategorii C1 se nachází zástupci 20 rodů, krom mnoha apomiktických mikrospecií jestřábníků a pampelišek (například krkonošský endemit jestřábník labský) třeba suchokvět roční (\"Xeranthemum annuum\"), písečnatka nejmenší (\"Arnoseris minima\"), protěž žlutobílá (\"Pseudognaphalium luteo-album\"), sinokvět chrpovitý (\"Jurinea cyanoides\") nebo blešník obecný (\"Pulicaria vulgaris\"). \n\nDíky snadno rozpoznatelnému květenství byly hvězdnicovité vždy vnímány jako dobře vymezená, \"přirozená\" čeleď. Jejich vnitřní členění se ovšem v průběhu let značně proměňovalo; na základě obsahových látek, morfologických, anatomických a molekulárně-taxonomických dat byla v minulosti též rozdělována na tři čeledi: hvězdnicovité (\"Asteraceae\"), ambróziovité (\"Ambrosiaceae\") a čekankovité (\"Cichoriaceae\"). V současné taxonomii je čeleď hvězdnicovité členěna molekulárními analýzami na 12 podčeledí. Rozložení taxonů mezi ně je velmi nevyrovnanéː čtyři největší (\"Asteroideae\", \"Cichorioideae\", \"Carduoideae\" a \"Mutisioideae\") zahrnují zhruba 99 % celkové diverzity čeledi, dvě naopak zahrnují jediný druh a jedna jediný rod. Nejblíže příbuznými čeleděmi jsou vějířovkovité (\"Goodeniaceae\"), pěknorožkovité (\"Calyceraceae\") a vachtovité (\"Menyanthaceae\"), s nimiž hvězdnicovité tvoří monofyletickou skupinu. \n\nNejstaršími známými fosilními pozůstatky jsou pylová zrna rodu \"Dasyphyllum\", jejichž stáří je datováno na 77–66 milionů let, tedy do období pozdní křídy. Do stejného období, ale ještě o 10 milionů let dříve, je odhadován vznik korunní skupiny hvězdnicovitých, a to pravděpodobně na jižním prakontinentu Gondwaně, na území dnešní Jižní Ameriky a Afriky. Množství pylových nálezů značně vzrůstá počínaje obdobím pozdního oligocénu a miocénu, což svědčí o vzrůstající roli hvězdnicovitých ve světových ekosystémech; v této době také dochází k jejich největší diferenciaci. \n\nUvedeny v pořadí, jak jsou odvětveny z fylogenetického stromu čeledi.\n\nČeleď zahrnuje určité množství rostlin, které lze využívat jako zdroje poživatin. Listovou a kořenovou zeleninu představují locika setá coby klasický hlávkový, ledový nebo římský salát, dále artyčoky, listy a listové puky čekanky obecné a čekanky štěrbákové, zlateň věncová – tzv. jedlá chryzantéma, hadí mord španělský známý jako černý kořen nebo jedlé kořeny kozí brady pórolisté nazývané \"salsifis\". Jedlé hlízy má slunečnice topinambur nebo jihoamerický jakon (\"Smallanthus sonchifolius\"). Semena slunečnice roční, světlice barvířské či mastňáku habešského jsou zdrojem kvalitního oleje; v minulosti se pro tento účel pěstovala také madie setá. Jako altenativní sladidlo se využívá stévie sladká nebo čekankový sirup, známou kávovou náhražkou je kořen čekanky – cikorka. Výtažky z pelyňku slouží k výrobě likérů, především absintu, další z aromatických druhů se pěstují jako bylinky a koření. Mnohé z hvězdnicovitých rostlin se využívají také jako technické a energetické rostliny, například guayule (\"Parthenium argentatum\") poskytující kvalitní přírodní latex. Semena nebo nať mnohých dalších lze použít jako krmivo pro zvířata.\nVelké množství druhů je léčivých. V evropské lidové medicíně se často využívá například podběl lékařský jako expektorans při nachlazení a zánětech, heřmánek pravý pro zklidnění křečí a zánětů a hojení ran, ostropestřec mariánský při jaterních onemocněních, zlatobýl obecný při nemocech ledvin, benedikt lékařský pro podporu zažívání, třapatka nachová pro podporu imunity, dále také pampeliška, lopuch, pelyněk nebo arnika. Měsíček lékařský je hojně užíván v dermatologii a pro výrobu přípravků pečujících o pleť a nehty, široké využití v kosmetice a farmacii má také silice heřmánku pravého nebo heřmánku římského. \n\nJako okrasné rostliny se v zahradách celého světa pěstuje a šlechtí nesčetné množství druhů, kultivarů, hybridů a variet. V českém prostředí patří k obvyklým květinám letničky jako aksamitníky (lidově afrikány), kokarda, krásenka, nestařec a různé slunečnice a také trvalky jako astry, protěže, listopadky, kopretiny, třapatkovky, omany, jiřiny, kamzičníky, šuškardy, ozdobné řebříčky a mnoho dalších. Středomořským polokeřem dobře zvládajícím suché prostředí je svatolína. K řezu jsou používány gerbery, chryzantémy, ostálky, kokardy a další. Sušené květy slaměnek (většinou zástupci rodů \"Xerochrysum\", \"Xeranthemum\" nebo \"Rhodanthe\") se používají do suchých vazeb.\n\nČeleď \"Asteraceae\" je velmi obsáhlá a obsahuje velký počet rodů, jejichž plný výčet najdete na seznamu rodů čeledi hvězdnicovitých. Zde je uveden zkrácený seznam rodů s českými názvy.\n\nPopis obrázku: \n\n\n"}
{"id": "30452", "url": "https://cs.wikipedia.org/wiki?curid=30452", "title": "Chemická energie", "text": "Chemická energie\n\nChemická energie je energie vázaná ve formě chemických vazeb mezi atomy a lze ji uvolňovat nebo naopak vázat pomocí chemických reakcí. I v případě chemických reakcí platí zákon zachování energie, takže součet energie vazeb před reakcí a dodané energie se rovná součtu energie vazeb po reakci a uvolněné energie.\n\nPokud je energie během reakce uvolněna, děje se tak obvykle ve formě tepla. Mluvíme pak o exotermické reakci. Naopak, pokud se při chemické reakci energie spotřebovává, jde o reakci endotermickou. Klasickým příkladem exotermické reakce je hoření.\n\nChemická energie se uvolňuje na úkor vazeb atomů a molekul spalovaných látek. V největší míře ji využíváme formou spalování fosilních paliv. Hořením dochází k porušování chemických vazeb mezi atomy a molekulami paliva a při tom se uvolňuje velké množství energie, tzn. tepla.\n\n"}
{"id": "30458", "url": "https://cs.wikipedia.org/wiki?curid=30458", "title": "Bečice (okres České Budějovice)", "text": "Bečice (okres České Budějovice)\n\nBečice jsou obec v Jihočeském kraji, ležící 6 km východně od Týna nad Vltavou. Mají obyvatel a jejich katastrální výměra činí 448 ha. PSČ je 375 01.\n\nPrvní písemná zmínka o vsi (\"in Becziczich villa\") pochází z roku 1396. Po roce 1850 byly Bečice samostatnou obcí, v letech 1961-90 byly připojeny k Žimuticím.\n\n\n\n"}
{"id": "30459", "url": "https://cs.wikipedia.org/wiki?curid=30459", "title": "Borek (okres České Budějovice)", "text": "Borek (okres České Budějovice)\n\nBorek je obec ležící v okrese České Budějovice v Jihočeském kraji, zhruba 6 km severovýchodně od centra Českých Budějovic. Borek byl dlouhá desetiletí poznamenán dopravou na Pražské ulici, tvořící silnici I/3 z Českých Budějovic do Tábora a Prahy; otevřením úseku dálnice D3 v roce 2017 došlo k výraznému zklidnění. Od roku 1991 do obce zajíždí trolejbusová linka budějovické MHD. Borek má obyvatel, katastrální výměra činí 193 ha.\n\nObec je pojmenována podle blízkého lesa \"Borku\", ve kterém jsou samé borovice. Vznik sídla se váže k trase císařské silnice, která byla v letech 1753 až 1755 namísto dosavadního západnějšího směrování přes Kněžské Dvory a Hrdějovice přeložena přímo přes zmíněný les, patřící k hlubockému panství Schwarzenbergů. Na vrchnostenské pastvině při silnici byla roku 1805 postavena první chalupa, v letech 1812 až 1816 přibyly další tři a panská zájezdní hospoda, čímž byl položen základ budoucí obci. Osada byla pro nemajetnost svých prvních obyvatel v počátcích zvána \"Bída\"; tento název je poprvé doložen k roku 1820 (\"Na Bídě\"). V 19. století se užívala obě pojmenování, Bída i Borek, přičemž druhé z nich, které přece jen nebylo pociťováno jako hanlivé, nakonec nabylo vrchu a od počátku 20. století je jediným úředním názvem. Ve starších dobách nacházelo nemálo zdejších obyvatel obživu v hornictví, poněvadž od čtyřicátých let 19. století se u Borku těžila železná ruda a kaolin. Postupně se zvětšující sídlo nemělo vlastní katastrální území a od vzniku obecního zřízení v roce 1850 po více než sto let spadalo dílem pod Hosín, z části též k Úsilnému a Hrdějovicím. Samostatnou obcí s vlastním katastrem se stal Borek teprve 16. května 1954. Růst obce trvá dodnes, přičemž v současnosti těží především z těsného sousedství Českých Budějovic.\n\n\n"}
{"id": "30460", "url": "https://cs.wikipedia.org/wiki?curid=30460", "title": "Borovnice (okres České Budějovice)", "text": "Borovnice (okres České Budějovice)\n\nBorovnice (jednotné číslo, tedy: \"do Borovnice, v Borovnici,\" též \"Velká Borovnice\", ) je obec v Jihočeském kraji, ležící necelých osm kilometrů jihovýchodně od Českých Budějovic. Má obyvatel, katastrální výměra činí 274 ha. PSČ je 370 07. K Borovnici patří i základní sídelní jednotka \"U Nové Vsi,\" která je stavebně srostlá s Novou Vsí.\n\nV písemných pramenech se ves (\"Borowniczie\") připomíná k roku 1383. Na sklonku 14. a v průběhu 15. století byla v držení vladyků z Borovnice erbu hřebla, později se stala součástí krumlovského panství Rožmberků. Osudy panství Český Krumlov pak sdílela Borovnice až do zrušení poddanství. Po zavedení obecního zřízení roku 1850 Borovnice tvořila součást obce Nová Ves a to až do roku 1931, kdy se osamostatnila. Za nacistické okupace byla v letech 1943 až 1945 nakrátko připojena ke Střížovu, poté znovu samostatná. Ke dni 12. června 1960 byla Borovnice začleněna pod obec Heřmaň a spolu s ní od 14. června 1964 pod obec Nedabyle. Opět samostatnou obcí je Borovnice počínaje 24. listopadem 1990.\n\n\n\n"}
{"id": "30461", "url": "https://cs.wikipedia.org/wiki?curid=30461", "title": "Boršov nad Vltavou", "text": "Boršov nad Vltavou\n\nBoršov nad Vltavou (něm. \"Payreschau\") je obec ležící v okrese České Budějovice, kraj Jihočeský, zhruba 6,5 km jihozápadně od Českých Budějovic. Žije zde obyvatel. V Boršově končí vodácky nejfrekventovanější úsek Vltavy.\n\nObec sestává ze čtyř částí a dvou katastrálních území. Jejím jádrem je vesnice Boršov na levém břehu řeky Vltavy, dnes srostlá s pravobřežní vsí Poříčí v jeden sídelní útvar. Třetí část představuje víska Zahorčice, asi 2¼ km zjz. od Boršova, čtvrtou pak tvoří vesnička Jamné, situovná přibližně 3 km jihozápadním směrem.\n\n\"(údaje ze sčítání lidu, celkem 1750 obyvatel k 1. prosinci 2011)\"\nPrvní písemná zmínka o vsi pochází z roku 1261, kdy se jako svědek na listině jmenuje Albert z Boršova (\"Albertus de Borschowe\"), dle erbu kosmé střely snad spřízněný s Bavory ze Strakonic. Tento později přesídlil do Horní Stropnice a roku 1290 Boršov věnoval cisterciáckému klášteru Vyšší Brod. Vyšebrodský klášter pak představoval boršovskou vrchnost po dalších pět a půl století až do zrušení poddanství, jedinou výjimkou bylo krátkodobé zastavení vsi rožmberskému písaři Mikuláši z Pelhřimova za vlády Jiřího Poděbradského. K roku 1453 se připomíná přívoz přes Vltavu mezi Boršovem a Poříčím. Dle urbáře z roku 1530 měla ves v této době 20 usedlostí. Tragicky se do dějin obce zapsala událost, k níž došlo za stavovského povstání, tehdy o Božím těle 18. června 1620 vtrhli do zdejšího kostela uherští vojáci, pobili přítomné věřící i s farářem a kostel vyrabovali.\n\nOd roku 1850 se Boršov stal samostatnou obcí, která postupně začala srůstat s obcí Poříčí na protějším břehu. Roku 1884 postavili bratři Vlastimil a Dobroslav Zátkové u mlýna v Březí na protějším břehu nad Poříčím největší továrnu na těstoviny v tehdejším Rakousko-Uhersku, tento velký potravinářský podnik zde působí dodnes. V v první polovině 90. let 19. století byla přes Boršov položena železniční trať do Českého Krumlova s přemostěním Vltavy, silniční most mezi oběma obcemi přibyl v letech 1916 až 1917. K administrativnímu sloučení Boršova s Poříčím došlo nakrátko v letech 1943 až 1945 za německé okupace, definitivně pak roku 1949. Koncem války projížděly přes most v Boršově jednotky německé armády ve snaze vzdát se americkým vojskům, která operovala v okolí Křemže. V květnu 1945 vstoupily do Boršova jednotky americké armády. V roce 1950 byl pro nově spojený Boršov s Poříčím úředně stanoven název \"Boršov nad Vltavou\". Od roku 1960 do Boršova zajíždí budějovická MHD.\n\nV letech 1985–1990 byla k Boršovu připojena Vrábče i s osadami Jamné, Koroseky, Kroclov, a Slavče, po roce 1990 se Vrábče opět osamostatnilo, pouze Kroclov se vrátil zpět pod Vrábče až od roku 1992 a Jamné už zůstalo Boršovu.\n\n\n\n"}
{"id": "30463", "url": "https://cs.wikipedia.org/wiki?curid=30463", "title": "Branišov (okres České Budějovice)", "text": "Branišov (okres České Budějovice)\n\nBranišov (lidově a dříve též úředně \"Branšov\") je obec ležící v okrese České Budějovice, kraj Jihočeský, zhruba 5,5 km západně od centra Českých Budějovic. Žije zde obyvatel.\n\nObec představuje jednu část a jedno katastrální území, nazvané \"Branišov u Dubného\". Kromě vlastní vsi Branišov k ní přísluší též drobná osada U Jankarů (jinak \"U Jaukerů\", podle Martina Jaukera, který se zde jako první někdy po roce 1799 usadil), situovaná při silnici do Českých Budějovic asi 900 m východně, dále samota zvaná dle polohy U Lesa (bývalá hájovna \"U Petrů\"), vzdálená nějakých 1,3 km vjv., a samota Hluchá Bašta při \"Návesním rybníce\" zhruba 1,1 km na sever.\n\nDřívější název \"Branšov\", německy \"Pranischen\" nebo \"Branischen\". Název pochází pravděpodobně od lokátora nebo majitele Braniše.\n\nPrvní písemná zmínka o vsi (\"Branischow\") pochází z roku 1391. Ve starších dobách bývala ves rozdělena mezi několik vrchností: Jedna část byla poddána k blízké tvrzi Doubíčko, držené různými drobnými šlechtici od 14. století až do roku 1548, kdy Doubíčko i s příslušným dílem Branišova od bratří Jiřího, Kryštofa, Adama a Jáchyma Kořenských z Terešova odkoupilo město České Budějovice. Druhý díl Branišova náležel ke Třebínu, taktéž s vlastníky z řad nižší šlechty. Z nich poslední Hynek Vamberský z Rohatec pro účast na stavovském povstání propadl majetkem a konfiskovaný Třebín s příslušnou částí Branišova následně roku 1623 koupily České Budějovice, které pak pro většinu Branišova zůstaly vrchností až do zrušení poddanství. Od 17. století se připomíná Doubská (dnešní Hluchá) Bašta coby obydlí hlídače, spravujícího okolní městské rybníky. Drobné podíly v Branišově měly i další vrchnosti; na sklonku feudalismu v roce 1848 tak patřila jedna usedlost k panství Hluboká a jedna usedlost k panství Český Krumlov. Od roku 1850 je Branišov samostatnou obcí, s výjimkou období 1943 až 1945 a 12. června 1960 až 31. prosince 1993, kdy tvořil část obce Dubné.\n\n\n\n"}
{"id": "30465", "url": "https://cs.wikipedia.org/wiki?curid=30465", "title": "Hrdějovice", "text": "Hrdějovice\n\nHrdějovice (do roku 1923 Hrdějice, ) jsou obec v Jihočeském kraji, ležící 5 km severně od Českých Budějovic. Mají obyvatel a jejich katastrální výměra činí 883 ha. Vlastní Hrdějovice jako část obce mají PSČ 373 61.\n\nNa území obce je doloženo pravěké osídlení z doby knovízské kultury. První písemná zmínka o vsi pochází z roku 1350, kdy budějovický farář prodával nedaleký dvůr „směrem k Hrdějovicím“ (\"versus Herdawicz\"). Název pochází zřejmě podle osoby Hrdibora či Hrděje. V roce 1378 jsou jak Hrdějovice (\"Hrdywiczi\") tak Opatovice (\"Opatowiczi\") jmenovány ve výčtu vesnic, které spolu s městečkem Lišovem král Karel IV. zastavil Janovi z Leuchtenberka. Až do zániku feudálního zřízení náležely Hrdějovice s Opatovicemi k hlubockému panství, jehož posledními držiteli byli od roku 1661 Schwarzenbergové.\n\nPřes Hrdějovice vedla původní silnice z Českých Budějovic na Tábor, na které se někdy nacházely v kolejích kousky jantaru. V polovině 18. století byla silnice přeložena do míst dnešního Borku.\n\nPo zrušení poddanství se Hrdějovice (tehdy zvané \"Hrdějice\", německy \"Hartowitz\") roku 1850 staly samostatnou obcí, jíž zůstávají podnes. Tato obec na počátku zahrnovala i vsi Opatovice a Nemanice. Opatovice pak bývaly na čas oddělené coby obec s vlastní samosprávou v letech 1907 – 1943 a 1945–1960. Nemanice byly postoupeny městu České Budějovice v roce 1954. V roce 1954 byla část Hrdějovického katastrálního území převedena na nově vzniklou obec Borek.\n\nV roce 1950 bylo založeno JZD, 1968 zaveden vodovod a od roku 1983 zajíždí do Hrdějovic českobudějovická MHD. Od roku 2000 má obec vlastní znak.\n\nObec Hrdějovice se skládá ze dvou částí, které obě leží v katastrálním území \"Hrdějovice\".\nK Hrdějovicím přísluší též samota Nová Obora.\n\n\"(údaje dle sčítání lidu roku 2001)\"\n\n\n\n"}
{"id": "30466", "url": "https://cs.wikipedia.org/wiki?curid=30466", "title": "Vráto", "text": "Vráto\n\nVráto (něm. \"Brod\") je obec ležící v okrese České Budějovice, kraj Jihočeský, zhruba 4 km východně od centra Českých Budějovic, při silnici do Rudolfova. Má obyvatel a jeho katastrální výměra činí 153 ha. PSČ je 370 01, pošta České Budějovice.\n\nPrvní zmínky o vsi (\"Brad\", \"Brod\") pocházejí z roku 1375.\n\nV letech 1850 až 1951 bylo Vráto samostatnou obcí s osadou Hlinsko (před 1. světovou válkou čítala ves 837 obyvatel, z toho 556 české a 281 německé národnosti), v letech 1943-5 s osadou Dubičné; poté mezi roky 1952 a 1960 přičleněno k městu České Budějovice. V letech 1960-75 bylo opět samostatnou obcí s osadou Hlinsko, počínaje rokem 1976 byly obě vesnice připojeny k Rudolfovu. Status obce získalo Vráto znovu ke dni 24. listopadu 1990; osada Hlinsko, která do té doby sdílela osudy s Vrátem, však tehdy zůstala součástí Rudolfova.\n\nKolem roku 1860 mělo Vráto 31 domů, ve kterých žilo 216 převážně německy hovořících katolíků. Osada Hlinsko, která byla k Vrátu připojena roku 1850, byla česko-německá, tvořilo ji 17 domů + 2 samoty a dohromady v ní žilo 179 obyvatel katolického vyznání. Roku 1900 bylo ve Vrátu napočítáno 62 domů s 688 převážně německými obyvateli, Hlinsko mělo 24 domů a 160 obyvatel. K roku 1915 se ve Vrátu uvádí 837 obyvatel: 556 Čechů a 281 Němců. V osadě Hlinsko v té době žilo 179 Němců a 117 Čechů. Dohromady tak měla obec 1133 obyvatel. V roce 1921 bylo ve Vrátě, včetně Hlinska, 149 domů, ve kterých žilo 1400 obyvatel, z toho 996 se hlásilo k české národnosti a 369 k německé. V samotném Vrátu tedy bylo 106 domů a 1029 obyvatel (782 Čechů a 222 Němců), v osadě Hlinsko bylo 43 domů, ve kterých žilo 371 obyvatel, z nichž bylo 214 Čechů a 147 Němců. V roce 1930 bylo ve Vrátě 145 čísel popisných, ve kterých bydlelo 1100 lidí. Z nich se k Čechům hlásilo 862 osob a k Němcům 232. 674 bylo římských katolíků, 277 československých a 111 bez vyznání. V osadě Hlinsko bylo 61 čísel popisných se 451 obyvateli. 328 bylo české a 116 německé národnosti. Podle náboženské příslušnosti bylo z nich 322 římských katolíků, 97 členů československé církve a 24 bez vyznání.\n\nV červnu a červenci 1945 byla ve Vrátě provedena konfiskace majetku německých obyvatel, kteří byli internováni ve sběrném táboře v nedalekém Suchém Vrbném a později odsunuti do Německa. V obci zůstalo jen několik Němců, žijících ve smíšených manželstvích. V roce 1946 odešlo menší množství převážně mladých obyvatel Vráta dosídlit pohraničí.\n\nRoku 2001 mělo Vráto pouze 69 domů a 200 obyvatel. Jeho původní místní část Nové Vráto, která od roku 1960 spadá pod České Budějovice, měla v témže roce ovšem 191 domů a 695 obyvatel.\n\nBudějovický učitel Willibald Böhm zaznamenal ještě ve 20. letech 20. století v nedalekém Rudolfově starobylou pověst. Praví se v ní zhruba toto: Jeden sedlák oral na poli mezi Vrátem a Rudolfovem. Před polednem se u něj zčista jasna objevila bíle oděná žena, která ho oslovila jménem a přikázala mu, ať koně přepřáhne do vozu a následuje jí. Sedlák poslechl a žena ho zavedla k bráně od podzemní chodby. Chodba ústila do sálu naplněného zlatými a stříbrnými mincemi. Když do něj sedlák chodbou dojel, žena zmizela a neznámý hlas na sedláka zavolal, ať si nabere, co uveze. Sedlák tak učinil a s plně naloženým vozem jel k východu. Neznámý hlas ho začal pokoušet, ať si nabere ještě víc, ale on rychle spěchal k ven. Sotva vyjel na světlo, odbilo poledne a brána s rámusem zmizela. Z podzemí ještě zaslechl výkřik: \"Du hast dich gut beraten!\" - \"Dobře sis poradil!\" Sedlák pak šťastně dorazil i s pokladem domů do Vráta.\n\n\n"}
{"id": "30468", "url": "https://cs.wikipedia.org/wiki?curid=30468", "title": "Hosín", "text": "Hosín\n\nHosín () je obec v Jihočeském kraji, ležící 7 km severně od Českých Budějovic. Má obyvatel, katastrální výměra činí 3 097 ha. PSČ je 373 41, pošta Hluboká nad Vltavou. Východně od Hosína se rozkládá letiště Hosín Aeroklubu České Budějovice.\n\nPrvní písemná zmínka o názvu Hosín je z roku 1262 a týká se lesa. O vsi, přesněji o zdejším faráři Oldřichovi, pochází zmínka z roku 1330 (\"plebanus in Hossing\"). V roce 1599 byla začata dosud zachovalá hosínská matrika. O sto let později zde vzniklo Lovecké bratrstvo, nejstarší myslivecký spolek v Čechách. Dne 19. října 1815 Hosín navštívil ruský car Alexandr. Roku 1854 ves vyhořela.\n\nHosín po staletí náležel k původně královskému panství Hluboká, jehož posledními feudálními držiteli byli od roku 1661 Schwarzenbergové. Po zrušení poddanství je Hosín od roku 1850 až podnes samostatnou obcí. V roce 1954 byla část Hosínského katastrálního území převedena na nově vzniklou obec Borek. Od roku 1964 patří pod Hosín i Dobřejovice.\n\nObec Hosín se skládá ze dvou částí ve dvou katastrálních územích.\n\n\n\n\n"}
{"id": "30473", "url": "https://cs.wikipedia.org/wiki?curid=30473", "title": "Smrk (Jizerské hory)", "text": "Smrk (Jizerské hory)\n\nSmrk ( ', ') je s výškou 1124 metrů nad mořem nejvyšší horou Smrčské hornatiny a zároveň také české části Jizerských hor. Odedávna se zde stýkaly hranice tří zemských celků: Čech, Lužice a Slezska. Dnes je zde pěší hraniční přechod do Polska a v roce 2003 zde byla znovupostavena rozhledna. Polský vrchol Smrek má výšku 1123 metrů a leží těsně za česko-polskou hranicí. Na jižních svazích hory pramení řeka Jizera a nedaleko vrcholu, na západním svahu hory, leží přírodní památka Klečoviště na Smrku.\n\nVzhledem ke své poloze byla oblast kolem hory odedávna předmětem sporů o přesný průběh hranic. Hranice mezi českým a slezským majetkem údajně procházela od skály pod vrcholem hory (') k prameni Jizery a dále podle jejího toku. Na Smrku však jsou dva prameny a každé panství považovalo za správný ten pro něj výhodnější. Jeden takový spor je zmiňován již v roce 1628 za vlády Albrechta z Valdštejna. Proto bylo nařízeno označení sporné hranice tabulemi opatřenými nápisem A.D.F.S.S.R.I.P. (). Jedna z těchto tabulí byla umístěna také na obrovský „Dresslerův smrk“ na vrcholu hory. Tento smrk byl pak označován jako „'“ (Tabulový smrk), po jeho vyvrácení roku 1790 se toto jméno postupně začalo používat i pro celou horu. Do té doby byla nazývána „\"Hora u obrázku\"“, „\"Heidelberg\"“ nebo „\"Polský hřeben\"“.\n\nSmrk byl také údajně dějištěm dvou leteckých havárií. Roku 1939 se do jižního svahu hory zřítilo k \"Věži grálu\" letadlo Heinkel He 111. Roku 1944 skončil na vrcholu Smrku svůj let německý Junkers.\n\nPrvní rozhledna byla postavena až v roce 1892. Její stavba údajně trvala sedm týdnů a stála 1683 zlatých a otevřena byla 21. srpna 1892. Díky pečlivé údržbě vydržela dřevěná rozhledna až do roku 1946, kdy sousední chata z roku 1924 vyhořela. Neudržovaná věž se postupně rozpadala, až se v šedesátých letech zřítila.\n\nV roce 1992 vznikla v Novém Městě „Společnost pro obnovu rozhledny“. Samotná stavba 20 metrů vysoké ocelové stavby architekta Jana Dudy začala v roce 2001. Náklady na její stavbu dosáhly 3,6 mil. Kč a byla otevřena 18. září 2003.\n\nNa vrcholu se nachází Körnerův pomník, který postavili členové Německého horského spolku v Novém Městě pod Smrkem. Tak učinili na počest stého výročí výstupu německého básníka z Bad Flinsbergu, Karla Theodora Körnera. Pomník je zhotoven z kamenného, rulového obelisku a kamenné desky, do níž je vytesán nápis. Rok 1940 znamenal upevnění bronzové plakety s Körnerovým reliéfem. Po válce byl pomník povalen a v 80. letech opět postaven. Při stavbě nové rozhledny na Smrku byl pomník restaurován a byla na něj také připevněna nová pamětní deska a obnoven již nečitelný německý nápis.\n\n\nZmiňovaný Nebeský žebřík o délce 630 metrů na podzim roku 2013 opravily Lesy ČR.\n\nSmrk je dvojvrchol, kde vyšší vrchol leží v Česku a o metr nižší \"Smrek\" je již na polském území. Ze slovníku lze zjistit, že slovo \"smrek\" je nářeční pojmenování slova \"świerk\", což znamená smrk. Vrchol Smrek nemá faktické vrcholové označení, není zde žádný památník ani geodetický bod. Z geografického hlediska je důležitý pouze tím, že přes něj prochází rozvodí mezi Baltským a Severním mořem. Z vrcholu není na rozdíl od českého sousedního vrcholu žádný rozhled, na což mají vliv imisemi zničené odumřelé stromy.\n\n\n"}
{"id": "30474", "url": "https://cs.wikipedia.org/wiki?curid=30474", "title": "Florián Gryspek", "text": "Florián Gryspek\n\nFlorián Gryspek z Gryspachu psáno též Griespek z Griespachu (18. prosince 1504 Innsbruck – 29. března 1588 Nelahozeves) byl český šlechtic bavorsko-rakouského původu, vysoký královský úředník, zakladatel české větve rodu Gryspeků.\n\nPo univerzitních studiích v Innsbrucku a Paříži vstoupil roku 1530 do služeb krále Ferdinanda I., který si ho jako svého sekretáře pro jeho vzdělání a oddanost velmi oblíbil. V roce 1538 se stal královským radou, v roce 1540 komorním prokurátorem. Protože stál na straně krále, byl za protihabsburského odboje roku 1547 nakrátko stavy vězněn na Pražském hradě. Postupně získal rozsáhlý pozemkový majetek, mimo jiné panství Kaceřov, Nelahozeves a Rožmitál, na nichž prováděl rozsáhlou stavební a podnikatelskou činnost, z níž vyniká zejména renesanční přestavba zámku v Nelahozevsi a Kaceřově. Panství Kaceřov zamýšlel jako hlavní rodové sídlo. V roce 1539 získal společně s Kaceřovem polovinu Kralovic od plaského konventu a v roce 1543 mu byla propůjčena i jeho druhá polovina (propůjčení bylo stanoveno na 4 generace). V Kralovicích nechal vybudovat dvouposchoďový městský dům s jednoduchou věží označovaný místními za zámek, který byl zbourán před rokem 1989.\n\nFlorián Gryspek se oženil v roce 1539 v Innsbrucku s tehdy třináctiletou Rosinou Hölzlovou ze Silianu, se kterou měl postupně čtrnáct synů a deset dcer. Sedm synů, kteří otce přežili, se o majetek podělilo: Václav († 1590), Ferdinand († 1606), Vratislav († 1588), Karel († 1610), Jan Jiří († 1599), Jaroslav Bedřich († 1594), Blažej († 1620). Florián Gryspek je pohřben spolu s manželkou Rosinou († 1573) v kryptě kostela svatého Petra a Pavla v Kralovicích na severním Plzeňsku, kde se nachází rodinná hrobka Gryspeků s mumifikovanými těly některých členů rodu.\n\n"}
{"id": "30475", "url": "https://cs.wikipedia.org/wiki?curid=30475", "title": "Členovci", "text": "Členovci\n\nČlenovci (Arthropoda) jsou největší kmen živočišné říše. Jsou nejúspěšnějším a druhově nejpestřejším kmenem v evoluci celé živočišné říše a mají značný hospodářský význam. Popsáno je přibližně 1 000 000 druhů. Velikost dospělců se pohybuje od méně než 1 mm (např. roztoči) až po téměř 60 cm (korýši, hrotnatci).\n\nVe vývojové větvi prvoústých dosáhli členovci nejvyššího stupně dokonalosti, který je srovnatelný s postavením obratlovců mezi druhoústými. Charakteristickým znakem prvoústých je nestejnocenné (heteronomní) článkování. Během fylogeneze u nich docházelo ke splývání sousedních tělních článků ve větší celky, které bylo provázeno odpovídajícími změnami vnitřních orgánů (např. splýváním nervových ganglií).\n\nKaždý tělní článek nesl původně jeden pár končetin. Pokud se uvádí, že se končetiny členovců odvozují od parapodií, tedy tělních výběžků mnohoštětinatců, je to téměř jistě omyl, neboť mnohoštětinatci a členovci nejsou navzájem příbuzní a končetiny členovců vznikly nezávisle na parapodiích kroužkovců. Domnělá příbuznost členovců a kroužkovců vedla vědce v roce 1795 k vytvoření taxonu Articulata, který tyto kmeny zahrnoval. Dnes se prosazuje zařazení do skupiny Ecdysozoa.\n\nBěhem vývoje členovců se zřejmě zmenšil počet končetin. Pohybovou funkci si zanechaly pouze končetiny na hrudní části těla. Ostatní buď zanikly, nebo se přeměnily (např. v tykadla, čelisti, makadla, kusadla).\n\nČlenovci jsou polymerní coelomata, u nichž je výrazná tagmatizace těla na tři větší tělní celky (tagmata): hlavu (\"cephalon\", \"caput\"), hruď (\"thorax\") a zadeček (\"abdomen\"). Další pak na hlavohruď a zadeček. Tato heteronomní metamerie byla i důvodem evoluční úspěšnosti. Končetiny jsou článkované, s klouby, které umožňují připojení k tělu. Původně nesl každý pár končetin jeden článek, později však některé z nich nabyly jiné funkce (hlavové články). Končetiny se skládají z kyčle (\"coxa\"), předkyčlí (\"trochanter\"), stehna (\"femur\"), holeně (\"tibia\") a chodidla (\"tarsus\") zakončeného dvěma drápky či přísavkami (zákožka svrabová).\n\nTělo členovců je kryto několikavrstevnou kutikulou, která obsahuje polysacharid chitin (polyacetylglukosamin), vylučovaný jednovrstevnou epidermis. Kutikula je složena z epikutikuly a prokutikuly. Epikutikula je velmi tenká, neobsahuje chitin, je však složena z několik vrstev:\n\nProkutikula navazuje na epidermis. Obsahuje množství kanálků, které spojují epidermis s okolním prostředím, obsahuje chitin. Je složena z tenké, tmavé a tvrdé exokutikuly (sklerotin, někdy i CaCO3) a endokutikuly.\n\nKutikula většiny členovců je rozdělena na destičky (tzv. sklerity) spojené bílkovinou gumovité povahy (\"resilin\"); naproti tomu např. škrkavky mají tělo složené z jedné souvislé kutikuly. Původně patřily ke každému článku těla čtyři sklerity: tergum (tergit), sternum (sternit) a dva pleurity. Někdy však mohou sklerity patřící k jednomu tagmatu splynout a vytvořit jednotný štít (karapax). Na vnitřní straně se kutikula vlní a tvoří četné výběžky (apodémy), na které se upínají svaly. Naopak na vnější straně se na povrchu tvoří drobné útvary podobné chlupům, ostnům a trnům. Tyto výběžky jsou často spojeny s nervovými buňkami – pak se nazývají senzily.\n\nProtože kutikula je pevná schránka, brání živočichům v růstu. Živočich ji musí několikrát za život svléci. Svlékání se označuje jako ekdyse. Před svlékáním je živočich určitou dobu neaktivní – starý exoskelet se odděluje od epidermálních buněk pod ním. Při procesu (tzv. apolýza) dochází také k oddělení svalů od úponů a nervových zakončení od kutikulárních smyslových orgánů. Do prostoru vzniklého mezi epidermálními buňkami a starou kutikulou je vyloučena exuviální tekutina, která obsahuje zatím neaktivní enzymy. Poté začnou epidermální buňky tvořit pod starou kutikulou novou kutikulu. Tím se aktivují enzymy v exuviální tekutině, rozkládají spodní část staré kutikuly a ta je vstřebána. Prasknutí staré kutikuly vyvolá živočich kroutivými pohyby, příp. i zvýšením tlaku hemolymfy na daném místě těla. Ze starého exoskeletu se vysouká. Svlečená kutikula se nazývá svlečka (exuvie). Někteří členovci svlečku požírají. Jednotlivé vývojové fáze mezi ekdysemi jsou instary.\n\nJednotlivé fáze mezi svlékáními se nazývají instary. Například když se nymfa vylíhne z vajíčka, jedná se o nymfu prvního instaru. Po prvním svlékání je z ní nymfa druhého instaru, po druhém svlékání je ve třetím instaru atd. Pojem instar se často zaměňuje s pojmem stadium. Stadium označuje fáze vývoje nadřazené instarům, a to stadium vajíčka, larvy, kukly, dospělce (u hmyzu s proměnou dokonalou) a stadium vajíčka, nymfy, dospělce (u hmyzu s proměnou nedokonalou). Stadium larvy nebo nymfy se většinou skládá z několika instarů.\n\nEkdyse u hmyzu je řízena hormonálně, aktivací ekdysonu, steroidního prohormonu hmyzu.\n\nKutikula je neprostupná pro vzduch, a proto se členovcům vyvinuly různé druhy dýchacích soustav založené na žábrách, plicních vacích a vzdušnicích.\n\nVývin členovců je buď přímý (např. pavouci, raci), nebo nepřímý, tj. přes larvu. Vajíčka členovců jsou mozaiková neboli determinační. To umožňuje také vznik tzv. gynandromorfů, jedinců, jejichž každá strana náleží jinému pohlaví. Jelikož jsou vajíčka mezo- nebo polylecitální, dochází k povrchovému (superficiálnímu) rýhování. Některé velmi primitivní formy mají vajíčka oligolecitální a pak dochází k totálnímu rýhování.\n\nČlenovci jsou řazeni do nadřazené skupiny Panarthropoda, která patří mezi Ecdysozoa, tedy prvoústé živočichy svlékající chitinovou kutikulu.\n\nDo skupiny Panarthropoda patří dále želvušky (Tardigrada) a drápkovci (Onychophora). Otázka sesterské skupiny recentních členovců dosud není jednoznačně vyřešena. Z molekulárních analýz vycházejí jako nejbližší drápkovci, podle morfologických analýz uvažujících i fosilní záznam jsou sesterskou skupinou želvušky (společná skupina členovců a želvušek se nazývá Tactopoda).\n\nKdyby byly uvažovány i prozkoumané vyhynulé skupiny, byly by recentním euarthropodům pravděpodobně nejbližší kambrijské rody \"Chengjiangocaris\", \"Fuxianhuia\" a \"Shankouia\"; do nejbližšího příbuzenstva by patřila i \"Opabinia\" a anomalokaridi (Anomalocarididae), známí zejména díky kambrijskému predátoru zvanému anomalocaris.\n\nRecentní členovci se tradičně člení na 4 velké skupiny, zpravidla označované jako podkmeny – klepítkatce, stonožkovce, korýše a šestinohé. Dlouho se usuzovalo na užší příbuznost stonožkovců a šestinohých (společný název \"Tracheata=Atelocerata\" – vzdušnicovci) a spekulovalo se, zda korýši jsou bližší příbuzní klepítkatců (společný název \"Schizoramia\") nebo vzdušnicovců (společný název \"Mandibulata\" – kusadlovci). V 90. letech 20. století se na základě prvních molekulárních analýz objevily další konkurenční hypotézy – užší příbuznost šestinohých a korýšů (společný název \"Pancrustacea=Tetraconata\") a klepítkatců se stonožkovci (společný název \"Myriochelata=Paradoxopoda\"). Konečné rozhodnutí snad přinesla komplexní fylogenetická analýza jaderných genů z r. 2010: Byla vyvrácena hypotéza vzdušnicovců a paradoxopodů a potvrzena přirozenost mandibulát a pancrustaceí, korýši v užším slova smyslu byli potvrzeni jako nepřirozená skupina, v jejímž rámci došlo k podstatným přeskupením. Studie však nenalezla dostatečnou podporu pro rozhodnutí o vnitřní příbuzenské struktuře pavoukovců jako hlavní skupiny recentních klepítkatců. Závěry studie byly v témž roce podpořeny širokou fylogenetickou studií jaderných genů, mikroRNA i morfologických znaků, i studií z roku 2011, která již konstatovala prokázání dostatečné robustnoti fylogenetického stromu. Novější a obsáhlejší studie pak přinesly jen drobnější změny, např. v postavení lupenonožců. Molekulární analýzy byly často v rozporu s morfologickými analýzami. Teprve studie z r. 2013 potvrdila molekulární výsledky i rozsáhlou analýzou morfologických znaků z fosilního záznamu se správným uvažováním konvergentních znaků.\n\nNásledující systém recentních členovců vychází (včetně českých názvů) z BioLibu, přičemž nejsou uváděny taxonomické ranky (třídy, podtřídy a řády), protože se v různých systémech liší. Byly provedeny některé názvoslovné úpravy při redukci monotypických úrovní a zejména doplněny některé nové skupiny (označené ) a opuštěny všechny skupiny, které se ve fylogenetické analýze ukázaly jako polyfyletické (např. \"Maxillopoda\"), u parafyletických je doplněna poznámka o nepřirozenosti.\n\nArthropoda \"syn.\" Euarthropoda - členovci\n\n\nVýše uvedený systém uvádí některé tradiční, ale parafyletické skupiny. Současné (počátek r. 2013, u klepítkatců r. 2019) představy o skutečné vzájemné příbuznosti jednotlivých skupin recentních členovců ukazuje následující fylogenetický strom, zpracovaný podle fylogenetických analýz (\"P?\" značí skupiny, u kterých není analýzami vyloučena parafyletičnost; ? skupiny s nedostatečně potvrzenou pozicí).\n"}
{"id": "30479", "url": "https://cs.wikipedia.org/wiki?curid=30479", "title": "Prha", "text": "Prha\n\nPrha (\"Arnica\") je rod dvouděložných rostlin z čeledi hvězdnicovitých. Jsou to žlutě kvetoucí vytrvalé byliny se vstřícnými listy. Je známo okolo 30 druhů, vyskytují se v mírném pásu severní polokoule - v Evropě, Asii i Severní Americe. V České republice roste pouze prha arnika (\"Arnica montana\"), která je ceněnou léčivou rostlinou.\n\nArniky jsou vytrvalé byliny se vzpřímenou, jednoduchou nebo větvenou lodyhou. Oddenek je krátký a tlustý. Listy jsou často uspořádány v přízemní růžici, případně jsou pouze lodyžní nebo obojí. Lodyžní listy jsou nejčastěji vstřícné, pouze u některých cizokrajných druhů jsou horní lodyžní listy menší a střídavé. Čepele listů mohou být celokrajné nebo zubaté. Květy jsou uspořádány v plochých či kulovitých úborech, které jsou buď jednotlivé nebo skládající vrcholíky či chocholíky. Úbor je podepřen zvonkovitým zákrovem. Lůžko květenství je vypouklé. Paprsčité květy na okraji úboru jsou žluté nebo oranžové, v počtu nejčastěji 5 až 22, případně chybějí. Střední trubkovité květy jsou žluté nebo výjimečně smetanové, s květní trubkou kratší než nálevkovité ústí. Prašníky tyčinek bývají žluté, pouze u některých zástupců jsou purpurové. Nažky jsou hnědé, šedé nebo černé, kuželovité, úzce vřetenovité nebo obvejčitě válcovité. Na povrchu mohou být nažky lysé, chlupaté nebo žláznaté a většinou nesou jednořadý vytrvalý pérovitý chmýr složený z 10 až 50 štětin.\n\nU rodu arnika je běžná polyploidie a mnohé druhy jsou apomiktické.\n\nRod arnika zahrnuje asi 30 druhů. Je rozšířen v mírném pásu Evropy, Asie (Japonsko a Rusko) i Severní Ameriky včetně Mexika. Nejvíce druhů se vyskytuje na západě Severní Ameriky. Arniky jsou převážně horské rostliny. Náležejí mezi ně široce rozšířené druhy stejně jako místní endemity. Některé druhy, jako je \"A. angustifolia\", \"A. unalaschcensis\", \"A. griscomii\" a \"A. lessingii\", se vyskytují cirkumboreálně v Asii i Severní Americe.\n\nV České republice se vyskytuje jediný druh, prha arnika (\"Arnica montana\"). Ta je rozšířena téměř po celé Evropě mimo její jihovýchodní části. Mimo to se v Evropě vyskytuje ještě druh \"Arnica angustifolia\", který roste ve Skandinávii a severním Rusku.\n\nKvěty prh jsou navštěvovány hmyzem. U tohoto rodu rostlin je běžná apomixie, při níž k vytvoření semen není nutné opylení. Semena jsou u většiny druhů opatřena chmýrem a šířena větrem.\n\nPrhy (\"Arnica montana\", \"A. chamissonis\") obsahují seskviterpenoidní laktony (helenalin, dihydrohelenalin), flavonoidy (kvercetin, patuletin), fenylpropanové kyseliny (kys. kávová, kys. chlorogenová). Prhy mají protizánětlivé účinky a působí mimo jiné jako antioxidanty.\n\nPrha arnika (\"Arnica montana\") je tradičně využívána jako léčivá rostlina. V lékařství se používá zejména v kardiologii, v lidovém léčitelství zevně na rány, otoky a záněty. Některé druhy jsou zřídka pěstovány jako okrasné trvalky.\n\n"}
{"id": "30482", "url": "https://cs.wikipedia.org/wiki?curid=30482", "title": "Odysseus (Joyce)", "text": "Odysseus (Joyce)\n\nOdysseus (v angl. orig. \"Ulysses\") je román irského spisovatele Jamese Joyce. Jedná se o parafrázi Homérova eposu Odysseia, na nějž v mnoha paralelách odkazuje. Z dalších děl citovaných v Joyceově románu lze uvést např. Shakespearovu tragédii Hamlet či Mozartovu operu Don Giovanni, časté jsou rovněž citace a parafráze bible, různých liturgických textů, ale i irských lidových popěvků. Mnozí odborníci i laici považují \"Odyssea\" za největší anglicky psané dílo 20. století\n\nJoyce psal \"Odyssea\" sedm let, mezi roky 1914 a 1921. Poprvé bylo dílo vydáno roku 1922 v Paříži, neboť ve Velké Británii i ve Spojených státech amerických měla kniha problémy s cenzurou. Román pojednává o příhodách a trampotách mnoha obyvatel Dublinu během čtvrtka 16. června 1904 od osmi hodin ráno do brzkých ranních hodin následujícího dne.\n\nLeopold Bloom\nSyn židovského přistěhovalce z Uher a irské protestantky. Narodil se roku 1866, 8. října 1888 se oženil s Marion (Molly) Tweedyovou a měl s ní dvě děti: Milly a Rudyho. Živí se sháněním inzerátů pro noviny. Je velice vzdělaný, dává najevo své sebevědomí a některým lidem je až nepříjemný svými encyklopedickými znalostmi, díky nimž dokáže okomentovat téměř cokoli. Je rovněž vysoce inteligentní, myslí dopředu a umí najít skryté souvislosti. Má i jisté umělecké vidění světa, smysl pro slovní hříčky a poezii. V běžném životě je však uvážlivý, chová se maximálně prakticky a má také hospodářský talent, umí peníze získat a vyjít s nimi. Někteří irští patrioti mají problémy s jeho židovským původem.\nProjevuje se u něj mírný sklon ke tloustnutí; jeho vztah k alkoholu je mnohem rezervovanější než u většiny jeho přátel a známých (a u Irů vůbec), takže jej nikdy nikdo neviděl opilého.\nJe možné, že ztráta syna Rudyho (viz níže) ovlivnila jeho chování vůči mladému Dedalovi, ve kterém snad začal spatřovat náhradu za ztraceného syna (viz zejména závěr 15. kapitoly).\n\nŠtěpán Dedalus\nDruhá nejdůležitější postava románu, učitel antických dějin a začínající básník (je mu 22 let). Zatímco Bloom je blížencem dávného Odyssea, je Štěpán obdobou jeho syna Telemacha, o němž vypráví tři první zpěvy Odyssei, tzv. Telemachie. Dalšími archetypy pro tuto postavu jsou Daidalos (= Dedalus) a princ Hamlet ze slavné Shakespearovy tragédie. Tak jako Bloom postrádá syna, tak Štěpán postrádá otce, z jehož domu po matčině smrti odešel. Žije přechodně v sandycovské Martello tower s jistým medikem Malachjášem Mulliganem. Cítí trpký zármutek nad matčinou smrtí, domů se vrátit nechce a život po boku hýřivého Mulligana jej také neuspokojuje.\nStudium na jezuitské koleji jej silně ovlivnilo, ač se vůči katolictví a zejména jezuitům dost silně vymezuje. Je vysoce inteligentní, vzdělaný a nadaný básník, obdivovatel Shakespearova Hamleta, kterého umí svérázným způsobem vyložit.\nTato postava je též hlavním (anti)hrdinou staršího Joyceova románu Portrét umělce v jinošských letech a je do značné míry autorovým autoportrétem z dob o nichž oba romány vyprávějí.\n\n\"\"Popletli mu rozum líčením pekla, řekl. Do attické noty už nikdy nepadne. Nota Swinburna a kdejakého básníka, sinalá smrt a zarudlé zrození. To je jeho tragika. Básník z něho nikdy nebude. Rozkoš tvorby…\"\" (Takto jej vidí Malachjáš Mulligan, str. 231–232)\n\nMarion (Molly) Bloomová je manželkou Leopolda Blooma a matkou jeho dvou dětí. Je to dublinská operní pěvkyně, ve svých 34 letech stále velmi krásná a náruživá. Narodila se roku 1870 na Gibraltaru jako dcera plukovníka Tweedyho a Lunity Laredové. Jejím mýtickým předobrazem je Odysseova manželka Pénelopé, na rozdíl od ní však Molly není zrovna moc věrnou ženou. Modelem pro tuto postavu byla Joyceovi vlastní životní družka Nora Barnacleová, se kterou se v den, který později zvolil jako datum událostí popisovaných v Odysseovi, 16. června 1904, poprvé intimně sblížil. Někteří kritici se však spíše domnívají, že inspirací pro postavu Molly Bloomové byla Joyceova terstská studentka Amálie Popperová, dcera židovského businessmana Leopolda Poppera.\n\nMalachjáš (Buck/Tur) Mulligan\nStudent medicíny s cynickým pohledem na lidskou přirozenost (O Štěpánově matce prohlásil: \"… chcípla mu jako hovádko,\" čímž se Štěpán cítí dotčen). Jinak ale člověk veselé a otevřené povahy, dobrý kumpán a bezstarostný piják. Zajímá se o antiku a věří, že Irsko může být helenizováno. Podobně jako Štěpán či Bloom má i on široké kulturní znalosti, jeho řeč je plná citací básníků (Swinburne, Whitman), lidových písní a vlastních drobných parodií a hříček. Zajímá se také o Nietzcheho filosofii, dokonce sám sebe nazývá Nadčlověkem.\n\nŠimon Dedalus je otcem Štěpána Dedala a přítelem Leopolda Blooma. Je irským patriotem, následovníkem Parnella, pijákem a kumpánem z mokré čtvrti a také chudou hlavou velké rodiny, o kterou se není schopen postarat. Štěpán v něm otcovskou postavu nevidí a ještě v románu Portrét umělce v jinošských letech jej charakterizuje jako: \"medika, veslaře, ochotníka, politického křiklouna, drobného statkáře, drobného podnikatele, pijana, kumpána, prášila, tajemníka někoho, lihovarnického poskoka, daňového výběrčího, bankrotáře a konečně chvástala\". (str. 280 ve Skoumalově překladu, Odeon 1983)\n\nHugh (Blazes/Bivoj) Boylan\nMollyin umělecký manažer pro chystaný koncert v Belfastu, má dobrou pověst po celém Dublině jako schopný organizátor. Kromě toho je to však také velký parádník a sukničkář.\n\nMililicent (Milly) Bloomová\nDcera Leopolda a Molly Bloomových, narodila se roku 1889 a je jí tedy patnáct let. Nedávno odešla z domu, aby se v Mullingaru učila fotografkou.\n\nRudolph (Rudy) Bloom\nDalší potomek Bloomových, narodil se roku 1893, avšak po jedenácti dnech zemřel. Jeho smrt hluboce poznamenala oba rodiče, zvláště Leopolda.\n\nPatrick \"Paddy\" Dignam byl Bloomův přítel, zemřel v opilosti. Přežila jej jeho manželka a syn Patrick Aloysius \"Patsy\" Dignam.\n\nAnglický originál čítá v 18 kapitolách 267 000 slov, přičemž používá slovní zásobu o 30 000 různých výrazů (pro srovnání: aktivní slovní zásoba dospělého Čecha činí lexémů).\nPo vzoru Homérova eposu se text dělí na 18 kapitol či epizod, z nichž první tři jsou obdobou homérovské Telemachie, 12 následujících je parafrází vlastních Odysseových putování a tři poslední tvoří Nostos, čili Návrat.\nV textu jsou tyto tři veliké části označeny pouze římskými číslicemi a jednotlivé kapitoly jsou odděleny graficky, ale sám Joyce pracoval s jakýmsi \"lešením\" či plánem, který obsahoval jak názvy kapitol, tak i jejich další charakteristiku (uvedenou níže kurzívou).\nEpizody se však natolik liší svým stylem, způsobem vyprávění, že i čtenáři neobeznámenému nebude dělat potíže poznat, kde jednotlivé kapitoly končí. Pro alespoň částečné pochopení složitého textu je ale předběžná znalost struktury románu téměř nezbytná.\n\nTELEMACHIE\n\nTelemachos\n\"Dějiště: Martellova věž na Sandycove; Doba: 8 hodin ráno; Umění: teologie; Barvy: bílá a zlatá; Symbol: Dědic; Technika: vyprávění (mladé)\"\n\nMalachjáš zvaný Tur Mulligan se holí na vrcholu Martellovy věže na pláži Sandycove v jižní části Dublinu. Vystoupí za ním Štěpán, ptá se, jak dlouho ještě ve Věži pobude anglický turista Haines, z něhož má Dedalus trochu strach, neboť Haines celou noc blouznil o černém panterovi (zde jako symbol Krista). Obava to není bezdůvodná, poněvadž anglický turista vlastní pušku. Mulligan Hainese polituje jako ubohého šílence. Vytkne Štěpánovi, že nepoklekl u matčina úmrtního lože. Malachjáš slíbí Dedalovi nějakou tu košili a pár kapesníků a ptá se, jak mu padnou obnošené černé kalhoty, jež mu dal. Štěpán vyčítá Mulliganovi, co řekl o smrti jeho matky (\"chcípla mu jako hovádko\"), Malachjáš se omlouvá tím, že jich denně vidí umírat v nemocnici mnoho, pak sejde do Věže a za chvilku je následován Štěpánem, jenž dumá nad matčinou smrtí. Mladíci snídají smažená vejce, přijde mlékařka, jeden z mužů nadhodí, že by jí tentokrát mohli zaplatit a Mulligan dá stařeně florin. Štěpán se neprozřetelně zmíní, že bude brát, Malachjáš začne plánovat večerní pitku. Haines se dovoluje, zda by si směl udělat sbírku Štěpánových výroků (\"irské umění je služčino prasklé zrcátko\"). Tur Mulligan řekne, že to ještě nic není (\"Počkejte, až se rozpovídá o Hamletovi.\") Oblečí se a opustí Věž, Haines se mladého Dedala vyptává na Hamleta, ale tomu není do řeči. Anglický turista připodotkne, že Martellova věž připomíná Elsinor (\"jenž nad moře tak strašně vypíná se\"). Štěpán si uvědomí jak uboze je proti svým druhům oblečen, Haines dál mele o Hamletovi (\"Představa Otce a Syna. Syn se snaží smířit s Otcem.\") Tur začne zpívat Baladu o šprýmaři Ježíši. Haines se Štěpánem si povídají o víře, církvi a Irsku; Mulligan zatím hovoří u vody s přítelem jistého Bannona, jenž (tedy Bannon) objevil v Mullingaru \"nějakou milou křehotinku\", jíž říká \"Fotka\" (Milly Bloomová). Vtipkují, že to jistě bude krátká expozice, momentka. Malachjáš vymámí od Štěpána klíč od Věže a 2 penny na pintu piva. Dedalus odchází do školy a Mulligan na něj ještě křikne, že se setkají v půl jedné U lodi. Štěpán přemýšlí nad tím, že dnes ve Věži nepřenocuje a domů jít také nemůže; v duchu označí Mulligana za uzurpátora.\n\nNestor\n\"Dějiště: škola; Doba: 10 hodin dopoledne; Umění: Dějiny; Barva: hnědá; Symbol: kůň; Technika: katechismus (osobní)\"\n\nŠtěpán učí žáky o válce Římanů s épeirským králem Pyrrhem. Přemýšlí o sobě a svém postavení učitele na soukromé škole: jeho žáci jsou synové bohatých rodičů a on nesmí dopustit, aby snad některý z nich propadl. Je z toho mrzutý. Vzpomíná na pobyt v Paříži a zamýšlí se nad některými Sokratovými myšlenkami. Hodina skončí a žáci jsou nadšeni, neboť mají mít hokej. Jeden kluk, Sargent, ale zůstává a Štěpán mu pomáhá s matematickým příkladem. Dedalus jej shledává ošklivým, ač mu trochu připomíná jeho samého o pár let dříve (\"Byl jsem jako on, zrovna tak svisloramenný, zrovna takový nemotora.\") Poté vyplatí ředitel, pan Garrett Deasy, Štěpánovi mzdu. Zároveň jej ponouká k tomu, aby byl šetrný, jako je on sám. Pak Štěpána požádá, zda by nezanesl do novin jeho článek o slintavce a kulhavce. Ještě, než se s ním rozloučí, poučí Štěpána že největší zlo světa a největší nebezpečí pro Irsko je mezinárodní židovstvo. Štěpánovi je stařec k smíchu.\n\nPróteus\n\"Dějiště: pláž; Doba: 11 hodin dopoledne; Umění: filologie; Barva: zelená; Symbol: příboj; Technika: monolog (mužský)\"\n\nŠtěpán se prochází po pláži Sandymount, kde právě nastává příliv. Přemýšlí o čase, o různých druzích vjemů (\"modalita viditelného a slyšitelného\"), získává pocit, že kráčí do věčnosti. Vidí dvě staré ženy a přijde mu, že jedna z nich nese v kabele potracený plod. Přemýšlí o svých rodičích a o svém zrození, o rodinném úpadku. Vybavuje se mu jeho někdejší nábožnost. Myslí na svůj pobyt v Paříži a na to, že do Věže se už nevrátí. Uvidí chcíplého psa a jiného, jenž přiběhne a zdechlinu očichá. Pak opět zahlédne stařeny a konstatuje, že to šťastně odklidily do rákosí. Uvidí muže a ženu, živý pes je jejich. Vzpomene si na noční sen, vymýšlí verše a hned je zapisuje. Pak si lehne na balvan a pozoruje příliv.\n\nODYSSEOVA PUTOVÁNÍ\n\nKalypso\n\"Dějiště: Dům; Doba: 8 hodin ráno; Orgán: ledviny; Umění: hospodářství; Barva: oranžová; Symbol: nymfa; Technika: vyprávění (zralé)\"\n\nLeopold Bloom rovná ve svém domě na podnos snídani pro svou ženu Molly. Myslí na ledvinky a jiné dobytčí i drůbeží vnitřnosti. Dá vařit vodu na čaj a povídá si s kočkou, které nalije mléko. Přes dveře promluví s Molly, která ještě leží. Pak se vydá na svou první denní cestu: do Dlugaczova řeznictví pro vepřovou ledvinu, na níž má velikou chuť. Když vyjde ven, shledá, že počasí je slunečné a bude horko. Mine pekařský vozík, jenž mu přes několik asociací připomene Orient, dá se do řeči s hostinským O´Rourkem a přemýšlí o výnosnosti Rourkova povolání. Kolem obecné školy sv. Josefa konečně dorazí do Dlugaczova řeznictví, kde koupí poslední ledvinku, co ještě zbyla. Pozoruje statné hýždě sousedovic posluhovačky a noviny, v nichž má zabalenou ledvinku jsou mu podnětem pro myšlenky na Svatou zemi. Když se vrátí domů, nalezne v předsíni na podlaze dva dopisy a lístek. Jeden z dopisů je pro něho od dcerky Milly, lístek je od dcery pro Molly a ten druhý dopis je rovnněž pro manželku. Všimne si, že ta jej hned schovala pod polštář. Voda na čaj se už vaří a Bloom se chystá usmažit si tu ledvinku, přičemž jej pozoruje kočka a hladově mňouká. Nalije si čaj a otevře dopis od Milly. Donese do ložnice snídani pro Molly, ta však není spokojená (\"to to trvalo\"). Leopold se zeptá své ženy, od koho byl ten dopis, ta nevýznamně prohodí, že od Boylana. Molly se ptá Blooma, co znamená slovo \"metempsychosis\" a projevuje nespokojenost s triviálním románkem jménem Ruby chlouba manéže, chtěla by zase něco od Paula de Kock. Pak žena ucítí, že se něco pálí a Leopoldovi dojde, že to bude ta ledvina. Ta se jen trošku připálila, spáleninu hodí Bloom kočce, jí a přitom čte dopis od dcery (zrovna včera, 15. 6. 1904, jí bylo patnáct let). Leopold vzpomíná na okolnosti jejího narození a pak si dopis přečte ještě dvakrát. Napadne jej, že by mohl do Mullingaru zajet během srpnového bankovního volna, nebo sehnat lístek od M´Coye. Kočka je podrážděná, Leo usoudí, že bude bouřka. Pak pocítí potřebu, vezme si staré číslo novin Delikates a vydá se do kadibudky. Cestou se mu na zahradě vybavují jeho šlechtitelské záměry a také to, jak byl na svatodušní pondělí bodnut vosou a jak mu bodnutí ošetřil nějaký medik. Když sedí na záchodě, čte povídku Matchamův mistrovský tah, jež byla oceněna menší sumou peněz. Bloom přemýšlí, zda by něco takového také nedokázal napsat a nakonec se povídkou vytře.\n\nLotofagové\n\"Dějiště: lázně; Doba: 10 hodin dopoledne; Orgán: genitálie; Umění: botanika, chemie; Symbol: eucharistie; Technika: narcisovství\"\n\nBloom prochází dublinskými ulicemi. Zastaví se před výkladem Belfastské orientální čajové společnosti. Čaj u něj vzbuzuje myšlenky na Dálný východ. Zajde na poštu pro dopis od své milenky Marty Cliffordové. Pak potká M´Coye, ten jej požádá, aby ho zapsal na seznam smutečních hostů na pohřbu Paddyho Dignama. Leopold mu to slíbí a je rád že se ho zbavil. Přečte si dopis od Marty a zajde do kostela Všech svatých, aby si poslechl hudbu, pozoruje svátost eucharistie, což je mu zdrojem pro mnohé komentáře katolického vyznání. Potom zaskočí do lékárny, aby mu tam připravili nějaké mastičky pro Molly a koupí si bochníček mýdla. Potká Bantama Lyonse, ten vidí u Blooma noviny a chtěl by tip na dostihy. Leopold se ho chce zbavit a řekne mu, že si Svobodáře klidně může nechat, poněvadž by ty noviny stejně zahodil. Lyons to však pochopí tak, že mu Bloom radí, aby vsadil na outsidera, koně Zahodila. Chvilku přemýšlí a pak Bloomovi řekne, že to riskne. Odběhne a Leo se vydá do lázní, aby se před pohřbem ještě vykoupal.\n\nHades\n\"Dějiště: hřbitov; Doba: 11 hodin dopoledne; Orgán: srdce; Umění: náboženství; Barvy: bílá a černá; Symbol: hřbitovní správce; Technika: inkubovství\"\n\nBloom jede společně s přáteli na Paddyho pohřeb. V rozvrzaném kočáře kromě něho sedí Martin Cunningham s tváří jako Shakespeare, pan Power a Šimon Dedalus. Za Watery Lane si Bloom povšimne černě oděného Štěpána kráčejícího směrem k saudymountské pláži a upozorní na něho Šimona. Ten se zajímá, zda s ním šel také Mulligan. Bloom řekne, že ne a Šimon se rozhorlí nad syčákem Mulliganem, jenž mu kazí syna. Bloom myslí na vlastního synka, na Rudyho, jenž umřel, když mu bylo právě jedenáct dnů. Mají desetiminutové zpoždění, pan Power si stěžuje, že jim Fňukal Kelleher nemohl dát lepší vůz. Jak tak projíždějí městem, zahlédnou vyparáděného Boylana. Uvidí dětský pohřeb, Leo opět myslí na malého Rudolfa. Power se zmíní, že nejhorší jsou sebevrazi a že je to hrozná ostuda pro rodinu. Martin Cunningham se to snaží zamluvit, ví totiž, že Bloomův otec spáchal sebevraždu. Vlastní obřad je pak Bloomovi bohatým zdrojem různých úvah.\n\nAiolos\n\"Dějiště: noviny. Doba: 12 hodin. Orgán: plíce. Umění: rétorika. Barva: červená. Symbol: redaktor. Technika: entymematická\"\n\nTato epizoda je rozdělena mnoha bombastickými novinovými titulky na krátké části, v nichž se vesměs píše o samých banálních skutečnostech. Bloom přichází do redakce Telegrafu s inzerátem jistého Clavise, krátce tam pobude a hovoří se známými, mimo jiné s Lenehanem, jenž přišel kvůli zvláštnímu dostihovému vydání (viz jeho charakteristika v článku Dubliňané). Krátce poté, co Leopold odejde, vstoupí dovnitř mladý Dedalus s dopisem pana Deasyho. Šéfredaktor, pan Myles Crawford, by rád zlákal Štěpána k novinám, proto mu všelijak nadbíhá. Hovoří se o různých námětech, nejvíc o novinách, řečnictví a Irsku. Britské impérium je srovnáváno nejprve s římskou říší, poté se starověkým Egyptem.\n\n\"\"Na poušti a na hoře říkali Židi: Dobře je tu býti, postavme oltář Jehovovi. Říman stejně jako Angličan, jenž kráčí v jeho stopách, na každé nové pobřeží, kam vstoupil (na naše nevstoupil nikdy), přinesl jenom svou kanálovou posedlost. Oděn v tógu se rozhlédl a řekl: Dobře je tu býti, zhotovme si splachovací záchod.\"\" (str. 125)\n\nŠtěpán okouzlí ostatní narychlo vymyšleným příběhem jenž ilustruje Mojžíšovu smrt po čtyřicetiletém putování pouští, o níž se předtím hovořilo. Navrhne ostatním přítomným, aby se šli někam napít. Když odcházejí vrací se Bloom, ale nikdo o něj nemá zájem (předtím se mu vysmějí jako umělci – akvizitérovi).\n\n\"\"Chybí nám Bloom, řekl profesor. Ušlechtilé umění inzertní.\"\" (str. 129)\n\nLestrygoni\n\"Dějiště: oběd. Doba: 1 hodina odpoledne. Orgán: jícen. Umění: architektura. Symbol: strážníci. Technika: peristaltika\"\n\nBloom opět putuje ulicemi, potká paní Riordanovou (viz Portrét umělce v jinošských letech) a svou bývalou přítelkyni, paní Josii Breenovou. Má hlad, vstoupí do Burtonovy hospody, ale lidé tam jedí jako zvířata a on se rozhodne raději odejít. Později zajde do restaurace Davyho Byrna, kde potká Čmuchala Flynna. Dá si burgundské víno a sýrový sendvič. Po jeho odchodu hovoří o něm Flynn s ostatními hovoří.\nMezitím Mulligan s Hainesem stále čekají U lodi, zda přijde Štěpán s penězi. Ten však jen pošle telegram záhadného znění:\n\n\"\"Sentimentální je ten, kdo rád užívá, aniž na sebe vezme ohromný dluh za to, co spáchal.\"\" (str. 187, z románu Richard Feverel od George Mereditha)\n\nSkylla a Charybda\n\"Dějiště: knihovna. Doba: 2 hodiny odpoledne. Orgán: mozek. Umění: literatura. Symbol: Stratford, Londýn. Technika: dialektika\"\n\nŠtěpán debatuje v Národní knihovně s několika dalšími intelektuály, mezi nimiž nechybí ani známý irský nacionalista, básník a stoupenec teosofie George William Russel (vystupoval pod pseudonymem A. E.). Hovoří se převážně o Shakespearově Hamletovi, Štěpán rozvíjí svou teorii, že Hamlet je vlastně Shakespearův syn Hamnet, jenž zemřel ve svých jedenácti letech (to zajímavě koreluje s Rudym Bloomem, jenž se dožil jedenácti dnů) a že starý Hamlet potažmo jeho duch je sám Shakespeare. \nPozději odejde Russel, jenž připravuje svazek básní mladých irských autorů (do kterého má přispět i Štěpán) a přijde Tur Mulligan, jemuž Dedalus poslal telegram. Mulligan přichází přes muzeum, mine se s Russelem, zato nepřehlédne Blooma, jenž přichází do knihovny kvůli starému číslu novin, v nichž chce nalézt obrázek, jenž potřebuje ke Clavisovu inzerátu. Když Leopold přijde, zůstane skryt za dveřmi, Mulligan si jej však všimne a neodpustí si\nantisemitský výpad. Debata pokračuje a když skončí, odejdou Štěpán s Mulliganem spolu. Dedalus přemýšlí jak se Malachjáše zbavit, projde mezi nimi Bloom a když je předejde, označí jej Mulligan za homosexuála.\n\n\"\"Kterýž sám sebe zplodil skrze Ducha svatého a sám sebe, Vykupitele, seslal jako prostředníka mezi sebou a druhými, kterýž nepřáteli jat byl z roucha svlečen a bičován a jako netopýr na vrata přibit a skonal na dřevě kříže, kterýž sebe dal pohřbít, vstal z mrtvých, sstoupil do pekel, vstoupil na nebesa a tam devatenáct set let sedí na pravici sebe sama, leč v den nejposlednější přijde soudit živých i mrtvých, až už všichni živí budou mrtví.\"\" (Štěpánova zparodovaná verze apoštolského vyznání víry, str. 185)\n\nOdrazné skály\n\"Dějiště: ulice. Doba: 3 hodiny odpoledne. Orgán: krev. Umění: mechanika. Symbol: občané. Technika: labyrint\"\n\nTato část knihy je považována za nad jiné charakteristickou svým popisem bezcílného bloumání jednotlivých postav v labyrintu moderní doby. Nalézt v ní logickou souvislost je sice možné, ale je to na výsost obtížné a snad to ani není účelem.\nKapitola je rozdělena na devatenáct kratších úseků (přičemž toto číslo se téměř shoduje s počtem kapitol románu /18/), z nichž v každém se hovoří o jiném z dublinských \"hrdinů\", jsou to: páter Conmee, někdejší rektor Clongowes Wood (viz Portrét umělce v jinošských letech), Fňukal Kelleher ve své dílně, jednonohý námořník, jemuž Conmee požehná, Dedalovy sestry Katey, Boodey, Magee a Dilly, které přijdou ze školy (z okna je zahlédne Molly Bloomová, jak vyplyne z jejího dlouhého monologu na konci knihy), vzájemně se pohádají a jedí hrachovou polévku, jejich otec Šimon, z něhož Dilly loudí peníze, jež si vypůjčil, sluha jenž cinká zvonkem na aukci zabaveného majetku Dedalových, Štěpán, jehož knihy padly částečně také za oběť zastavarén a který se zastvaví u antikvářova stánku, u něhož před pár okamžiky koupil Bloom knížku \"Pamlsky hříchu\" pro Molly, jeho sestra Dilly, jež si právě za vymámené peníze koupila u sousedního stánku učebnici francouzštiny a překvapeně se Štěpána ptá, co tam dělá, Bivoj Boylan, jenž si vykračuje ulicemi Dublina na schůzku s Molly, Tur Mulligan s Hainesem sedící v restauraci a pozorující Parnellova bratra, jak hraje šach. Celý mozaikovitý děj je pak obkroužen jízdou místokrálovské ekvipáže, se kterou se z hrdinů osmnácti předcházejících dublinských minipříběhů minou jen Bloom a Štěpán.\nJednotlivé části se jen pomalu a pozvolna vloženými klíči a indiciemi vzájemně vysvětlují, tak např. v jednom z oddílů je vložena věta o sluhovi cinkajícím zvonečkem, aby až o mnoho stránek později vyšlo najevo, kde a proč to vlastně zvoní. Zároveň však mnohé klíče a odkazy mohou zavádět (pro podrobnosti viz).\nJoyce při psaní této kapitoly pracoval s mapou Dublina, aby vystihl reálný moment v němž se postavy románu potkají.\n\nSirény\n\"Dějiště: koncertní síň. Doba: 4 hodiny odpoledne. Orgán: ucho. Umění: hudba. Symbol: číšnice. Technika: fuga per canonem\"\n\nBloom obědvá se Štěpánovým strýcem Richiem Gouldingem v hotelu Ormond. Boylan jde právě na rande s Molly, přičemž mine i Ormond a Bloom jej zahlédne. Leopold je sváděn dvěma číšnicemi, Lydií Douceovou a Minou Kennedyovou, i půvaby hudby, přátelé (zvláště Šimon Dedalus) hrají na klavír a zpívají staré písně. Leopold se nakonec jen s obtížemi a sebezapřením zvedá od stolu, aby pokračoval ve své cestě.\n\nKyklop\n\"Dějiště: krčma. Doba: 5 hodin odpoledne. Orgán: svaly. Umění: politika. Symbol: fenián. Technika: velikášství\"\n\nLeopold čekající na Martina Cunninghama se v hospodě dostane do sporu s neznámým \"Občanem\", zavilým irským nacionalistou. Kniha je psána jednak hovorovým jazykem (stylem řeči Joyceova otce Johna), jednak jazykem megalomanským, jenž charakterizuje Občana. Poté co uniknou, vydají se Bloom a Cunningham k soudu v záležitosti vdovy po Paddym Dignamovi. Zároveň v této kapitole vyjde najevo, že dostihy vyhrál (s poměrem dvacet ku jedné) outsider Zahodil (A Bantam Lyons si tedy přišel bezděčným přičiněním Bloomovým na slušné peníze /viz výše kapitola Lotofagové/).\n\nNausikaá\n\"Dějiště: skály. Doba: 8 hodin večer. Orgán: oko, nos. Umění: malířství. Barva: šedá, modrá. Symbol: panna. Technika: naběhlost – zplihlost.\"\n\nBloom po celodenním plahočení poněkud skleslý a zasmušilý se prochází po Sandymountské pláži. Z dálky pozoruje tři dívky, které si tam taktéž vyšly, aby pozorovaly plánovaný ohňostroj. Jmenují se Cissy Caffreyová, Edy Boardmannová a Gerty MacDowellová, poslední z nich je velice krásná, ale má chromou nohu, a proto kulhá. Gerty se dívá na Blooma, jeho smutná tvář se jí líbí a rychle se do něj zamiluje. Jedna z dívek se zeptá Blooma, kolik je hodin. Jeho hodinky se však zastavily v půl čtvrté odpoledne (čas kdy pravděpodobně dorazil Boylan k Molly). Když vypukne ohňostroj, odejdou přítelkyně kousek pryč, aby lépe viděly, a zůstane Gerty, která se přitom odvážně vystavuje masturbujícímu Bloomovi. Současně s ohňostrojem vyvrcholí i Bloom; jazyk epizody se změní z romanticky popisného na věcný (naběhlost–zplihlost). Gerty odejde za ostatními (teď si Bloom teprve všimne jejího kulhání) a Leo zůstane na pláži, přičemž přemýšlí po nejvíce o ženách.\nPrávě tato kapitola byla největším trnem v oku cenzury.\n\nHéliův skot\n\"Dějiště: nemocnice. Doba: 10 hodin večer. Orgán: lůno. Umění: medicína. Barva: bílá. Symbol: matky. Technika: zárodečný vývoj.\"\n\nLeopold zajde do porodnice pozeptat se na svou známou, paní Purefoyovou, která má rodit. Setká se zde s popíjejícími studenty, mezi nimiž nechybí ani Štěpán se zmoklým Turem Mulliganem (spustila se bouřka). Ostatní přítomní medici se jmenují Dixon (jenž Bloomovi nedávno ošetřil vosí bodnutí), Lynch, Crotthers, Costello a Bannon (ten, co svádí Bloomovu dceru); nechybí ani pobuda Lenehan. Celá kapitola je psána nápodobou historických stylů psaní od latiny a anglosaštiny, přes středověkou angličtinu, jazyk Bible krále Jakuba, Defoa, Dickense až k soudobému pouličnímu slangu. Poté, co se syn paní Purefoyové konečně narodí, jdou mladíci slavit do hospody. Pijí mnoho absintu. Ostatní se vypaří a Štěpán musí platit. Zůstane s ním pouze Lynch a Leopold, jenž je tiše následuje.\n\nKirké\n\"Dějiště: bordel. Doba: 12 hodin o půlnoci. Orgán: pohybové ústrojí. Umění: kouzla a čáry. Symbol: děvka. Technika: halucinace.\"\n\nCelá kapitola (nejdelší v knize) je psána formou alkoholických halucinací, jimiž je stižen jednak Bloom, jednak Štěpán. Epizoda svou dramatickou formou i fantastickými vidinami připomíná Valpuržinu noc z Goethova Fausta.\nBloom následuje nočním městem Štěpána s Lynchem, koupí si vepřové nožicky a je málem přejet tramvají.\nPouliční čokl od Blooma nožičky vyláká a dva strážníci Leopolda obviní ze znečišťování veřejného prostranství. Během následujících halucinací je pak Bloom konfrontován jednak s otcem Rudolfem Virágem, jednak s Molly a dalšími příbuznými a známými. Na dvoře Bellina bordelu se dá do řeči s prostitutkou Zoe, s níž konečně vstoupí dovnitř, kde již jsou Štěpán s Lynchem. V sérii dalších vidin je Bloom nehorázně adorován i ponižován (narážky na jeho parohy). Ve světlé chvilce přiměje opilého Štěpána, aby si u něj schoval peníze. Dedalus svolí; hraje na klavír a divoce tančí, zatočí se mu hlava a má vidiny, ve kterých je obviňován z matčiny smrti.\nSvou holí rozbije lustr a vyběhne ven. Bella požaduje náhradu škody. Bloom jí hodí šilink a shání se po Štěpánovi. Vyběhne ven, aby zjistil, co se děje. Štěpán urazil Cissy Caffreyovou a dostal se do křížku se dvěma vojáky (Compton a Carr, jména podle dvou úředníků britského konzulátu, s nimiž měl Joyce co dočinění za první světové války v Curychu), kteří ji provázeli. Jeden z vojáků uhodí Štěpána tak, že ten upadne do bezvědomí. Přiběhnou strážníci, Fňukal Kelleher, který náhodou jede kolem je přesvědčí, že se nic neděje. Bloom se rozloučí s Kelleherem, probere Štěpána a rozhodně se s ním jít do svého domu, poněvadž Štěpán bydlí až v Sandycove, což je hodně daleko a Štěpán ještě není ve stavu, aby tam mohl bezpečně dojít. Probraný Štěpán drmolí jakousi báseň, a Leopold má pocit, že v ní zaslechl dívčí jméno. Bloom se zadívá na blízkou zeď a v poslední halucinaci uvidí svého syna Rudyho ne již jedenáctidenního, ale jedenáctiletého (tolik by mu již bylo) jako byl Shakespearův syn Hamnet, když zemřel.\n\n\"\"Mlčky, zamyšleně, stojí stráž, prsty na rtech, v postoji tajného mistra. Na tmavé zdi se ponenáhlu objeví postava, švarný jedenáctiletý chlapec, v kolébce vyměněný, unesený, v etonském úboru se skleněnými střevíci a bronzovou přílbou, v ruce knihu. Neslyšně čte od prava do leva, usměje se, políbí stránku.\"\" (str. 484)\n\nNOSTOS (NÁVRAT)\n\nEumaios\n\"Dějiště: bouda. Doba: 1 hodina po půlnoci. Orgán: nervy. Umění: plavba. Symbol: námořníci. Technika: vyprávění (staré)\"\n\nBloom Štěpána opráší a jak se patří se o něj postará. Společně odcházejí a starší mladšímu dává mnoho rad, co se týče pití a pochybných přátel. Štěpána kdosi pozdraví, je to jistý Corley (viz Portrét umělce v jinošských letech), jenž ze Štěpána vymámí půlkorunu. Bloom se Štěpánem pak vstoupí do drožkářské boudy starého Odřikozy. Dají si náhražku kávy a cosi nazývané houskou. V boudě sedí mnoho tuláků, pobudů a jiných podobných existencí. Nejvíce pozornosti ovšem na sebe strhne starý námořník D. B. Murphy vyprávějící, kde všude byl a co všechno viděl.\nBloom ukáže Štěpánovi fotografii své ženy a vypráví mu, že je operní pěvkyní. Cítí se celý omládlý a je setkáním nadšen, přemýšlí nad Štěpánovou sečtelostí i nad jeho povahou a když jej uslyší zpívat, prakticky jej přijme za syna. Když se přiblíží jedna hodina, zvednou se od Odřikozy a jdou k Bloomovi domů.\n\nIthaka\n\"Dějiště: dům. Doba: 2 hodiny zrána. Orgán: kostra. Umění: věda. Symbol: komety. Technika: katechismus (neosobní).\"\n\nCelá kapitola je psána formou: otázka – odpověď (neosobní katechismus).\nPřijdou k Bloomovi domů, Leo pohostí Štěpána kakaem (vykládáno jako iniciační rituál) a mezi řečí jej vyzve, aby u nich přespal. Což Štěpán – ačkoliv nemá kam jít – odmítne. Alespoň se domluví na tom, že Štěpán bude dávat Molly hodiny italštiny a ta jemu zas hodiny zpěvu (Bloom je totiž nadšen Štěpánovým tenorem a má s ním dalekosáhlé plány). Leopold vrátí mladíkovi peníze, jež mu Štěpán dal do úschovy, když byli v bordelu, a po probrání mnoha dalších témat vyjdou ven, dívají se na jasnou noční oblohu a vymočí se. Štěpán odejde, Bloom se vrací do domu, pomalu se svléká. Stará fotografie mu znovu připomene otce, udělá si denní finanční bilanci a když už uléhá do postele, probudí Molly. Krátce spolu hovoří, řekne jí o Štěpánovi a o svých záměrech s ním a ona má nad čím přemýšlet a na co se těšit.\n\nPenelopa\n\"Dějiště: postel. Doba: … Orgán: tělo. Umění: … Symbol: země. Technika: monolog (ženský).\"\nV poslední části sledujeme myšlenky usínající Molly-Penelopy ve čtyřicetistránkovém toku slov bez jakékoliv interpunkce. Žena zde vzpomíná a komentuje schůzku s Boylanem, Leopolda i jiné muže. Zároveň přemýšlí nad manželovým vyprávěním o Štěpánovi a těší se na setkání s ním a případné další milostné dobrodružství.\n\nCarl Gustav Jung roku 1960 o románu napsal: \"„Co jsem se napřemýšlel o Joyceovi a Picassovi, mistrech fragmentálních estetických obsahů a kupení geniálních trosek. V Odysseovi vplývá nekonečný, bezdechý svět trosek do skutečna, tj. do vesmíru neslýchaných vzdechů a nářků a neprolitých slz, neboť utrpení se samo zalklo a své estetické ‚hodnoty‘ začalo zjevovat nekonečné rumiště… Viděl jsem, jak se stejný proces odehrával u Picassa.“\"\n\nPro svou \"obscénnost\" nemohla být kniha zprvu vydána ani ve Spojeném království, ani v USA. A tak byla poprvé vydána nakladatelstvím Shakespeare and company v Paříži roku 1922, když bylo autorovi čtyřicet let.\n\nRomán se i přes nesmírnou obtížnost překladu dočkal převedení do mnoha dalších jazyků. Nejprve to byla roku 1927 verze německá, o dva roky později následoval překlad francouzský a v roce 1930 první překlad český.\n\n16. červen je od roku 1954 slaven jako „Bloomsday“, oficiální irský státní svátek.\n\n\n\n"}
{"id": "30485", "url": "https://cs.wikipedia.org/wiki?curid=30485", "title": "Dobřichovice", "text": "Dobřichovice\n\nDobřichovice (německy \"Dobřichowitz\", v době německé okupace \"Dobschichowitz\") jsou město ve Středočeském kraji, v okrese Praha-západ.Leží na obou březích Berounky, přibližně 23 km na jihozápad od centra Prahy a 5 km jihozápadně od města Černošice. Žije zde obyvatel, na území města se však také nachází přes 300 rekreačních objektů. Počet obyvatel tak stoupá v letních měsících a o víkendech. Město je rozděleno na dvě základní sídelní jednotky: na levém břehu Berounky vlastní Dobřichovice, kde se nachází zámek, kostel a prochází zde silnice II/115 jako Pražská ulice, na pravém břehu část Brunšov, ve které je železniční trať 171 i s nádražím Dobřichovice a k níž patří i část Hřebenů až ke kopci Hvíždinec a rozcestí U Trojáku (Trojmezí).\n\nTéměř po celou dobu své existence Dobřichovice patřily Rytířskému řádu křižovníků s červenou hvězdou. První písemná zmínka o Dobřichovicích pochází z 6. dubna 1253. Soustavné osídlení je však doloženo archeologickými nálezy od mladší doby kamenné. Po příchodu Slovanů zde sídlil rod Dobřichův. V polovině 13. století se vrchností stali pražští Křižovníci. Ti o Dobřichovice přišli během husitských válek, ale v roce 1505 je opět získali. O obnovu a rozšíření se zasloužil velmistr Zbyněk Berka z Dubé, který dal po roce 1590 na místě tvrze chránící brod přes Berounku postavit renesanční zámek. Během třicetileté války byla obec v roce 1631 vypálena Švédy. V roce 1779 zámek opět vyhořel a byl přestavěn do dnešní podoby. Roku 1863 byla otevřena železniční trať z Prahy do Plzně, což pomohlo otevřít Dobřichovice obchodu.\n31. května 1876 povýšil František Josef I. Dobřichovice na městys.\n\nV letech 1872, 1941 a 1947 zasáhly obec velké povodně. Největší a zatím poslední povodeň postihla Dobřichovice v roce 2002. Tehdy bylo místo obvyklého průtoku 10–15 m³/sec naměřeno 1 850 m³/sec. Byla zasažena asi polovina všech domů, z toho asi 200 mělo zaplavené i obytné prostory. Kromě Berounky se díky dlouhodobým dešťům rozvodnil i Karlický potok. Obyvatelé obce museli být evakuováni. V Dobřichovicích byla povodní zničena lávka pro pěší ze sedmdesátých let 20. století.\nZa přispění státu a Evropské unie byla v roce 2003 postavena nová lávka na jejím místě.\n\nZastupitelstvo obce těsnou většinou rozhodlo, že požádá o jmenování městem (splňuje kritérium počtu 3000 obyvatel). Žádost byla na ministerstvu vnitra podána 21. února 2006, vláda 10. května 2006 žádost podpořila. Od 26. září 2006 jsou Dobřichovice městem.\n\nV dobřichovickém zámku či v jeho okolí se každoročně konají různé akce například středověké slavnosti spojené s Královským průvodem z Prahy na Karlštejn, Dobřichovické divadelní slavnosti či Vinařské slavnosti. Každý lichý rok se v Dobřichovicích koná sochařské symposium „Cesta mramoru“.\n\nDne 20. srpna 2012 tu byla změřena nejvyšší teplota na území ČR, a to 40,4 °C. 20. října 2013 byla odhalena socha, která toto maximum připomíná. Vytvořil ji akademický sochař Petr Váňa.\n\nDějiny územně správního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost města (městyse, obce) v roce, kdy ke změně došlo:\n\nV městysi Dobřichovice \"(2400 obyvatel)\" byly v roce 1932 evidovány tyto živnosti a obchody:\n\nPočet obyvatel je uváděn za Dobřichovice podle výsledků sčítání lidu včetně místních části, které k nim v konkrétní době patří. Je patrné, že stejně jako v jiných menších městech Česka počet obyvatel v posledních letech roste. V celé dobřichovické aglomeraci nicméně žije necelých 4 tisíc obyvatel.\n\n\n\nPartnerskými městy Dobřichovic jsou (v závorce je uvedeno datum podepsání partnerské dohody):\n\nDopravní síť\nVeřejná doprava 2011\n\n\n"}
{"id": "30488", "url": "https://cs.wikipedia.org/wiki?curid=30488", "title": "Libčice nad Vltavou", "text": "Libčice nad Vltavou\n\nLibčice nad Vltavou () jsou malé město v okrese Praha-západ ve Středočeském kraji, na levém břehu Vltavy 13 km severně od centra Prahy a 6 km jihovýchodně od Kralup nad Vltavou. Od roku 2001 jsou součástí mikroregionu Od Okoře k Vltavě. Žije zde obyvatel.\n\nMěsto se nečlení na evidenční části obce, tj. má pouze jednu řadu popisných čísel. Tři části obce jsou vymezeny jako katastrální území a zároveň základní sídelní jednotky:\n\nLibčice jsou nejníže položeným místem okresu Praha-západ (170 m n. m.). Prochází jimi významná železniční trať Praha-Děčín, která má na území města stanici \"Libčice nad Vltavou\" a zastávky \"Libčice nad Vltavou-Letky\" a \"Řež\". S Máslovicemi na druhém břehu Vltavy spojuje Libčice přívoz.\n\nPrvní písemná zmínka o Libčicích pochází ze zakládací listiny břevnovského kláštera z roku 993. V roce 1159 daroval král Vladislav II. Libčice maltézskému klášteru v Praze. Později náležely Libčice zbraslavskému klášteru, a to až do roku 1421. V době pobělohorské získaly Libčice Lobkovicové. Libčice patřili Lobkovicům až do roku 1848. Do třicetileté války bylo v Libčicích 80 obyvatel, kostel, fara, 8 statků a 3 chalupy. V letech 1850-1878 byly Libčice spojeny s nedalekou obcí Dolany. Nynější obec vznikla roku 1924, kdy se spojily tři dosud samostatné vsi – Libčice, Chýnov a Letky. Městys Libčice nad Vltavou byl povýšen na město vládou Československé republiky v roce 1948.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce (osady, města) v roce, kdy ke změně došlo:\n\nVes Libšice (Libčice)\nVes Letky s Chýnovem\nsloučená obec Letky-Libčice 1924\nLibčice nad Vltavou 1933 \n\nV obci Letky-Libčice \"(přísl. Chýnov, 3000 obyvatel)\" byly v roce 1932 evidovány tyto živnosti a obchody:\n\n\n\nKaždoročně se v Libčicích koná spoustu kulturních akcí, z nichž asi nejznámější je masopust, městský ples, romská zábava, novoroční ohňostroj, pálení čarodějnic a posvícení. Další různé akce ve městě pořádá ZŠ Libčice (např. vánoční a velikonoční jarmark) a ZUŠ Libčice. Dále v Libčicích působí dva dobrovolné hasičské sbory: Sbor dobrovolných hasičů v Libčicích (založen 1890), jenž pravidelně pořádá hasičskou zábavu a soutěž v požárním sportu \"O pohár starosty města\", a sbor dobrovolných hasičů v Letkách (založen 1882), který také pořádá vlastní hasičskou zábavu a soutěž v požárním sportu (\"Memoriál Josefa Pospíšila\").\n\nLibčická plovárna, otevřená roku 2012, tvoří městské kulturní centrum. V noci 23. ledna 2013 zasáhl provozní budovu požár. Vznikla tak škoda přesahující 1 milion korun. Již v roce 2013 se započalo s rekonstrukcí, která skončila na jaře roku 2014. Slavnostní otevření libčické plovárny proběhlo 6. června 2014. Libčická plovárna nabízí možnosti sportovního vyžití a na koupání slouží dva venkovní plavecké bazény. Mimo to se zde nachází restaurace s venkovním posezením a park. Koupaliště bylo otevřené již roku 1965.\n\nKaždý rok, poslední víkend v srpnu, se v Libčicích koná již tradiční \"Libčické posvícení\". Během posvícení je možno navštívit pouťouvé atrakce, výstavu drůbeže, drobného zvířectva a okrasného ptactva, koncert country skupiny Schovanky, fotbalové zápasy, turnaje v oddílu házené, závody ve šplhu, v kostele sv. Bartoloměje poutní slavnost a mnoho jiného.\n\nV Libčicích také působí evangelická farnost a římskokatolická farnost, která sídlí v nedalekých Roztokách. Evangelické farnosti slouží evangelický kostel v ulici 5. května v centru města. Hlavní akcí této farnosti je hudební festival \"Otevřená zahrada\", ve které kromě českých sborů vystupují i sbory ze zahraničí. Dalšími akcemi jsou různé koncerty a výstavy. Farnost pořádá pravidelné bohoslužby každou neděli. Římskokatolické farnosti slouží kostel sv. Bartoloměje, stojící v ulici Vltavská. Farnost pořádá hned několik akcí, mezi něž patří \"Tichý hlas pro Svatou zemi\", vánoční koncert a odehrává se zde část libčického posvícení. Pravidelné bohoslužby se zde konají v neděli.\n\nV Libčicích působí kromě klasických politických stran, zejména Občanské demokratické strany, která vedla radnici v letech 1994–2006, i čistě místní spolky a sdružení. Mezi ně patří Občanské sdružení Liběhrad a Libčický občanský spolek. Všechny, včetně politických subjektů zaštítěných klasickou politickou stranou, působí jako organizace sdružující i nezávislé kandidáty do komunálních voleb v Libčicích. Například ODS tak ve volbách 2014 spolu s nezávislými vytvořila Sdružení nezávislých kandidátů a občanských demokratů Libčice 2018. Z dalších organizací a spolků lze jmenovat AFK Libčice (založen 1912), TJ Sokol (založen 1909), skautský oddíl, svaz chovatelů (založen 1957) a klub seniorů.\n\nMěsto bylo významným střediskem výroby šroubů, cihel a střešních tašek.\n\nRodáci:\n\n\nOstatní:\n\nDopravní síť\n\nVeřejná doprava 2011\n\n\n\n"}
{"id": "30490", "url": "https://cs.wikipedia.org/wiki?curid=30490", "title": "Čarodějnické procesy", "text": "Čarodějnické procesy\n\nČarodějnickými procesy se rozumí světské a církevní trestní jednání proti čarodějnicím a čarodějům (kouzelníkům). Jedná se o historický jev, který trval od 15. do 18. století, prováděný jak katolickými, tak protestantskými vrchnostmi.\n\nKořeny pronásledování čarodějnic sahají hluboko do starověku. Např. ve starověké Babylonii Chammurapiho zákoník stanovil při podezření z čarodějnictví ordál vodou. Podobně pronásledoval čarodějnictví také staří Asyřané, Chetité, Peršané či Indové, kteří věřili že čarodějnice mohou létat nebo posednout mrtvoly. Stejně tak se proti čarodějnickým praktikám staví Pentateuch, zvláště knihy Exodus a Deuteronomium (odtud i v pozdějších procesech užívaná zásada „Čarodějnici nenecháš naživu“ z Ex 22,17). Trestem tehdy bývalo obvykle ukamenování nebo naražení na kůl.\nV římském právu, které se stalo také základem moderního práva, existovala také možnost potrestat osobu praktikující čarodějnictví (\"maleficium\"); jako trest byl předepsán oheň. Jednou z osobností, obviněnou v antickém Římě z čarodějnictví byl spisovatel a filosof Lucius Apuleius, který se však dokázal před soudem obhájit. Charakteristické je, že součástí obžaloby byla i absurdní udání, např. že Apuleius pitval ryby nebo že si příliš často čistil zuby. O římských čarodějnicích a jejich pronásledování vypovídá jeho slavná novela \"Zlatý osel\". Čarodějnictví se již tehdy řadilo k nejtěžším zločinům. Římané věřili, že čarodějnice ožírají mrtvoly nebo kradou jejich orgány, mohou se proměňovat v lasičky a feny, stáhnout z nebe Měsíc nebo zastavit vítr. Proslulé byly zejména thessálské čarodějnice ze severozápadu Řecka, které uctívaly bohyni Hekaté. Zvlášť přísné zákony proti čarodějnictví vydali císařové Dioklecián nebo, již po nástupu křesťanství, Theodosius I. Prvním člověkem, který byl církevním soudem odsouzen k smrti za kacířství a čarodějnictví byl Priscillianus, biskup z Ávily, zardoušený na příkaz vzdorocísaře Magna Maxima a galských biskupů roku 385, a to i přes protesty Ambrože Milánského, papeže Siricia a Martina z Tours. Podobně pronásledovali čarodějnictví i Germáni, u nichž se trestalo většinou utopením.\n\nV raném středověku díky sv. Bonifáci a sv. Agobardu, kteří čarodějnictví považovali za pouhou pověru a iluzi, čarodějnické procesy prakticky neexistovaly. Jeden z významných středověkých papežů, Řehoř VII., tak například v 11. století zakazuje pod trestem exkomunikace dánskému králi Haraldovi zahájit proces s údajnými čarodějnicemi, které byly obviněny z katastrofálního sucha a morové nákazy. Situace se změnila kontaktem s arabským světem po křížových výpravách. V zákonících některých zemí byly tresty upálením za čarodějnictví už ve třináctém století. Ve 13. století kanonické právo trestalo míchání jedu, vytváření počasí a čarodějnictví pokáním v délce až 7 let. Až do této doby trestala církev čarodějnictví pouze církevními tresty (exkomunikace apod. ), jako hlavní prvek v nich viděla asociálnost, nešlechetný úmysl. Nadále převládal názor, že čarodějnice neexistují, jak ukazují kánony biskupů Wormsu, kronika Reginona z Prümu apod. Ke změně dochází až v okamžiku, kdy bylo s čarodějnictvím nakládáno jako s kacířstvím a vyžadovalo se pro ně světské potrestání. K prvním inkvizičním procesům s čarodějnicemi došlo v Německu po roce 1230 a byl za ně zodpovědný inkvizitor Konrád z Marburku. Roku 1231 kodifikoval římskoněmecký císař Friedrich II. Sicilský ve svém zákoníku zvaném Statuta z Melfi za zločin čarodějnictví trest smrti upálením. Vzhledem ke zformování pohledu na čarodějnictví jako na zločinný stav se čarodějnictví stalo smíšeným trestem (církevně-světským), čarodějnictvím se proto zabývaly i světské soudy a panovnické zákoníky. Ke skutečně masovému a celoevropskému pronásledování však došlo až na sklonku středověku, zejména koncem 15. století.\n\nDne 5. prosince 1484 svou bulou „Summis desiderantes affectibus“ podpořil papež Inocenc VIII. úsilí dominikánů Heinricha Kramera a Jakoba Sprengera, kteří pronásledovali čarodějnice v severním Německu. Ti pak v roce 1486 poprvé vydali knihu \"Malleus maleficarum\" (česky \"Kladivo na čarodějnice\"). Kniha nikdy nepředstavovala oficiální učení katolické církve. Podle \"Kladiva\" pocházela moc čarodějnice ze soulože s mužským démonem, jímž byl incubus; čaroděje s ženským démonem, jíž byla succubus; čarodějnice byly autory \"Kladiva na čarodějnice\" považovány za pozemské zástupce knížete zla.\nMasovost procesů souvisela s proměnou vesnice na sklonku středověku. Už nebyla kolektivem navzájem na sobě závislých lidí, nýbrž souborem individualit, které svůj individuální neúspěch připisovaly nečistým silám. Každá čarodějnice svým sloužením magickým silám dostávala ku pomoci démona, který mohl měnit podoby, a za své služby sál čarodějnici krev z čarodějnického znaménka, které se ukázalo býti hlavním poznávacím znamením čarodějnic; ze znaménka po vpichu však krev netekla. Tato kniha měla velký vliv na obecné vnímání čarodějnictví.\n\nDo procesního práva na místo obžaloby pod vlivem této knihy nastoupilo udavačství, průvodní řízení bylo ovládáno pomocí mučení. Vyšetřování se dělo podle schémat, která nepřipouštěla zhodnocení jednotlivých případů. Ke slovu se dostaly také zkoušky čarodějnice (jehlou, koupel čarodějnic) a také prostředky přízně (podplácení). Samotný soudní proces tak byl zcela překroucen. Ve Svaté říši římské byly pro soudní procesy směrodatné soudní hrdelní řády z roku 1507 (tzv. Bamberský) a 1532 (tzv. Carolina). Tyto zákoníky jsou již humánnější, sankcí za čarodějnictví je i nadále oheň. Rozlišovalo se mezi škodícím čarodějem (jenž ubližuje lidem a zvířatům) a neškodným; neškodlivé kouzelnictví se předkládalo úvaze soudu. Čarodějnictví se počítalo k mimořádným proviněním; obrana obviněných byla omezená. V lehčích případech jsou jako tresty uváděny mrskání, vypovězení ze země, veřejné církevní pokání, zabavení majetku.\n\nS prvními procesy s čarodějnicemi, které je nutné pojmově oddělovat od pozdně antických a velmi raně středověkých procesů, se setkáváme od 30. let 15. století na hranicích Francie a Itálie a v západním Švýcarsku. Tyto hony na čarodějnice se postupně šíří v několika vlnách, poslední z nich pak nastává od roku 1750 v Kanadě, Nové Anglii a Mexiku. Vrchol těchto honů spadá kolem let 1450, 1480, 1530, 1550 a 1630. Na sever od Alp se prováděly čarodějnické procesy od 16. století a zpočátku je prováděly pouze světské soudy. První masovější procesy začaly v rámci rekonkvisty při vzniku Španělska spojením Kastilie a Aragonie.\n\nVývoj, započatý v 15. století zaznamenal největší vrchol v 16. století a 1. pol. 17. století. V existenci čarodějnic věřil i Martin Luther a jiní reformátoři. Proti čarodějnictví bojovali též ohněm. Partikulární právo protestantských knížat zahrnuje též postih čarodějnictví (např. \"Saská konstituce\" z roku 1572). Ještě bavorský trestní zákoník z roku 1751 považuje za skutečnost čarodějnickou smlouvu s ďáblem; pruské právo v této době již odsunulo čarodějnici do říše iluzí.\n\nV době největšího štvaní proti čarodějnicím neušel pronásledování žádný věk nebo stav. Pravidelně se vytvářela tzv. střediska čarodějnictví, situovaná zvláště do horských oblastí. Žádných mezí neznaly hony na čarodějnice v Savojsku, Švýcarsku, Tyrolích, Lotrinsku a Skotsku; zahrnovala oblasti jak katolické, tak protestantské či reformované. Čarodějnictví nezřídka řešilo politické nepřátelství, osobní nenávist apod. Na katolické straně se proti čarodějnickým procesům stavěli především Friedrich Spee, A. Tanner, P. Laymann a F. Sterzinger (výrazně jsou zde zastoupeni jezuité). Na protestantské straně pak proti nim vystupují mj. J. Weyer, Anton Praetorius, B. Bekker, C. Thomasius. Osobní lékař düsseldorfského vévody Jan Wier se ve své knize \"O klamu démonů\" z roku 1562 domnívá, že čarodějnický proces vynalezl ďábel, aby zostudil křesťanství. Jezuita Friedrich Spee ironicky prohlásil, že čarodějnické procesy jsou krvavou alchymií, která vyrábí zlato z lidské krve a popela.\n\nV procesech proti sobě stálo i masové šílenství a davová psychóza lidí a panovník (soud a císař). Ve Francii, Nizozemí a Německu se navíc o inkvizici čarodějnic nestarala církev, ale světské soudy, jak to dosvědčuje i zákoník \"Carolina\" z roku 1532, který německé zemské právní instituce v následujících staletích následují. Kdo je honem na čarodějnice vinen? Vinnými byli zjevně všichni. Někteří teologové, kteří dali tomuto blouznění teoretické základy (např. jezuita Martin Anton Delrio nebo trevírský světící biskup Peter Binsfeld), někteří mocí posedlí představitelé církve, kteří apelovali na udávání, věznění a upálení (zde neexistují výjimky ani mezi reformními humanisty – Lev X. i Hadrián VI. se stavěli proti odporu komunit a kněží, kteří odmítali inkvizici), zemští páni, kteří se snažili zamezit názoru, že víra je soukromou věcí, právníci (např. Jean Bodin, hlásající na jedné straně svobodu a toleranci pro francouzské hugenoty, ale zároveň nechal mučit děti a pozůstalé upálených odsouzených na malých hranicích alespoň půl hodiny, aby si zvykli na pekelný oheň), vinni jsou i dobře zajištění měšťané, závistiví obchodníci, udávající nemilou konkurenci.\nNovější vědecké bádání spatřuje ve výbuchu běsnění vůči čarodějnicím v 15. století nepřímý důkaz pro hluboké sociální konflikty. Někteří se také domnívají, že vrchnost ve snaze nedopřát prostým lidem více svobody posunula sociální střety na rovinu degradace náboženství a víry, na pověru a tmářství. V této době mizí pocit sounáležitosti spolu s tím, jak se obyvatelstvo z venkova stěhuje do měst a dochází k rozpadu velkorodin. Pro tuto situaci tak byla příznačná anonymita a odcizení, které vedly ke strachu a panice, kterých bylo zneužito i v případě honu na čarodějnice. 16. století je také obdobím „malé doby ledové“, kdy dochází k mnoha katastrofám a neúrodám kvůli změně klimatu; i tato skutečnost a zjevná beznaděj prostého obyvatelstva z bídy a zdražování, může částečně osvětlit, proč běsnění vůči čarodějnictví dosáhlo takové míry.\n\nOběti štvaní lze těžko spočítat. Roku 1595 se lotrinský generální zástupce Nicolas Remy chlubí ve svém \"Daemonolatriu\", že poslal na hranici více než 800 odsouzených (stejně tolik lidí však mohlo prchnout a 15 jich spáchalo před rozsudkem sebevraždu). Ve Fuldě nechal Baltasar Ross popravit během tří let více než 700 domnělých čarodějnic. Čarodějnické blouznění si mezi lety 1484 a 1728 vyžádalo přes 300 tisíc lidských životů, někteří autoři však docházejí k daleko vyšším číslům.\n\nV polovině 17. století již začínají štvavé hony na čarodějnice ustupovat, definitivně procesům odzvonilo osvícenství. V Rakousku zastavila pronásledování čarodějnic Marie Terezie.\n\nPoslední soudní proces, kdy byla žena obviněna z čarodějnictví se konal v roce 1950 v belgickém městě Turnhout. Čarodějnicí měla být Martha Minnen, která chtěla vyvrátit pomluvy svých sousedů a požadovala náhradu škody. Její sousedé Victor a Marie Deckxové, kteří věřili na čarodějnictví, tvrdili, že ji viděli v noci běhat v podobě kocoura, chová spoustu koček, kolem padesáti, a k jejímu domu se slétá velké množství různých ptáků. Také dává neobvyklé dárky, kupř: jednomu dítěti hnízdo plné malých vrabců apod. Martha Minnen si stěžovala, že pastor odmítá její milodary a rodiče proti ní štvou své děti.\n\nČarodějnictví a procesy s čaroději a čarodějnicemi nicméně nejsou výjimkou ani v 21. století. Jsou zaznamenány případy, že k vraždám lidí obviněných z čarodějnictví dochází v subsaharské Africe, Indii, Papui-Nové Guineji, Saúdské Arábii, Kamerunu, na území Islámského státu a na Haiti.\n\nČarodějnické procesy byly v českých zemích ojedinělé. Jediným územím, které významněji postihly, bylo Jesenicko a Šumpersko s převládajícím německým obyvatelstvem, které sousedilo se Slezskem; odtud na naše území pronikala pověra o moci čarodějnic. Během 17. století zde bylo upáleno asi dvě stě lidí. Známý je případ Jindřicha Bobliga z Edelstadtu, který, podobně jako několik dalších osob, zneužil svého postavení světského soudce a vynucoval torturou doznání ke smyšleným zločinům. Šumperský děkan Kryštof Alois Lautner vystoupil jakožto zástupce církve na obranu čarodějnic, avšak sám roku 1685 skončil na hranici. Velmi negativní roli v celém případu ovšem sehrál Lautnerův představený, olomoucký biskup Karel II. z Lichtenstein-Castelkornu, který Lautnera Bobligovi vydal. K posledním procesům došlo v Šumperku roku 1696. Tyto procesy zachycuje též známý historický román Václava Kaplického \"Kladivo na čarodějnice\", podle něhož byl natočen stejnojmenný film.\n\n\n\n"}
{"id": "30496", "url": "https://cs.wikipedia.org/wiki?curid=30496", "title": "Klepítkatci", "text": "Klepítkatci\n\nKlepítkatci (Chelicerata) jsou podkmen členovců. V současné době zahrnují jednu velkou třídu (pavoukovci), jednu menší (nohatky) a jednu téměř vymřelou (hrotnatci). Jsou pravděpodobně suchozemskými pokračovateli vyhynulých trojlaločnatců. Je jich známo asi 36 000 druhů.\n\n\n\nTradiční systém recentních klepítkatců zahrnuje 3 třídy:\n\nPodle moderních fylogenetických poznatků) jsou však pavoukovci parafyletičtí, hrotnatce a pavoukovce nahrazuje přirozený klad Euchelicerata .\n\nPředstavy o vzájemné příbuznosti jednotlivých skupin klepítkatců se, tak jako u ostatních členovců, výrazně měnily v závislosti na rostoucích datech získaných sekvencováním genomů. Fylogenetická studie z roku 2019 v podstatě potvrdila překvapivé závěry studie z roku 2014, zejména nepřirozenost klasického vymezení pavoukovců. Závěry lze shrnout do několika bodů:\n\nAktuální (rok 2019) představy o příbuznosti recentních klepítkatců ukazuje následující fylogenetický strom (P? značí potenciálně nepřirozené skupiny, ? nedostatečně potvrzenou pozici):\n"}
{"id": "30502", "url": "https://cs.wikipedia.org/wiki?curid=30502", "title": "Nohatky", "text": "Nohatky\n\nNohatky (Pycnogonida, syn. Pantopoda) jsou mořští členovci s nápadně tenkým tělem, které se dělí na hlavu, hruď a malý zadeček. Jejich velikost se pohybuje \"od 1-10 mm do 70 cm\", většina je v dolní polovině tohoto rozpětí. Je známo zhruba 1000 druhů této skupiny, jejich taxonomické uspořádání dosud nebylo uspokojivě vyřešeno.\n\nMají dlouhé nohy, do kterých zabíhají vnitřní orgány. Počet nohou se udává 4-6 párů (podle některých zdrojů ale až 9) a může být variabilní i v rámci jednoho druhu (u některých např. platí, že samička má o jeden pár nohou méně než samec). Noha se skládá ze 3 kyčlí, stehna, 2 holení, propodusu a drápku. První pár nohou \"(ovigery)\" je dlouhý, tenký na čištění a nošení vajíček - jen u samců. Uvnitř nohou jsou i vnitřnosti.\n\nHlava se skládá z \"proboscisu\" (rypáku), terminálních úst, chelifor a pedipalp.\n\nNohatky jsou dravci, dospělci žerou měkké živočichy (žahavce) tak, že si ulamují kousky a vkládají do rypáku. Larvy často parazitují uvnitř. Některé žerou \"ruduchy\" a \"detritus\" (podle toho, na co si v mládí zvyknou). Trávicí soustava je tvořena \"slepými střevy\" a nutriční buňky plavou po celém těle.\n\nCo se týče rozmnožování, jsou to gonochoristé, gonády mají umístěné ve střevech a v nohách. Gonopůry jsou na nohách u 2. kyčle. Oplození je \"vnější\" a předchází mu námluvy. Vajíčka nosí sameček. Z vajíčka se líhne larva \"protonymphon\" a má 3 páry končetin. Vývoj probíhá jako anomorfie a postupně přirůstají články s končetinami.\n\n"}
{"id": "30503", "url": "https://cs.wikipedia.org/wiki?curid=30503", "title": "Fluorid xenoničitý", "text": "Fluorid xenoničitý\n\nFluorid xenoničitý (též xenon tetrafluorid) je bílá krystalická látka. Lze jej připravit zahříváním směsi xenonu s fluorem v objemovém poměru 1:5 na teplotu 400 °C za tlaku 0,6 MPa v kovové nádobě z niklu. Stejně jako fluorid xenonatý XeF snadno sublimuje. V pevné a plynné fázi má jeho rovinná molekula tvar čtverce s atomem xenonu ve středu a s atomy fluoru ve vrcholech. Má podobné vlastnosti jako XeF, ale je silnějším fluoračním činidlem, např.:\n\nnebo\n\nPři práci s touto látku musíme zabránit kontaktu s vodou, protože okamžitě dochází k hydrolýze, při které se uvolňuje vysoce explozivní oxid xenonový:\n\nPoužívá se v laboratoři při anorganické syntéze jako fluorační a oxidační činidlo.\n"}
{"id": "30509", "url": "https://cs.wikipedia.org/wiki?curid=30509", "title": "Buček", "text": "Buček\n\nBuček je vesnice v severní části okresu Plzeň-sever, patřící k městu Kožlany. Katastrální území \"Buček\" zaujímá rozlohu 268 ha. V roce 2011 zde trvale žilo 59 obyvatel.\n\nVes leží 4 km jihovýchodně od Kralovic na svahu pravého břehu Kralovického potoka, který se před mostem silnice na Dřevec stéká s Dřeveckým potokem.\n\nVes je poprvé uváděna v potvrzení majetku plaského kláštera papežem Inocencem IV. z roku 1250 pod jménem Buk, ale byla vysazena až roku 1344 emfyteuticky, tj. formou dědičného nájmu. Roku 1419, na počátku husitských válek, zastavil plaský opat Gotfrýd ves doživotně Hanuše z Kolovrat. Buček však v průběhu husitských válek částečně zaniká a zcela obnoven byl až v druhé polovině 17. století.\n\nPo roce 1554 byl Buček v zástavě Floriána Gryspeka a do majetku plaského kláštera se vrátil až roku 1623 jako důsledek pobělohorských konfiskací Ferdinanda II., přičemž klášteru patřil až do jeho zániku v roce 1785.\n\n\nNa severu Buček sousedí s Hodyní, na východě s Brodeslavy, na jihozápadě s Lednicí a na severozápadě s Kralovicemi.\n\n\n"}
{"id": "30512", "url": "https://cs.wikipedia.org/wiki?curid=30512", "title": "Hrotnatci", "text": "Hrotnatci\n\nHrotnatci (Merostomata) je kdysi bohatá, ale dnes již téměř vymřelá třída mořských členovců, dobře známá z paleontologických nálezů. Zahrnuje 4 žijící druhy patřících do řádu ostrorepi, přezdívaném také „živoucí fosílie“. Svůj název, jak vypovídá obrázek, dostali hrotnatci podle výběžku tvaru hrotu, jenž jim vyrůstá ze zadní části těla. Největší dosud žijící zástupci mohou měřit až 60 cm. Zástupci prvohorního řádu, tzv. kyjonožci, dorůstali délky přes 2 m. Kyjonožci byli vůbec největšími známými členovci, dnes však již vymřeli. Tělo hrotnatců je kryto silným pancířem, který poskytuje dobrou ochranu, ale ztěžuje pohyb. V současné době jsou v mnoha zemích chráněni, přesto jsou však například v Thajsku chutnou lahůdkou.\n\n\nKrev ostrorepa amerického se využívá v medicíně k určení pyrogenity látky (test LAL). Tato metoda je velmi citlivá, v případě přítomnosti nebezpečné látky se totiž krev srazí v gel. Ostrorepi tímto způsobem kompenzují svůj jinak primitivní imunitní systém. Dříve byl také využíván ke krmení hospodářských zvířat.\n\n"}
{"id": "30517", "url": "https://cs.wikipedia.org/wiki?curid=30517", "title": "Kyjonožci", "text": "Kyjonožci\n\nKyjonožci (Eurypterida, syn. Gigantostraca) je vymřelý řád podkmene klepítkatců. Zahrnuje mimo jiné i největší známé členovce, jací kdy na Zemi žili. Latinský název Eurypterida pochází z řeckých slov eury=široký a pteron=křídlo.\n\nNěkteří kyjonožci dosahovali délky přes 2 metry, ovšem mnoho příslušníků této skupiny bylo menší než 20 cm. Nejznámějším rodem je \"Eurypterus\", který zahrnuje více než 200 známých druhů. Největším dosud známým druhem byl \"Jaekelopterus\", který měřil na délku 2,5 metru. Šlo zároveň i o největšího známého členovce všech dob. Žili v moři a později i ve sladkých a brakických vodách.\nOcas měli špičatý a je možné, že měli jedové bodce, ovšem neexistují žádné důkazy, že by byli jedovatí. Tělo měli kryté silným exoskeletem. Byli to dravci, kteří se pohybovali po mořském dně a lovili mnoho tehdejších živočichů.\n\nSkupina se dělí na skupiny Stylonurina a Eurypterina. Jejich nejbližšími žijícími příbuznými jsou ostrorepi. Někdy bývají označováni jako mořští štíři, přestože se štíry nejsou blízce příbuzní. Jejich fosílie byly nalezeny takřka po celém světě.\n\n"}
{"id": "30522", "url": "https://cs.wikipedia.org/wiki?curid=30522", "title": "Apokalyptika", "text": "Apokalyptika\n\nApokalyptika (z řeckého Άποκάλυψις \"Apokalypsis\", „zjevení, odhalení“) je obecně hnutí sdílející apokalyptický světový názor nebo alespoň to, co je pro něj podstatné. Sem náleží především přesvědčení, že:\n\nObvykle se stoupenci apokalyptiky domnívají, že žijí již v poslední době, tj. že závěrečný střet mezi silami dobra a zla, ať už mají jakoukoli povahu, je velmi blízko. Je třeba se proto připravit na poslední boj a na zkoušky, které přijdou na spravedlivé na konci časů. Což ovšem bez úsilí nepůjde. A není to ani otázka jednorázového aktu.\n\nApokalyptická hnutí stojí často u vzniku různých apokalyps, avšak není to pravidlem. Příkladem silně apokalyptické komunity je například komunita sídlící v 2. stol. př. n. l. – 1. stol. n. l. v Kumránu. Tato komunita (pravděpodobně eséni) byla apokalyptická ve všech výše zmíněných bodech, opisovala a četla mnoho různých apokalyps, ale sama nevyprodukovala ani jednu vlastní.\n\nApokalyptika je známa především z židovské intertestamentární doby, tj. přibližně z 3. stol. př. n. l. – 1. stol. n. l. Židovská apokalyptika vznikla jako spojená reakce na více faktorů (zánik klasického proroctví, příchod helénismu, útlak židovského obyvatelstva, očekávání osvobození apod.) a vymizela krátce po pádu druhého jeruzalémského chrámu v roce 70 n. l. Apokalyptika nebo alespoň její aspekty (z nichž mnohé pronikly i do židovské apokalyptiky) je však známa i odjinud, např. z perského mazdaismu a později i z křesťanství (které ji ve svých starověkých i středověkých formách přejalo opět ze židovství).\n"}
{"id": "30525", "url": "https://cs.wikipedia.org/wiki?curid=30525", "title": "Apocalyptica", "text": "Apocalyptica\n\nApocalyptica je finská hudební skupina, jejíž zvláštností je interpretace původně heavy metalových skladeb osobitým způsobem aranžovaných pro violoncello. Skupina je složena ze tří (původně čtyř) klasických violoncellistů; kromě heavy metalu hraje též klasickou hudbu.\n\nSkupina získala věhlas adaptacemi skladeb skupin Metallica a Sepultura. Později však vytvořili i svoje originální díla (tři skladby na albu \"Inquisition Symphony\", většina vlastních skladeb počínaje albem \"Cult\"), na kterých je stále znatelný vliv heavy metalu. S albem \"Reflections\" se ale mírně vzdálili od svého původního cello metalu.\n\n\nObčas se k nim připojí i dřívější člen skupiny Antero Manninen (vizte níže).\n\n\n\n\n\n\n\n\nV kruhu fanoušků se jména členů skupiny často skrývají pod následujícími přezdívkami:\n\n\nPíseň \"Path\" z alba \"Cult\" byla bez souhlasu a proti vůli autorů použita v kontroverzním předvolebním spotu české ultrapravicové Národní strany ve volbách do Evropského parlamentu v roce 2009. Skupina Apocalyptica se proti tomu brzy ohradila s vyjádřením, že skupina otevřeně vystupuje proti rasismu a diskriminaci národnostních menšin a podporuje sjednocenou Evropu, čímž se zásadně rozchází s politickými požadavky Národní strany. Skupina dále uvedla, že na politickou stranu podá právě kvůli neoprávněnému využití jejich hudby žalobu. Z důvodů porušení autorských práv později Česká televize spot, silně kritizovaný pro vyjadřování rasistických názorů ohledně romského etnika, stáhla z vysílání. \n\n2.12. 2000 – Palác Akropolis\n\n3.12. 2000 – Divadlo Archa\n\n13.7. – 16.7. 2006 Masters Of Rock 2006\n\n10.7. – 13.7. 2008 Masters Of Rock 2008\n\n1. července 2011 od 20 hodin na zámku Sychrov\n\n10.10. 2015 Praha – Forum Karlín\n\n14.7. – 17.7. 2016 Masters Of Rock 2016\n\n11. 2. 2017 a 12. 2. 2017 – Praha, Forum Karlín\n\n26.1 2020- Praha, O2 arena (společně se Sabaton) \n\n"}
{"id": "30532", "url": "https://cs.wikipedia.org/wiki?curid=30532", "title": "Lidská kostra", "text": "Lidská kostra\n\nLidská kostra představuje soubor kostí, které dohromady vytvářejí pevnou, pasivně pohyblivou oporu těla, na niž se upínají svaly. Kostrou tvořená ochranná pouzdra (lebka, hrudník) zároveň chrání některé klíčové orgány před zraněním.\n\nLidská kostra tvoří cca 14 % tělesné hmotnosti. Má své vlastní cévy a nervy.\n\nKostra dospělého člověka se skládá zpravidla z 207 kostí, nicméně toto číslo je poměrně individuální a závisí například na dědičných predispozicích, ale především na věku. Například novorozenec má asi 270 kostí, toto číslo se po narození ještě nějakou dobu zvyšuje (u 14letého až 356), jak vznikají některé nové kosti, nicméně u adolescentů počet kostí strmě klesá, protože jich řada srůstá. Lidská kostra se dá obecně rozdělit na tyto části:\n\n\nLidská kostra má celou řadu funkcí:\n\nKostra se začíná formovat u embrya, v šesti týdnech je tvořena z vaziva a hyalinních (sklovitých) chrupavek. Proces osifikace, tedy kostnatění začíná již během nitroděložního vývoje a pokračuje po narození až do konce adolescence, kdy zanikají růstové štěrbiny dlouhých kostí a vývoj kostry je dokončen.\n\nV dospělosti dochází k dynamické přestavbě (remodelování) kosti, která se přizpůsobuje vnějším fyzikálním vlivům (namáhání při zátěži), hmotnosti těla a vnitřním poměrům v organizmu. V minulosti tak mohla být kostra jinak tvarována. Za normálních okolností se ročně přestavuje asi 5–10 % lidské kostry (podle jiných zdrojů až 30%). Jiné zdroje upřesňují, že hutná kostní tkáň se obnovuje ročně ze 4 %, zatímco houbovitá kost z 20 %.\n\nSpojení kostí v souvislosti (articulatio fibrosa)\n\nSpojení vazy a chrupavkami pomáhají udržovat stabilitu kostry.\n\n"}
{"id": "30534", "url": "https://cs.wikipedia.org/wiki?curid=30534", "title": "Kobylice", "text": "Kobylice\n\nKobylice (j. č., tedy: \"ta Kobylice, do Kobylice, v Kobylici\") () je obec v Královéhradeckém kraji, sedm kilometrů východně od města Nový Bydžov při silnici vedoucí do okresního města Hradec Králové. V obci se nachází přes 90 domů a žije zde obyvatel. PSČ je 504 01, pošta Nový Bydžov. Jméno obce snad pochází od těžké jílovité půdy - kobylnice. \n\nKobylice jsou jedno z nejstarších sídel okresu Hradec Králové. První zmínka o vsi pochází z roku 1086 kdy Kobylice patřila svatojiřskému klášteru v Praze. Koupí přešla v 16. století do majetku pánů z Pernštejna, kteří ji v roce 1548 prodali Václavu Sokolovi z Leškovic. Po bitvě na Bílé hoře připadla Kobylice Janu Gordonovi a byla spojena s panstvím Zdechovice. V polovině 18. století koupil zdechovické panství Břevnovský klášter a ten držel pozemky v okolních lesích až do roku 1948.\n\nSoučástí obce Kobylice je i osada Opatov založená v roce 1672 benediktinským klášterem v Broumově (odtud pochází název osady). Osada byla začátkem 18. století opuštěna a v roce 1786 znovu založena jako majetek sloupenského panství.\n\n"}
{"id": "30535", "url": "https://cs.wikipedia.org/wiki?curid=30535", "title": "FC Viktoria Plzeň", "text": "FC Viktoria Plzeň\n\nFC Viktoria Plzeň (celým názvem: Football Club Viktoria Plzeň, akciová společnost) je profesionální český fotbalový klub, který sídlí v Plzni ve stejnojmenném kraji. V současné době hraje nejvyšší českou fotbalovou soutěž – FORTUNA LIGU. Založen byl v roce 1911 pod názvem \"Sportovní klub Viktoria Plzeň\" a v roce 2011 oslavil 100 let existence. Během této doby několikrát změnil oficiální název, ale v roce 1993 se vrátil k přízvisku \"Viktoria\".  Vzhledem k úspěchům posledních let můžeme řadit klub mezi ty momentálně lepší v rámci České republiky. Fanoušci Viktorie jsou nazýváni \"Viktoriáni\" a na české scéně udržují dlouholetou družbu s fanoušky Zbrojovky Brno. Mezi největší rivaly Plzně patří AC Sparta Praha a SK Slavia Praha.\n\nNejvětším klubovým úspěchem Viktorky, jak je klubu též přezdíváno, je pět mistrovských titulů ze sezon 2010/11, 2012/13, 2014/15, 2015/16 a 2017/18. Dříve bylo největším úspěchem třetí místo ze sezóny 1932/33. Mezi další klubové úspěchy patří dvě vítězství v českém Superpoháru (2011 a 2015). V sezoně 2009/10 získal klub i vítězství v domácím poháru a během dvou let tak zkompletoval všechny tři domácí trofeje.\n\nDoposud největším mezinárodním úspěchem klubu je dvojí účast v základní skupině Ligy mistrů. V sezóně 2011/12 se Viktoria utkala s týmy FC Barcelona, AC Milán a FK BATE, celkové třetí místo znamenalo přesun do Evropské ligy 2011/12. V sezóně 2013/14 přidělil los Viktorii jako soupeře FC Bayern Mnichov, Manchester City FC a CSKA Moskva. I tentokrát Viktorie postoupila ze třetího místa do jarní části Evropské ligy.\n\nMezi nejslavnější osobnosti klubu se řadí držitel Zlatého míče UEFA Pavel Nedvěd či nejlepší brankář světa za rok 2005 Petr Čech.\n\nKlub byl založen v roce 1911, jako \"SK Viktoria\", úředníkem státních drah Jaroslavem Ausobským, který ho zaregistroval na příslušných úřadech pro fotbalisty amatérského kroužku Blesk. 27. srpna 1911 (ještě před oficiálním založením klubu) sehrál tým Viktorie první zápas. Nastoupil v červených dresech a modrých trenkách, v barvách typických pro klub i dnes. Zápas s Olympií Plzeň prohrál 3–7. Krátce po svém založení se klub přihlásil do Západočeské župy, kde působil až do změny stanov Československé fotbalové ligy. První vlastní hřiště získal klub až v roce 1920, když odkoupil hrací plochu na Královském náměstí (dnešní náměstí Míru) od konkurenčního SK Plzeň. O dva roky později vyhrál klub Západočeskou župu v rámci Mistrovství Českého svazu fotbalového 1922. Díky vítězství v regionální lize postoupila do Národního play-off, kde ale již ve čtvrtfinále nestačila na FC Hradec Králové a podlehla mu 0–9. Župní mistrovství západních Čech vyhrála Viktoria i v následujících 6 letech.\n\nV roce 1929 klub přišel o hřiště, protože muselo ustoupit městské výstavbě, a tak si pronajal hřiště v Luční ulici. V tom samém roce rozhodla mimořádná členská schůze o vstupu Viktorie Plzeň do profesionálního fotbalu a klub tak přešel do II. profesionální ligy. Viktoria se této soutěže poprvé účastnila v sezoně 1929/30 a za účasti osmi klubů skončila sedmá. Hned v následující sezoně však skončila druhá, což při plánovaném rozšíření nejvyšší soutěže znamenalo postup.\n\nPo nedobrovolném stěhování do Luční ulice získalo vedení peníze na přestavbu zdejšího stadionu a ten byl slavnostně otevřen 11. května 1930. Díky novému stadionu získala Viktorka zázemí hodné špičky československé ligy. To se projevilo hned při první účasti v sezoně 1931/32, kterou tým dokončil na výborném 4. místě. Až do roku 1935 se Viktoria pohybovala v popředí tabulky (nejlepším výsledkem bylo třetí místo v sezóně 1932/33) a po Spartě a Slavii byla téměř nejlepším klubem. Díky čtvrtému místu ve Státní lize 1934/35 se dokonce kvalifikovala do Středoevropského poháru 1935, kde se utkala s italským Juventusem Turín. Po senzační domácí remíze 3–3 přišla prohra 1–5 na horké italské půdě. Přes brzké vyřazení se Viktorka dostala do celoevropského povědomí.\n\nPo účasti ve Středoevropském poháru se však klub v tabulce domácí soutěže postupně propadal, což vyvrcholilo na konci ročníku 1937/38 prvním sestupem do nižší soutěže. Po roční odmlce se však Viktoria mezi elitu vrátila a s rozdělením soutěže na českou a slovenskou část jí povážlivě klesla konkurence. Přesto sestoupila ještě v sezoně 1941/42. Po návratu napřesrok se však vrátila v silnějším složení a přes velkou konkurenci vydržela v lize až do roku 1952.\n\nPo náletu amerických letadel v dubnu 1945 a požáru v červnu téhož roku byl stadion Viktorie v Luční ulici zničen. Podařilo se jej však obnovit a funguje dodnes jako mládežnické a tréninkové centrum.\n\nNeúspěšná snaha o návrat do nejvyšší soutěže trvala rovných 9 let. Během těchto let však došlo pro klub k velmi významné změně – v roce 1953 začala výstavba nového stadiónu na soutoku Mže a Radbuzy. Stadión byl otevřen o dva roky později, v roce 1955. Klub tak získal ve své době jeden z nejlepších stadiónů v republice, s kapacitou 35 000 diváků (7 600 sedících).\n\nV roce 1961 se plzeňští fotbaloví fanoušci konečně dočkali, klub vybojoval postup do ligy. Pro novou sezónu 1961/62 byl jeho název změněn na TJ Spartak LZ Plzeň. Hlad plzeňských fanoušků po fotbale dokazují vysoké návštěvy z této sezóny, včetně historického rekordu 35 000 diváků z utkání s úřadujícími mistry z tehdy vynikajícího týmu Dukly Praha. V dubnu 1962 zavítal do Plzně k přátelskému utkání slavný brazilský klub Flamengo Rio de Janeiro. Viktorka (hrající pod hlavičkou Západočeského kraje) před 27 000 diváky slavně zvítězila 2–1, oba plzeňské góly vstřelil Stanislav Štrunc.\n\nV 1. lize vydržel klub jen dvě sezóny, v roce 1963 Viktorka opět padá do 2.ligy. V roce 1965 přišla další změna názvu. Během působení ve 2. lize se klub přejmenoval na TJ Škoda Plzeň, přičemž tento název vydržel klubu 28 let. Klub znovu nahlédl do 1. ligy v sezónách 1967/68 a 1970/71, vždy však ihned zase sestoupil. Až v roce 1972 se klub dokázal po postupu udržet déle než 1 sezonu, a to solidních 8 let.\n\nV roce 1971 nečekaně přišel jeden z největších úspěchů klubu v období 20. století. Viktorka v tehdejším Českém poháru (1971) přehrála všechny protivníky a celou soutěž vyhrála. Ve finále Československého poháru pak narazila na vítěze Slovenského poháru, kterým byl již jistý československý mistr Spartak Trnava. Ve dvou zápasech sice soupeři podlehla (1–2 a 1–5), ale díky startu svého soupeře v Poháru mistrů evropských zemí převzala právo vítěze Československého poháru startovat v Poháru vítězů pohárů.\n\nPro Viktorku to byl historicky první start v evropských pohárech UEFA, ovšem los prvního kola nebyl příliš milosrdný, když jí jako soupeře přisoudil Bayern Mnichov. Pro hráče však byl start proti slavnému soupeři velkým zážitkem. Viktorka na svého soupeře nestačila a ve dvou zápasech podlehla 0–1 a 1–6, ale zkušenosti získané ve dvojutkání jí pomohly k dlouhodobějšímu udržení se v československé nejvyšší soutěži. Střelcem jediného gólu západočeského klubu byl Ivan Bican.\n\nZajímavostí zůstává, že Viktorie, jako vítěz české části poháru, v paralelním ligovém ročníku sestoupila. Zpět se vrátila 1972/73 na již avizovaných osm sezon. Během tohoto období patřila Viktorka k ligovému průměru, často nad hranicí sestupu, což vyvrcholilo posledním místem a sestupem v sezoně 1979/80. Počínaje sezonou následující až do rozdělení 1. československé fotbalové ligy v roce 1993 odehrála Viktoria v 1. lize pouze 2 ročníky (1986/87 a 1988/89). V obou případech však z 15. místa opět sestoupila. V roce 1993 ještě došlo k poslední úpravě názvu klubu, který se po 43 letech vrátil k původnímu FC Viktoria Plzeň. Oproti původnímu názvu však již nešlo o \"Sportovní klub\", ale o \"Fotbalový club\".\n\nPo založení samostatné ligy do ní Viktoria (i díky snížené konkurenci) opět postoupila. Svou obnovenou prvoligovou premiéru zakončila na velmi dobrém 5. místě, což podpořilo velká očekávání v následujících letech. Opak však byl pravdou a západočeši spadli do průměru. Po 15. místě v sezoně 1998/99 dokonce sestoupili do 2. ligy. Tam strávili sice jen jednu sezonu, ale to se bohužel dá říci i o působení v sezoně 2000/01 1. ligy, které zakončili na posledním 16. místě. Vliv na propad klubu měla i špatná politika klubu, která se skládala především z rychlého prodeje kvalitních hráčů do konkurenčních, zejména pražských, klubů. Jako příklad můžeme uvést odchovance Pavla Nedvěda a Petra Čecha, kteří oba zamířili do AC Sparta Praha.\n\nNásledující ročníky tak Plzeň hrála sice jen 2. ligu, ale i tak přinesly klubu významné pozitivní události. V letech 2002–2003 proběhla za podpory magistrátu rozsáhlá rekonstrukce stadionu ve Štruncových sadech, kdy se kapacita snížila na 7 425 míst. Klub se také transformoval na akciovou společnost a zároveň z 99% získal zahraničního vlastníka – italskou společnost \"Fotball EAST Ltd.\" \n\nPro sezonu 2003/04 nakoukla Viktorka opět do nejvyšší soutěže, ale znovu to bylo jen pro jediný ročník. A tak ke stabilizaci klubu došlo až po návratu jeho vlastnictví do rukou české společnosti. V roce 2005 odkoupila klub \"Plzeňská sportovní a.s.\". Od této sezony působí Viktorka nepřetržitě v Gambrinus lize. Postupně se ze spodních pater dostala mezi nadprůměrné ligové kluby a zároveň se stala její stabilní součástí.\n\nNejúspěšnější období historie klubu však mělo teprve přijít. V říjnu 2008 přichází z MŠK Žilina trenér Pavel Vrba. Ten zároveň se svým příchodem přivádí několik hráčů, kteří nepřečkali „fotbalové zemětřesení“ v AC Sparta Praha, jako byli Milan Petržela (v klubu již od zimy), Daniel Kolář, David Limberský, Jan Rezek nebo pozdější kapitán klubu Pavel Horváth. Právě tito hráči obstarali kostru nově vzniklého týmu. Ten v nové sezoně (2008/09) obsadil 8. místo, ale sympatický byl především herní projev, který vyprodukoval třetí nejvyšší počet vstřelených gólů v soutěži (45).\n\nJak důležitá je stabilizace kádru, ukázala hned následující sezona 2009/10. Kostra týmu zůstala neporušena, díky čemuž byla Viktoria rovným soupeřem i nejlepším klubům v nejvyšší soutěži. Se ziskem 48 bodů skončil tým na 5. místě tabulky. Největší úspěch sezony však přišel v národním poháru. Ve finále této soutěže narazili „viktoriáni“ na FK Baumit Jablonec (vicemistr ligy) a duel na stadiónu Sparty na Letné vyhráli 2–1. Po dlouhých 39 letech zvítězila Viktoria v některé z domácích soutěží a po stejné době se kvalifikovala do evropských pohárů, tentokrát do Evropské ligy. V srpnu 2010 pak koupila klub skupina investorů v čele s olomouckým podnikatelem Tomášem Paclíkem, který se zároveň s tím stal předsedou představenstva klubu. Tato změna klubu velmi prospěla, což se ukázalo již po několika měsících.\n\nPlzeň startovala ve 3. předkole Evropské ligy 2010/11, kam jí los přisoudil velmi těžkého soupeře a sice turecký Beşiktaş JK. Viktoria se však věhlasného soupeře nezalekla a ve dvojutkání předvedla velmi dobré výkony. Po velice smolné domácí remíze 1–1 přišla tentokrát smolná porážka na hřišti soupeře. Plzeň dohrávala bez dvou vyloučených hráčů a ani odvážný a aktivní výkon nezabránil porážce 0–3 a následnému vyřazení ze soutěže.\n\nByl to však pouze začátek období, které pro klub můžeme nazvat „životním“. Po remíze v úvodním kole Gambrinus ligy 2010/11 přišla série 11 vítězství v řadě, která nemá v historii klubu obdoby. Během této série dosáhla Viktoria obdivuhodného skóre 31–6 a vybudovala si zásadní náskok, který jí v konečném účtování stačil na jednobodový rozdíl oproti Spartě Praha. Celkový bodový zisk se zastavil na čísle 69 a sedmdesát vstřelených gólů je platný rekord samostatné české fotbalové ligy. Dne 21. května 2011 tak mohl kapitán Pavel Horváth poprvé ve stoleté historii klubu převzít trofej pro mistra Gambrinus ligy. Pro Viktorii, která v létě slavila výročí 100 let od založení klubu, měli hráči dva velmi hodnotné dary. Kromě mistrovského titulu i premiérový postup do kvalifikační části Ligy mistrů.\n\nJiž 1. dubna 2011, ještě před skončením ligového ročníku, byla zahájena velká rekonstrukce stadionu ve Štruncových sadech. Byly odstraněny nevyhovující tribuny na severu, východě a jihu, zachována zůstala pouze hlavní tribuna na západě. Hřiště přestala lemovat atletická dráha, samotná hrací plocha byla posunuta o 18 metrů blíže hlavní tribuně. Během podzimu vyrostly na severu, východě i jihu nové, moderní tribuny, součástí rekonstrukce byly i nezbytné úpravy okolí stadionu. Kapacita stadionu se díky přestavbě zvýšila na 11 700 diváků. I během rekonstrukce hrála Viktorie své ligové zápasy doma, přičemž diváci měli přístup pouze na hlavní tribunu. Utkání evropských pohárů pak Viktorie hrála v pražském Edenu. Rekonstruovaný stadion otevřelo domácí pohárové utkání se Schalke 04 dne 16. února 2012.\n\nSezóna 2011/12 začala pro Viktorii 2. předkolem Ligy mistrů, kde jako český mistr startovala. Soupeřem byl arménský mistr FC Pjunik Jerevan, který kvalit českého mužstva nedosahoval. Favorizovaná Plzeň nedala svému soupeři šanci a porazila ho ve dvou zápasech 4–0 a 5–1, když se celkem 4 góly blýskl Marek Bakoš. Poté čekal plzeňský klub český Superpohár, ve kterém v minulé sezoně podlehla Spartě Praha. Tentokrát o něj bojovala s vítězem národního poháru, kterým byla FK Mladá Boleslav. Vítězstvím 2–1 na penalty zkompletovala Viktoria během 14 měsíců celou trojici velkých domácích trofejí.\nPo úspěších z úvodu sezony přišla první velká zkouška v podobě 3. předkola Ligy mistrů proti norskému mistru Rosenborg BK. Jenže již v prvním zápase Viktoria odvezla z Norska výhru 1–0 a po domácí výhře 3–2 mohla slavit postup do 4. předkola a jistotu „evropského podzimu“ (i v případě neúspěchu by hrála Evropskou ligu).\n\nAni rozpačitý start do nového ligového ročníku 2011/12 tak příliš nemohl pokazit euforii šířící se v táboře viktoriánů. Ve 4. předkole Ligy mistrů čekal tým dánský mistr FC København, který byl před dvojutkáním považován za velkého favorita. Poté, co Viktoria vyhrála v Kodani 3–1, bylo však o postupujícím téměř rozhodnuto, což nezměnil ani odvetný zápas v pražském Edenu. Ten Plzeň vyhrála 2–1 a s bilancí šesti výher postoupila jako třetí český klub v historii do základní skupiny Ligy mistrů. Následný los jí přisoudil hvězdné soupeře v podobě evropských gigantů FC Barcelona a AC Milán, které doplnil ambiciózní FK BATE. Viktoria v této skupině získala 5 bodů a ze třetího místa postoupila do jarní části Evropské Ligy UEFA, kde jí byl za šestnáctifinálového soupeře přidělen celek Schalke 04. Po domácí remíze 1–1 dokázala uhrát stejný výsledek v základní hrací době i na hřišti slavného soupeře, v jehož sestavě se nacházel například bývalý hvězdný útočník Realu Madrid Raúl González. Oslabena o dva hráče však v prodloužení dvakrát inkasovala a prohrála 1–3 (a dvojzápas tedy poměrem 2–4). Všechny góly Schalke vstřelil Klaas-Jan Huntelaar.\n\nPo vypadnutí z Evropské ligy se Viktoria soustředila na ligu a přes velkou ztrátu, kterou měla na začátku jara na vedoucí Spartu nechybělo mnoho, a Viktorii by se zdařila obhajoba titulu. K tomu potřebovala v posledním kole vyhrát v Liberci. Utkání však skončilo bezbrankovou remízou, titul tak získal FC Slovan Liberec. Viktoria skončila celkově třetí za Libercem a Spartou. Toto umístění jí zajistilo účast ve 2.předkole Evropské ligy v následující sezóně.\n\nViktoria byla úspěšná v bojích o evropské poháry i v sezóně 2012/13. Nejprve ve 2. předkole Evropské ligy vyřadila gruzínský FC Metalurgi Rustavi, následně ve 3. předkole polský Ruch Chorzów a nakonec v play-off belgický KSC Lokeren. Viktoria si tak zajistila účast v základní skupině Evropské ligy 2012/13. Zde skončila se 13 body na prvním místě před obhájcem trofeje Atléticem Madrid, s nímž společně postoupila do vyřazovací části. V šestnáctifinále vyřadila poněkud senzačním celkovým skóre 5–0 italský celek SSC Neapol (tou dobou druhý tým italské Serie A) po výsledcích 3–0 venku a 2–0 doma. V osmifinále pak nestačila na turecký klub Fenerbahçe Istanbul, zejména první domácí zápas byla horším týmem (prohra 0–1). Odvetný zápas už byl vyrovnanější a skončil remízou 1–1, která Fenerbahçe stačila na postup do čtvrtfinále.\n\nV Gambrinus lize se Viktorka pohybovala celou sezónu v popředí tabulky. Do čela se poprvé dostala v sedmém kole, když doma porazila Spartu 1–0 díky sporné penaltě nařízené po nafilmovaném pádu Limberského. Mezi osmým a jedenáctým kolem se ovšem Viktorka potýkala s menší krizí, tři remízy a prohra znamenaly pád na čtvrté místo tabulky. Následovalo ovšem pět výher v řadě, včetně těžkých utkání na Slavii a v Liberci. Po podzimu tak vedla Viktorka tabulku o dva body před Jabloncem, tři body ztrácela Sparta. Jablonec v zimě prodal své klíčové hráče nejbližším konkurentům, David Lafata zamířil do Sparty a Jan Kovařík do Plzně. Na jaře proto začal rychle ztrácet a boj o titul se zúžil na Viktorku a Spartu. Před vzájemným utkáním v Praze na Letné ve 20. kole měla Viktorka tříbodový náskok. Sparta ovšem domácí duel vyhrála po velmi dobrém výkonu 1–0 a na Viktorku se bodově dotáhla. V následujících kolech pokračovaly bodové dostihy. První zaváhala Sparta, která v 25. kole jen remizovala doma s Jihlavou 2–2. Poté, co v následujícím kole Sparta prohrála 0–2 v Liberci, zvýšil se náskok Viktorky už na pět bodů. Viktorka ovšem v následujícím kole prohrála doma se Slavií 0–1 a její náskok se opět smrskl na dva body. Rozhodující se tak ukázalo 28. kolo. Viktorka vyhrála 1–0 v Olomouci, zatímco Sparta prohrála 2–3 v Brně. Pětibodový náskok se dvě kola před koncem soutěže ukázal jako rozhodující. Viktorka sice prohrála doma s ve výborné formě hrajícím Libercem 1–2, v posledním kole ovšem vyhrála na hřišti již jistě sestupujícího Hradce Králové přesvědčivě 3–0 a v konečné tabulce předčila Spartu o dva body. Kapitán Viktorky Pavel Horváth tak mohl podruhé v historii převzít do rukou mistrovský pohár.\n\nZisk ligového titulu v předcházející sezóně znamenal pro Viktorii možnost podruhé v historii bojovat o postup do lukrativní Ligy mistrů. Ve druhém předkole ročníku 2013/14 ji čekal bosenský tým FK Željezničar Sarajevo. V Plzni se urodil divoký výsledek 4–3. V odvetě v Sarajevu se Viktoria už v páté minutě ujala vedení, ve dvacáté první minutě však přišla o vyloučeného obránce Václava Procházku a zbytek zápasu musela hrát v deseti. Po devíti minutách však Milan Petržela přidal druhý gól a i když Željezničar ještě do poločasu snížil, na víc se již nezmohl. Po výhře 2–1 si Viktoria hodně oddychla. Ve třetím předkole si pak hladce poradila s estonským celkem JK Nõmme Kalju po výsledcích 4–0 v Estonsku a 6–2 doma v Plzni. Hattrickem se před domácími fanoušky blýskl kapitán Pavel Horváth. Ve 4. předkole (play-off) přidělil los Viktorii sebevědomý slovinský celek NK Maribor. Zápas v Plzni skončil výhrou 3–1, když v poslední minutě vstřelil důležitý třetí gól Michal Ďuriš. Viktoria výborně zvládla i odvetu na horké slovinské půdě. Již ve třetí minutě se trefil Stanislav Tecl a na výsledku 1–0 pro Plzeň se až do konce zápasu nic nezměnilo. Viktoria tak po dvou letech opět pronikla mezi elitní evropské fotbalové týmy, do skupinové fáze Ligy mistrů.\n\nV základní skupině D Ligy mistrů narazila Viktoria na obhájce titulu FC Bayern Mnichov, ruské CSKA Moskva a anglický Manchester City FC. Viktoria nakonec v dramatickém posledním zápase, jenž byl zároveň přímým soubojem o třetí místo v tabulce, dokázala ruského mistra na půdě Doosan Areny porazit 2–1 a se ziskem 3 bodů postoupila ze třetího místa do jarních vyřazovacích bojů Evropské ligy 2013/14.\n\nUtkání s CSKA Moskva bylo zároveň posledním zápasem, ve kterém mužstvo vedl jako hlavní kouč Pavel Vrba. Přijal totiž nabídku vedení FAČR trénovat od 1. ledna 2014 český reprezentační A-tým. Novým trenérem Viktorie se stal Dušan Uhrin mladší.\n\nPro únorové šestnáctifinále Evropské ligy přiřkl los Viktorii jako soupeře silný ukrajinský celek FK Šachtar Doněck. Představitelé týmu plného Brazilců se netajili ambicemi celou soutěž vyhrát (to se Šachtaru povedlo již v sezóně 2008/09). Viktoria však doma remizovala 1–1 a na Ukrajině šokovala soupeře výhrou 2–1 po velmi obětavém výkonu. Viktoria tak po roce znovu slavila postup do osmifinále Evropské ligy. Tam Plzeň změřila síly s francouzským celkem Olympique Lyon. V Lyonu viktoriáni podlehli 1–4. Postup se jevil nereálný. V domácí odvetě ale mužstvo předvedlo diametrálně odlišný výkon. Viktoria sice prohrávala 0–1 gólem Bafétimbi Gomise z konce prvního poločasu, ale ve druhém poločase skóre otočila, soupeře dostala pod tlak a nakonec vyhrála 2–1 (střelci gólů Kolář a Tecl). V tomto utkání nastoupil poprvé v základní sestavě Viktorie záložník Patrik Hrošovský. Plzeň sice vypadla z Evropské ligy, ale i díky ní a výkonu Liberce bude mít Česká republika od sezony 2014/15 dva zástupce v předkolech Ligy mistrů.\n\nV lize skončila Viktoria tentokrát druhá za suverénní Spartou Praha. Ta si již na podzim vybudovala na čele tabulky pětibodový náskok právě před Plzní. Viktorii pak vůbec nevyšel březnový vzájemný zápas v Praze na Letné, kdy viktoriáni vinou své nedisciplinovanosti obdrželi dvě červené karty. Sparta domácí zápas vyhrála 1–0, zvýšila svůj náskok v tabulce na 8 bodů a víceméně tak předčasně rozhodla souboj o titul. Ani v domácím poháru se Viktoria trofeje nedočkala, ve finále podlehla po penaltovém rozstřelu Spartě. Viktoria dlouho vedla, v závěru se chyby dopustil Milan Petržela, když v pokutovém území vložil do centru ruku, a Sparta z penalty srovnala na 1–1. V penaltovém rozstřelu pak Petržela v rozhodující chvíli znovu selhal.\n\nZačátek sezóny se Viktorii příliš nevydařil. V Superpoháru podlehla týmu AC Sparta Praha na Letné 0–3 (pro Viktorii šlo již o třetí prohru se Spartou v řadě za sebou – po jarních prohrách v lize a ve finále Poháru FAČR), v úvodním kole ligy jen remizovala v Příbrami 2–2. Ve 3. předkole Evropské ligy 2014/15 čekal Viktorii rumunský klub FC Petrolul Ploiești. Zápas v Rumunsku skončil nadějnou remízou 1–1, domácí odvetu však Viktorie vůbec nezvládla a po porážce 1–4 se musela pro tuto sezónu s evropskými poháry rozloučit.\nV důsledku vyřazení z evropských pohárů byl odvolán trenér Dušan Uhrin mladší a tým převzal Miroslav Koubek. Pod jeho vedením tým sice v prvním zápase smolně prohrál na Slávii 0–1, ale hned po dalším kole se Plzeň dostala do čela ligy a tuto pozici již až do konce sezóny neopustila. Pro vývoj ligy byl důležitý především duel 13. kola, kdy Viktoria v domácím prostředí porazila Spartu 2–0 góly Lukáše Hejdy a Tomáše Hořavy. Sparta se v tomto duelu v podstatě k ničemu nedostala, o dominanci viktoriánů svědčí mimo jiné poměr střel na branku – 10:0. Následovala však prohra v Jihlavě a Sparta se opět dotáhla na rozdíl jediného bodu. Tento rozdíl se již do konce podzimní části sezóny nezměnil.\n\nV zimní pauze Viktorie přivedla do týmu bosenského kanonýra Aidina Mahmutoviče z FK Teplice. Další přestupovou akvizicí z téhož klubu byl Egon Vůch, který však byl v Teplicích ponechán do konce sezóny na hostování.\n\nDo jarní části sezóny vstupovali tedy viktoriáni s minimálním náskokem na rivaly z Letné. Ovšem zatímco Viktorie na jaře vyhrávala jeden zápas za druhým, Sparta klopýtala. Po 24. kole byl náskok Viktorie na čele tabulky již šestibodový a zdálo se, že viktoriáni si bez větších problému dokráčí pro titul. Nečekaná prohra 1–2 v domácím zápase s Mladou Boleslaví však znamenala snížení náskoku na tři body a pro Spartu možnost se v případě výhry ve vzájemném zápase na Letné v 27. kole bodově se na Plzeň dotáhnout. Duel obou adeptů na titul však i podruhé v sezóně patřil Viktorii, která díky gólům Jana Holendy a Romana Hubníka vyhrála stejně jako na podzim 2–0. Tři body z následujícího domácího zápasu s Jihlavou pak Viktorii defitivně zajistily třetí mistrovský titul během pěti let.\n\nTitul viktoriáni věnovali svému nemocnému spoluhráči Mariánu Čišovskému. Tomu byla v průběhu sezóny diagnostikována vážná nemoc, pravděpodobně amyotrofická laterální skleróza (konkrétní diagnóza však nebyla oficiálně zveřejněna).\n\nSezónu 2015/16 zahájila Viktoria vítězstvím v českém Superpoháru, když na domácím hřišti porazila FC Slovan Liberec 2–1 zásluhou gólů Tomáše Hořavy a Daniela Koláře. V úvodním ligovém utkání vyhrála Plzeň nad Slavii Praha 2:1. Následně porazila i v první zápase 3. předkola Ligy mistrů UEFA izraelský tým Maccabi Tel Aviv FC na jeho půdě 2:1. Poté však Viktorka prohrála na hřišti pražské Dukly ve 2. kole 0:1 a nevydařila se jí ani odveta proti Maccabi, kterému klub podlehl 0:2 a vypadl. Mužstvu se nevedlo ani v dalších ligových zápasech a po čtyřech kolech mělo na svém kontě pouze pět bodů. Špatný start do ročníku odnesl trenér Miroslav Koubek, kterého vedení 16. 8. 2015 společně s celým realizačním týmem odvolalo. Na lavičku Plzně usedl asistent reprezentačního kouče Karel Krejčí, který si zvolil za asistenty Zdeňka Bečku, Pavla Horvátha a Martina Ticháčka, jenž se stal trenérem brankářů. První ostrou prověrkou byly pro nové kouče utkání 4. předkola Evropské ligy UEFA proti mužstvu ze Srbska, FK Vojvodina Novi Sad. Plzeň po výhrách doma 3:0 a venku 2:0 postoupila do skupinové části Evropské ligy. Viktorka byla nalosována do skupiny E, kde se tým střetl s SK Rapid Wien (Rakousko), Villarreal CF (Španělsko), FK Dinamo Minsk (Bělorusko). V konfrontaci s těmito mužstvy klub skončila na třetím nepostupovém místě. Po prohře 0:1 na půdě Zbrojovky Brno tým vyhrál šestnáct ligových zápasů v řadě, čímž mužstvo překonalo o jednu výhru rekord Sparty Praha z ročníku 2009/10. 30. dubna 2016 tým získal po výhře 2:0 nad Baníkem Ostrava tři kola před koncem čtvrtý mistrovský titul, Západočeši dokázali poprvé v historii obhájit titul z předešlé sezony.\n\nV sezóně 2017/18 získala Viktoria svůj pátý titul. K tomu jí pomohl především skvělý podzim, ve kterém vytvořila rekord vítězných zápasů.\n\n\n\n\n\n\n\n"}
{"id": "30536", "url": "https://cs.wikipedia.org/wiki?curid=30536", "title": "FC Fastav Zlín", "text": "FC Fastav Zlín\n\nFC Fastav Zlín (celým názvem: Football Club Fastav Zlín, a.s.) je český fotbalový klub, který sídlí v moravském městě Zlín ve stejnojmenném kraji. Založen byl v roce 1919, klubové barvy jsou žlutá a modrá. Stejně jako v případě zlínského hokejového klubu má mužstvo přezdívku \"ševci\" dle historie města spjatého s obuvnictvím. Od sezóny 2015/16 působí v české nejvyšší fotbalové soutěži, do které se znovu vrátil po pětileté účasti ve 2. lize.\n\nSvé domácí zápasy odehrává na stadionu Letná, který má kapacitu 6 375 diváků.\n\nKlub byl založen v roce 1919 jako \"SK Zlín\" a začal hrát na pronajatém hřišti „Za sýpkou“. Po výpovědi z těchto pozemků se klub obrátil na firmu Baťa a ta mu pronajala za 5 korun na rok hřiště na Deštěnce. Pokračující spolupráce s Baťou vyústila v roce 1924 změnou názvu na \"SK Baťa Zlín\". V roce 1926 byl dostavěn nový stadion za nynějším nádražím. V roce 1932 se klub stal mistrem Moravy, o dva roky později byl otevřen nový stadion „U elektrárny“. V roce 1938 se mužstvo podařilo vyhrát Moravskoslezskou divizi a poprvé postoupit do nejvyšší soutěže. Za protektorátu pak Zlín patřil k nejlepším mužstvům za Spartou a Slavií. O účast v první lize klub přišel v roce 1947, kdy byl vyloučen za ovlivňování výsledků. O rok později byl klub přejmenován na \"Závodní klub Botostroj I Zlín\", v témže roce po přejmenování města dostal klub nový název \"Sokol Svit I Gottwaldov\". V roce 1950 pak přišlo další přejmenování na \"ZSJ Svit I Gottwaldov\" a roční návrat do 1. ligy. Další název, \"TJ Jiskra Gottwaldov\" a další jednoroční účast v nejvyšší soutěži získal v roce 1953. V roce 1958 byly sloučeny místní klub Jiskra a Spartak do \"TJ Gottwaldov\". Dalších patnáct let hrál Gottwaldov v druhé lize, než v roce 1969 na dva roky postoupil do 1. ligy. V roce 1970 vyhrál klub také Československý pohár, a postoupil tak do Poháru vítězů pohárů. Další roky se pohyboval ve druhé a pár let i ve třetí lize. Po přejmenování města zpět na Zlín v roce 1990 se klub stal samostatným právním subjektem pod názvem \"FC Svit Zlín\".\n\nPo rozdělení Československa se Zlín stal jedním z účastníků nové 1. ligy, když v předchozí sezóně skončil na šestém, posledním postupovém místě. Po třech sezónách následoval sestup zpět do 2. ligy. V roce 1996 se klub přejmenoval na \"FC Zlín\", v sezóně 1999/00 působil znovu pod názvem \"FC Svit Zlín\". V další sezóně se hlavním sponzorem a partnerem klubu stala firma LUKROM a klubu se navrátil název \"FK Zlín\". V roce 2002 pak Zlín vyhrál 2. ligu a postoupil zpátky do nejvyšší soutěže, v témže roce se hlavním sponzorem stala firma Tescoma, která se dostala i do názvu \"FC Tescoma Zlín\". Od sestupu z nejvyšší soutěže v sezóně 2008/2009 působil klub ve druhé lize. Od sezóny 2012/2013 je hlavním sponzorem firma Fastav, která je obsažena v názvu klubu \"FC Fastav Zlín.\"\n\nV sezóně 2014/15 obsadil klub konečné 3. místo ve druhé lize, po odřeknutí účasti v tabulce druhého FK Varnsdorf dostal příležitost hrát v sezóně 2015/16 1. českou ligu, kterou využil. Do první ligy se vrátil po šesti letech. Po dvou ligových kolech měl na kontě dvě shodné výhry 1:0 (nad Bohemians 1905 a FC Vysočina Jihlava) a tedy 6 bodů, navíc vedl Synot ligu. Šlo o historicky nejlepší vstup nováčka (po 2 kolech) do české nejvyšší soutěže. Jarní část sezóny se však týmu nevydařila a Zlín musel bojovat o záchranu v nejvyšší lize. Podobná situace se opakovala i v ročníku 2016/17: povedená podzimní část (několik kol se opět vyhříval na špici tabulky) a slabá jarní část. Dojem z konce sezóny mužstvu zachránil triumf v českém poháru, ve finále hraném 17. května 2017 na Andrově stadionu v Olomouci zvítězilo 1:0 nad druholigovým klubem SFC Opava a díky souhře určitých okolností (pozice České republiky v koeficientu zemí UEFA, výsledky jiných týmů v domácích ligách i evropských pohárech) postoupilo přímo do skupinové fáze Evropské ligy UEFA 2017/18. Již v červnu 2017 vyhrál Zlín další trofej, opanoval 1. ročník Česko-slovenského Superpoháru, když na Městském stadionu Miroslava Valenty v Uherském Hradišti porazil slovenský tým ŠK Slovan Bratislava.\n\nZdroj: \n\n\n\nZdroj: \n\n\n\nZdroj: \n\nPoznámky:\n\n\nFC Fastav Zlín „B“ je rezervní tým Zlína, který působí v Moravskoslezské fotbalové lize (3. nejvyšší soutěž). Rezervní týmy ligových klubů byly před začátkem sezóny 2017/18 rozpuštěny. Místo toho hrála zlínská rezerva Juniorskou ligu. K obnovení rezervního týmu došlo po zrušení této mládežnické ligy v roce 2019.\n\n\nZdroj: \n\n\n\nZdroj: \n\nPoznámky:\n\n"}
{"id": "30539", "url": "https://cs.wikipedia.org/wiki?curid=30539", "title": "Thaletova věta", "text": "Thaletova věta\n\nThaletova věta je matematická věta o velikosti úhlů trojúhelníků vytvořených nad průměrem kružnice. Je pojmenována po Thalétovi z Milétu, který ji jako první dokázal.\n\nKružnice, která je součástí konstrukce Thaletovy věty, bývá označována jako Thaletova kružnice.\n\n\"Všechny obvodové úhly sestrojené nad průměrem kružnice jsou pravé.\"\n\nJiné znění: \"Všechny trojúhelníky, jejichž nejdelší stranu půlí střed kružnice opsané, jsou pravoúhlé.\"\n\nNebo jinak: \"Sestrojme libovolnou kružnici s průměrem. Koncové body jejího průměru označíme A a B a zvolíme libovolný bod C na kružnici. Pak platí, že trojúhelník ABC je pravoúhlý a má pravý úhel u vrcholu C\".\n\nPůvodní znění: \"Středový úhel je dvojnásobek obvodového\" Z toho vyplývají předešlá znění. (Při středovém úhlu 180° - přímka je obvodový úhel pravý - 90°)\n\nNa horním obrázku je příklad úhlu sestrojeného nad průměrem kružnice. Protože trojúhelníky CSB a ASC jsou rovnoramenné (vždy dvě z jejich ramen jsou dlouhá \"r\"), má úhel ∠BCA velikost α+β. Součet úhlů v trojúhelníku ABC je pak:\n\n\"α\" + \"β\" + \"α\" + \"β\" = 2 \"α\" + 2 \"β\" = 180°.\n\nPokud poslední rovnost vydělíme dvěma, dostaneme, že úhel<br>\n∠BCA = \"α\" + \"β\" = 90°.\n\nBod A, vrchol trojúhelníku ABC, můžeme promítnout podle středové souměrnosti do bodu D, takže vznikne trojúhelník CBD. Strany čtyřúhelníka ABDC jsou po dvou rovnoběžné a obě jeho úhlopříčky (AD a CB) jsou průměry kružnice a tedy stejně dlouhé. Čtyřúhelník ABDC je tedy pravoúhlý a pravý je i úhel CAB.\n\nThaletova věta je zvláštní případ věty: Jestliže máme tři body A, B a C na kružnici se středem S, potom úhel ∠ASC je dvakrát tak velký než úhel ∠ABC.\n\nThalés z Milétu nebyl první, kdo tuto větu vyslovil. Byla známá již Egypťanům a Babyloňanům, ačkoli ti ji znali jen ze zkušenosti, nedokázali ji. To udělal až Thalés, který využil znalostí toho, že úhly při základně rovnoramenného trojúhelníku mají stejnou velikost a součet úhlů v trojúhelníku je roven dvěma pravým úhlům.\n\n\n"}
{"id": "30540", "url": "https://cs.wikipedia.org/wiki?curid=30540", "title": "Grunge", "text": "Grunge\n\nGrunge (také označovaný jako Seattle sound) je podžánr alternativního rocku, vycházející z hard rocku a punk rocku. Grungeové kapely byly ovlivňovány dalšími styly, jako například hardcorem, noise rockem nebo heavy metalem. Počátky grunge se pojí s polovinou 80. let ve státě Washington, především v okolí města Seattle. Název stylu údajně pochází od Marka Arma z Mudhoney a znamená „roztrhaný, špinavý“.\n\nTypickým zvukem grungeové hudby jsou drtivé, „špinavé“, silně zkreslené zvuky kytary a silné riffy. Texty se zabývají většinou pocitem odcizení, beznadějí, desiluzí, bezmocí, bolestí, touhou po svobodě, nudou a depresemi, a to ať už ze smířené, nebo velice rozzlobené pozice. Texty často oplývaly také cynickým humorem. Interpreti si například libovali v negaci, zesměšňování a vůbec shazování nastavených společenských pravidel, která zavedly předchozí generace, a klišé. Některé se zabývaly i rasismem či feminismem, odporem proti komerci, stejně tak odporem proti válce. Ve stylizaci kapel je časté napadání glammetalové a glamrockové scény 80. let (např. v písni Nirvany „Hairspray Queen“); odráželo se to například nechutí k pompézním představením, nechutí tak typickou pro punk, se kterým se kapely ztotožňovaly.\n\nPrvní grungeové kapely byly ovlivněny především lokálními punkovými/hardcoreovými skupinami. Své polínko do ohně přidala i z počátku velmi rychlá hardcorová, později pomalá doommetalová kapela Melvins, pyšnící se jak nejtvrdšími riffy, jaké lze v rockové hudbě slyšet, tak přízviskem „nejpomalejší punková kapela“. Mezi jiné zdroje patří alternativní rock jako Sonic Youth, Pixies, R.E.M. a Dinosaur Jr., hard rock a heavy metal (Black Sabbath, Led Zeppelin, Aerosmith, Jimi Hendrix, The Who, The Rolling Stones, Iron Maiden nebo i The Doors), hardcore (Black Flag, Butthole Surfers), sedmdesátkový punk rock (Sex Pistols, The Clash, Ramones), zároveň s protopunkem, jako jsou The Stooges a MC5. Další výrazný vliv na grungeovou hudbu měl zpěvák a kytarista Neil Young, který proslul silně zkresleným (grungeovým) zvukem kytary a kterého spousta grungeových umělců (i díky existencionalistickým a protispolečenským textům) uvádí jako svůj vzor. První skupinou považovanou za grungeovou je seattleská Green River, jejíž členové později stáli u zrodu Mudhoney a Pearl Jam.\n\nNa vrchol popularity se grunge dostal v roce 1991, kdy vyšlo album skupiny Nirvana \"Nevermind\". V té době však byly zaběhlé i další skupiny, např. Soundgarden a Alice in Chains. Další významnou událostí bylo vydaní alba \"Ten\" skupiny Pearl Jam. Po smrti zpěváka Nirvany Kurta Cobaina v roce 1994 začal žánr pohasínat, přestože se objevil styl zvaný post-grunge (např. američtí Foo Fighters, jejichž interpret Dave Grohl byl bubeníkem Nirvany, jihoafričtí Seether nebo britští Bush). Na druhou stranu grunge způsobil konec glam metalu, ovlivnil důležitou část alternativního rocku, který se popularizoval od 90. let, a zároveň pomohl oživit punk(alternativní scénu obecně). Zvláštním podžánrem je také Riot Grrrl, feministický punk představovaný například skupinami Hole, Bikini Kill a Pussy Riot.\n\nKe grunge patří i typický styl oblékání. Jako projev odporu proti komerci glamrockové „oslnivé“ kultuře a jako projev frustrovanosti nasazuje grunge módu „městských ztracenců“, mezi jejíž hlavní znaky patří obliba starého oblečení, flanelových kostkovaných košil (po vzoru Neila Younga), vytahaných svetrů, roztrhaných džín a kraťasů, tenisek Converse, bot Doc Martens a hardcoreové etiky DIY (Do it yourself - „Udělej si sám“). Častým znakem jsou dlouhé nečesané vlasy, někdy dredy.<br>\nV původním slova smyslu grunge znamenal typické oblékání v menších městech v okolí Seattlu, přizpůsobené chladnému počasí.\n\nV Seattlu se narodil i Jimi Hendrix, což v oblasti rockové hudby dodávalo této scéně již od konce šedesátých let jistou výjimečnost.\n\n\n"}
{"id": "30541", "url": "https://cs.wikipedia.org/wiki?curid=30541", "title": "Thalés z Milétu", "text": "Thalés z Milétu\n\nThalés z Milétu, řecky , (okolo 624 př. n. l. Milétos – okolo 548 př. n. l.) byl předsókratovský filosof, geometr a astronom, jeden ze „sedmi mudrců“. Aristotelés a mnozí další ho pokládali za zakladatele řecké filosofie, která tehdy ovšem zahrnovala také matematiku či jiné vědy. Snažil se totiž zkoumat svět a přírodu rozumově a vysvětlovat je, aniž by se přitom odvolával na mýty. \n\nZ jeho díla se zachovaly pouze zlomky a různá vyprávění o něm, takže výklad jeho filosofie je velmi nejistý a není možné ani ověřit jeho matematické objevy. Od starověku se mu však připisuje řada objevů v geometrii (například Thaletova věta), v astronomii a v kosmologii.\n\nO jeho životě je známo velmi málo a zprávy si často protiřečí. Narodil se v Milétu v Iónii na západním pobřeží Malé Asie, v jihozápadním cípu dnešního Turecka. Protože z Milétu, což bylo až do perského vpádu jedno z nejbohatších řeckých měst, pocházeli i další předsókratovští filosofové (Anaximandros, Anaximenés), řadí se mezi „Miléťany“. Někdy se hovoří i o „Milétské škole“, což je ale spíše metafora a o žádnou školu nešlo. Někteří se domnívají, že byl učitelem Pythagorovým nebo Anaximandrovým. Jeho snaha o racionální výklad skutečnosti i obrat ke geometrii měly na celou západní filosofii zásadní vliv a někteří ho pokládají za „otce vědy“. \n\nPodle Diogena Laertského pocházeli jeho rodiče z Fénicie, z rodu bájného knížete Kadma. Podle téhož autora se Thalés vzdělával v Egyptě a zemřel ve věku 78 let za 58. olympiády (548–545 př. n. l.), podle Sosikrata se dožil věku 90 let. Podle Plútarcha se ho prý zeptal Solón, proč se neoženil; na to Thalés odpověděl: „Protože mám rád děti“, a o pár let později adoptoval svého synovce Kybistha. Podle některých nic nepsal, jiní uvádějí spisy \"O slunovratu\" a \"O rovnodennosti\", případně \"O hvězdách pro mořeplavce\", které se však nezachovaly. Dvakrát vyhrál cenu, nejspíš za deklamaci na Panhellénských hrách, a věnoval ji Apollónovi.\n\nPlatón vypráví, že Thalés chodil po dvoře a pozoroval hvězdy, až spadl do studny. Děvečka, která ho vytáhla, mu prý vyhubovala: „Jak chceš poznat všechno o vesmíru, když ani nevidíš, co máš pod nohama?“ Dle Aristotela prý Thalés jednou odhadl, že bude velká úroda oliv, a najal si všechny lisy. Tak vydělal mnoho peněz a prokázal, že nebyl chudý z neschopnosti, ale protože o peníze nestál.\n\nPodle Hérodota doprovázel Thalés krále Kroisa v tažení proti Peršanům a měl pomoci vojsku překročit řeku tím, že část vody odvedl korytem kolem ležení. Správně předpověděl zatmění Slunce, které nastalo 28. května roku 585 př. n. l. a přerušilo bitvu u řeky Halys. Podle Diogena Thalés také poradil Kroisovi, aby se nepouštěl do dalších bitev, takže perský král Kýros po svém vítězství Kroisa i Milét ušetřil.\n\nJeho jméno je spojováno s pěti důležitými geometrickými větami:\n\nPodle Thaléta je prostor to největší, protože obsahuje všechny věci. Své přesné místo v něm mají i body, přímky, roviny a tělesa. Pracoval s pravoúhlými trojúhelníky a s jejich podobností. Podle Diogena změřil výšku pyramidy tak, že počkal, až bude stín člověka stejně dlouhý jako on sám, a pak změřil délku stínu pyramidy.\n\nThaléta – podobně jako další iónské myslitele – trápila otázka počátku či základu světa. Plochá země podle něho plave na vodách oceánu a zemětřesení pak vznikají z vlnobití. Je to patrně první doklad toho, jak člověk vystupuje z mýtu, výkladu světa přijímaného bez výhrad a kritické reflexe. Samozřejmě je jeho myšlení mýtem ovlivněno, ale pokouší se celek světa vysvětlit z uvažování o skutečnosti. Slunce a hvězdy jsou podle Thaléta ohnivé, mají však v sobě cosi zemitého a podle některých pramenů dokonce soudil, že Měsíc svítí jen odraženým světlem.\n\nPodle Diogena je pro Thaléta „všechno plné bohů“ (\"panta pléré théon einai\") a byl prý také první, kdo učil, že duše je nesmrtelná. Z pozorování magnetu a jantaru prý usoudil, že i domněle netečná hmota je živá (i jantar se stává magnetický, když je třen, a může mít schopnost pohybovat jinými předměty). Podle Kratochvíla to však neznamená totéž, co moderní hylozoismus. Ostatně řecké slovo pro přírodu – \"fysis\" – je odvozeno od slovesa \"fyein\", vznikat, růst, podobně jako latinské \"natura\" od \"nasci\", rodit se.\n\nThalés byl prý první, kdo hlásal zásadu „poznej sám sebe“ (\"gnóthi seauton\"), při zkoumání geometrických vztahů a matematických souvislostí se často inspiroval v přírodě. Je mu přisuzována myšlenka o propojení čísel s děním ve světě, která je obvykle přisuzována Pythagorovi. Podle Aristotela řešil otázku vzniku a proměn v přírodě tak, že rozlišil podstatu či přirozenost, která se nemění, kdežto mění se podoba či vzhled, forma. Aristotelés ho tedy pokládal za předchůdce svého rozlišení „látky“ (\"hylé\", dříví, hmota) a „formy“ (\"eidos\"), jejichž spojením teprve vznikají jsoucna. Podle Cicerona Thalés tvrdil, že voda je počátek všech věcí, kdežto bůh je duch, který všechno oživuje a utváří. Dle profesora Kirka je však uvedená Ciceronova reference ovlivněna stoickým překroucením Thalétových názorů, což platí i pro tvrzení, že Thalés hlásal nesmrtelnost duše. Ve skutečnosti Thalés měl zřejmě za to, že voda, která je podstatná pro uchování vegetativního a animálního života, je základním konstituentem věcí. Zároveň zastával názor, že svět je jakýmsi způsobem živý, že podléhá samovolné změně, a že proto není třeba přírodní změny nějak zvlášť vykládat. Svět jako celek je prostoupen životní silou, kterou je pro její rozsah a vytrvalost přirozené nazývat božskou.\n\nThalés byl ve starověku standardně uváděn jako jeden ze sedmi mudrců archaického Řecka, mezi které ho v dialogu \"Prótagoras\" zařadil již Platón. Často byl považován za nejmoudřejšího z nich. Podle Démétria z Faléru byl pojmenován mudrcem v době, kdy byl v Athénách archontem Damasiás, tedy asi v roce 582 př. n. l.; jde však pravděpodobně jen o legendu. \n\nThalétovi je připisována řada mravních naučení, životních rad a moudrých výroků:\n\n\n"}
{"id": "30543", "url": "https://cs.wikipedia.org/wiki?curid=30543", "title": "Anatomie člověka", "text": "Anatomie člověka\n\nAnatomie člověka je částí obecné anatomie. Zkoumá stavbu orgánů a orgánových soustav lidského těla. Lidské tělo je stejně jako těla ostatních živočichů tvořeno anatomickými soustavami, které jsou tvořeny orgány. Orgány jsou tvořeny tkáněmi, které se skládají z jednotlivých buněk a acelulárních struktur. Tkáně zkoumá \"histologie\", buňky zase \"cytologie\".\n\nAnatomie zkoumá struktury zdravého lidského těla, proto se také někdy označuje také jako \"\"normální\" anatomie\". Patologickými změnami lidského těla se zabývá \"patologická anatomie\".\n\n\nAnatomie se věnuje studiu a popisu makroskopických částí lidského těla. Je proto základem většiny dalších teoretických i praktických oborů medicíny, s nimiž se ve větší či menší míře prolíná. Z těch nejdůležitějších je třeba zmínit:\nI zařazení do jednotlivých úrovní není striktní a většina medicínských oborů využívá poznatky nebo se věnuje oblastem od úrovně molekul až po orgánové systémy. Vzájemné mezioborové prolínání (často velmi výrazné) je běžné a z hlediska praktické i teoretické medicíny mimořádně významné.\n\nNejčastějším a zároveň nejstarším způsobem studia anatomie je pitva. V současnosti anatomie využívá při výzkumu i různé zobrazovací techniky s využitím rentgenového záření, ultrazvuku i technik magnetické rezonance. Při studiu drobných a mikroskopických detailů běžně používá lupu a mikroskop. Jelikož stavba lidského těla je úzce spjata s jeho funkcí, anatomie má velmi blízko k fyziologii.\n\n\n\n"}
{"id": "30549", "url": "https://cs.wikipedia.org/wiki?curid=30549", "title": "Dýchací soustava", "text": "Dýchací soustava\n\nDýchací soustava (systema respiratorium) je orgánová soustava živočichů, která slouží k dýchání (respiraci), tedy výměně dýchacích plynů (kyslíku a oxidu uhličitého) mezi vnějším a vnitřním prostředím. Naprostá většina živočichů nutně potřebuje kyslík k buněčnému dýchání pro přeměnu živin na energii.\n\nObratlovci dýchají prostřednictvím plic. Fáze dýchání, kdy se vzduch dostává do plic a zásobuje tak tělo kyslíkem, se nazývá vdech. Fáze, při které je vzduch z plic vytlačován a zároveň je z těla vylučován oxid uhličitý, se nazývá výdech. Celý tento proces se nazývá dýchání (ventilace). Molekuly kyslíku a oxidu uhličitého jsou při tomto procesu pasivně vyměňovány difuzí mezi okolním prostředím a krví. Tento proces se odehrává v plicních sklípcích (alveolech). Jednodušší živočichové používají k dýchání celý povrch těla. U členovců se však například vyvíjejí specializované dýchací orgány - vzdušnice - trubičky, ve kterých probíhá intenzivní výměna plynů, u mnohých obratlovců vznikají plíce, napříč živočišnou říší se mnohokrát vyvinuly žábry. Prostřednictvím žaber dýchají například ryby a mnoho bezobratlých živočichů. Obojživelníci využívají k výměně plynů významným podílem svou kůži. Dýchací soustavu mají také rostliny, nicméně směr výměny plynů probíhá přesně naopak než u živočichů. \n\nDýchání představuje rovněž kaskádu chemických reakcí v buňkách, které se označují jako buněčné dýchání, tedy užití kyslíku k oxidaci organických molekul a k výrobě ATP. Dýchání je proces typický pro aerobní organismy.\n\nBezobratlí mohou dýchat celým povrchem těla nebo využívají žábry, plicní vaky, plášťovou dutinu a nebo vzdušnice\n\nRyby používají k dýchání speciální orgán „vnitřní žábry“ skládající se z žaberních oblouků a žaberních lupínků. Během nádechu ryba otevře ústa a vpustí vodu do ústního otvoru. Během výdechu ryba ústa zavře a otevře skřele, kde proběhne výměna plynů. Kyslík ryba přijímá z vody z ústního otvoru, kterou v průběhu výdechu ryba vypouští do okolního prostředí. Některé ryby ale dýchají i vzdušný kyslík, k čemuž využívají různé přídatné dýchací orgány, jako plynový měchýř nebo labyrint. Dýchání vzdušného kyslíku může být u ryb fakultativní nebo obligatorní (ryby jsou na něm závislé).\n\nObojživelníci dýchají několika způsoby:\n\nVšichni plazi dýchají plícemi, avšak hadi, skupina plazů, mají jednu plíci zakrnělou a dýchají pouze jednou plící.\n\nPtáci potřebují nejefektivnější dýchací systém vůbec, neboť potřebují mnoho energie k létání. K tomu jim pomáhá systém vzdušných vaků. Podle nejnovějších výzkumů jej zdědili již po dinosaurech, u kterých se (v primitivnější podobě) vyvinuly jako adaptace na podmínky po permském vymírání. Vzduch z ústního otvoru prochází průdušnicí hlasovým ústrojím syrinx a poté průduškami do trubičkovitých plic. Na plíce je napojeno devět „vzdušných vaků“, které sahají i do dutých kostí. Většina ptáků má:\n\n\nZ plic jde vzduch do zadních vzdušných vaků (zadních hrudních a břišních). Při výdechu se přesune do plic, kde proběhne výměna plynů. Při druhém nádechu se přesune do předních hrudních, krčních a meziklíčkového vzdušného vaku a při druhém výdechu přes plíce zpět do průdušek, průdušnice a k nozdrám. Trvá tedy dva respirační cykly, než se vzduch dostane z těla, ne jeden jako u savců. Objem plic u ptáků zůstává permanentně stejný, zvětšuje a zmenšuje se jen objem vzdušných vaků.\n\nOstatní na plících založené dýchací soustavy mají při výdechu plíce naplněné vzduchem ochuzeným o kyslík a naopak přesycený oxidem uhličitým a proto při výdechu dochází jen k minimálnímu okysličování krve. U ptáků ale tím, že při výdechu proudí (ze zadních vzdušných vaků) do plic čerstvý vzduch, mohou ptáci okysličovat krev i při výdechu, což činí okysličování značně účinnější. V podstatě plícemi permanentně (při nádechu i výdechu) proudí čerstvý vzduch. Ptáci navíc mohou dýchat frekvencí 40 až 100 vdechů za minutu.\n\nDýchací soustava člověka představuje soustavu orgánů, která zajišťuje výměnu plynů mezi krví a vnějším prostředím. Dýchací soustavu člověka a dalších obratlovců tvoří průdušnice (trachea), průdušky (bronchy), průdušinky (bronchioly), plíce a bránice.\n\nMnoho původců infekce se přenáší vzduchem, proto je dýchací soustava značně ohrožena.\n\nMezi nejčastější nemoci patří:\n\n"}
{"id": "30552", "url": "https://cs.wikipedia.org/wiki?curid=30552", "title": "Lidské svalstvo", "text": "Lidské svalstvo\n\nSvalstvo člověka představuje soubor svalů jejímž základem je příčně pruhovaná svalová tkáň, která je schopna smrštění. Ta je funkčně spjata s kloubně-pohybovým skeletem (pasivní pohybový aparát) a spolu vytváří aktivní pohybový aparát, nervově řízený. Svaly (musculi) jsou funkčí složky, orgány tohoto aktivního pohybového aparátu. Název musculus (lat. myška, řec. myš) vznikl zřejmě podle protáhlého tvaru svalu.\n\n\"Šlacha\" (tendo musculi) je zvláštně uspořádaný pruh tuhého fibrosního vaziva, který připojuje sval ke kosti. Některé svaly se neupínají ke kosti, ale do kůže (musculi cutanei) nebo do kloubních pouzder (musculi articulares).\n\nV těle je kolem 600 svalů, z nichž většina je párová - tedy 300 svalů v každé polovině těla (čísla se liší v jednotlivých údajích, protože některé svaly a jejich složky nejsou přesně ohraničeny a samostatnost takového svalu nebo složky je spíše věc názvu a konvence). Hmotnost svalů dosahuje u mužů průměrné hmotnosti 36%, u žen 32%. Tato relativní hmotnost svalstva může dosáhnout až 45% (např. u trénovaného atleta). Může naopak i poklesnout na 30%. Z celkového množství svalstva připadá více než polovina - 56% hmotnosti na svaly dolních končetin, 28% hmotnosti na svaly horní končetiny a přibližně 16% na hlavu a trup.\n\nKineziologicky svaly často spolupracují, několik svalů tedy tvoří větší komplexy fungující jako jeden sval (zejm. hluboké svalstvo zádové). Kosterní příčně pruhovaná svalovina umožňuje vůlí ovladatelný pohyb. V těle se ale nachází i velké množství vůlí neovladatelných svalů, tvořených hladkou svalovinou. Tato mj. udržuje nutné napětí stěn cév krevního i mízního oběhu a posunuje potravu trávicí soustavou. Zvláštní typ svalového orgánu představuje srdce a jeho srdeční svalovina. Oční sval, díky němuž mrkají víčka, je nejrychlejším svalem lidského těla.\n\nSvalstvo je možné dělit několika způsoby:\n\n\nZ posledního dělení vyplývá, že svaly posturální je třeba častěji protahovat, neboť mají sklon k tuhnutí a zkracování (zádové svaly, svaly zadního stehna), zatímco fázické svaly by měly být posilovány (svaly paže, břišní korzet), nejlépe aerobní činností 'delší dráha, menší zátěž'.\n\nVýkon svalů ovlivňuje jejich výživa (mj. bílkoviny, magnezium, vápník, soli), prokrvení, masáž, fyzioterapie, balneoléčba, vhodný trénink. \n\nSedavý způsob života vede často ke svalovým dysbalancím 'ochabnutí - ztuhnutí', což rezultuje v různých tělesných dyskomfortech (bolesti zad, hlavy, krku, svalů, tinnitus, kloubní blokády aj.). \n"}
{"id": "30557", "url": "https://cs.wikipedia.org/wiki?curid=30557", "title": "Aberdeen (Washington)", "text": "Aberdeen (Washington)\n\nAberdeen je nevelké město ležící ve státě Washington na severozápadním pobřeží Ameriky, poblíž města Seattle. Do nedávna bylo ještě téměř výhradně zaměřené na těžbu dřeva z místních rozsáhlých lesů. Nejvíc jej zřejmě proslavil leader skupiny Nirvana Kurt Cobain. Narodil se zde také známý americký wrestler Daniel Bryan.\n"}
{"id": "30558", "url": "https://cs.wikipedia.org/wiki?curid=30558", "title": "Aberdeen (rozcestník)", "text": "Aberdeen (rozcestník)\n\nNázev Aberdeen má více významů:\n\n\n\n\n\n"}
{"id": "30567", "url": "https://cs.wikipedia.org/wiki?curid=30567", "title": "Klaus Mann", "text": "Klaus Mann\n\nKlaus Mann (18. listopadu 1906 Mnichov – 21. května 1949 Cannes) byl německý spisovatel, dramatik a novinář, syn spisovatele a laureáta Nobelovy ceny za literaturu (1929) Thomase Manna.\n\nPo nástupu nacismu v Německu (1933) emigroval do Amsterdamu. V Amsterdamu vydával časopis \"Die Sammlung\". Od roku 1935 se zdržoval na mnoha místech (Curych, Paříž, Praha, atd). V témže roce získal československé státní občanství, ale v roce 1936 se rozhodl emigrovat do USA.\n\nRoku 1938 se účastnil bojů ve španělské občanské válce. Po roce 1941 se jako voják americké armády účastnil bojů v Evropě.\n\nPoválečný vývoj byl pro něho velkým zklamáním, které dával všude najevo a velmi těžce ho nesl. Spolu s jeho homosexualitou, s níž se jen těžko vyrovnával, bývá právě poválečná deziluze často uváděna jako důvod sebevraždy Klause Manna. K jeho depresím přispíval fakt, že až do smrti byl finančně závislý na svém otci. Je pochován na hřbitově 'Le Grand Jas' ve francouzském Cannes.\n\nKlaus Mann také těžce nesl opakované neúspěchy svých knih. Nedlouho před smrtí se dozvěděl, že se mu nepodaří vydat jeho nejvýznamnější knihu, románu \"Mefisto\". Za zablokováním publikace stál muž, podle kterého byla napsána, Gustaf Gründgens, v letech 1926-29 manžel autorovy sestry Eriky – viz \"Causa Mefisto\" v časopise Reflex 04/2007. Kniha pojednává o významném německém herci, který se zaprodal nacismu. Jde o tzv. klíčový román, v němž řada osob, včetně hlavního hrdiny má předlohy v žijících osobách, včetně Marlene Dietrichové, samotného autora nebo jeho otce Thomase Manna. Tou hlavní postavou románu byl Hendrik Höfgen (ve skutečnosti Gustaf Gründgens), který udělal velkou kariéru za Výmarské republiky, pak v době nacismu a nakonec znovu po osvobození Německa. Jeho parádní rolí byl právě Mefisto.\nMannovo dílo vycházelo už v předválečném Československu, například právě román \"Mefisto\", který vyšel v roce 1937, tedy pouhý rok po vydání exilového originálu. Podle této knihy také natočil v roce 1981 stejnojmenný film maďarský režisér István Szabó. Snímek s Rakušanem Klausem Mariou Brandauerem v hlavní roli získal Oscara za nejlepší cizojazyčný film a pomohl vrátit Klause Manna do pozornosti evropského publika.\n\nVýběr z literární tvorby:\n\n\n"}
{"id": "30570", "url": "https://cs.wikipedia.org/wiki?curid=30570", "title": "Idaho", "text": "Idaho\n\nIdaho (anglická výslovnost , oficiálně ) je stát nacházející se na severozápadě Spojených států amerických, v oblasti horských států v západním regionu USA. Idaho hraničí na severovýchodě s Montanou, na jihovýchodě s Wyomingem, na jihu s Utahem a Nevadou, na západě s Oregonem a Washingtonem a na severu s kanadskou provincií Britská Kolumbie.\n\nSe svou rozlohou 216 900 km² je Idaho čtrnáctým největším státem USA, v počtu obyvatel (1,7 milionů) je 39. nejlidnatějším státem a s hodnotou hustoty zalidnění 8 obyvatel na km² je na 44. místě. Hlavním a největším městem je Boise s 220 tisíci obyvateli. Dalšími největšími městy jsou Meridian (90 tisíc obyv.), Nampa (90 tisíc obyv.), Idaho Falls (60 tisíc obyv.) a Pocatello (60 tisíc obyv.). Nejvyšším bodem státu je vrchol Borah Peak s nadmořskou výškou 3859 m v pohoří Lost River Range. Největšími toky jsou řeka Snake, která tvoří část hranice s Oregonem a Washingtonem, a Medvědí řeka.\n\nDo oblasti severního Idaha se francouzsko-kanadští lovci dostali v 18. století, zbytek oblasti navštívili průzkumníci evropského původu až na začátku 19. století. Region byl od té doby součástí Oregon Country, sporného území, které od roku 1819 spravovaly společně Spojené státy a Spojené království a které USA získaly definitivně v roce 1846. Od roku 1848 spadala oblast Idaha pod nově vytvořené Oregonské teritorium, od roku 1853 byla rozčleněna pod několik různých teritorií. Vlastní idažské teritorium bylo zřízeno roku 1863, jeho název byl pravděpodobně vymyšlen, i když může mít kořeny v šošonštině. Idaho se 3. července 1890 stalo 43. státem USA.\n\nSeverní hranici Idaha tvoří Kanada, severovýchodní stát Montana. Na jihovýchodě sousedí se státem Wyoming, na jihu se státy Utah a Nevada. Na západě hraničí s pobřežními státy Oregon a Washington. Idaho je drsná země, plná velkých přírodních rezervací nenarušených civilizací. Většina státu je tvořena Skalnatými horami a hlubokými zalesněnými údolími. Je zde mnoho zasněžených horských pásem a strmých kaňonů. Divoká voda řeky Snake se valí do Pekelného kaňonu, který je hlubší než Velký kaňon. Vodopád Shoshone Falls je vyšší než Niagarské vodopády. Idaho je velice bohaté na přírodní zdroje.\n\nJe zde několik významných národních parků. Patří mezi ně Pekelný kaňon, Yellowstonský národní park a Národní park Farragut.\n\n\nNa přelomu 18. a 19. století se na území dnešního Idaha dostali první běloši. V té době tu žilo asi 8000 indiánů. Původně bylo začleněno do teritoria Oregon. První osadníky na toto území přitahoval výnosný obchod s kožešinami. Během kalifornské zlaté horečky v roce 1849 prošly Idahem tisíce lidí a někteří se tam usadili. V roce 1863 podepsal Abraham Lincoln zákon o vytvoření teritoria Idaho. V té době žilo na jeho území asi 17 000 lidí.\n\nPolitická stabilita území napomohla snadnému vzniku státní správy. Téměř okamžitě začal být budován vzdělávací systém, byly založeny noviny a ustanoven zákoník. V roce 1865 bylo hlavní město přeneseno z Lewistonu do Boise. Objev zlata v Idahu v roce 1866 a dokončení transkontinentální železnice v roce 1869 zapříčinily nový příliv osadníků do země, včetně čínských dělníků, kteří pracovali v dolech jako laciná pracovní síla. Když 3. července 1890 prezident Benjamin Harrison podepsal zákon o začlenění Idaha do Unie, mělo 88 548 obyvatel.\n\nPoté nastal rychlý průmyslový rozvoj státu. V roce 1890 Idaho vyváželo nejvíce olova ze všech amerických států. Ačkoliv se v průběhu let závislost na těžbě surovin snižovala, je dnes Idaho největším producentem olova a stříbra v USA. Během let bylo vytvořeno fungující zemědělství, které nahradilo příjmy z klesající těžby.\n\nHDP státu Idaho je 34 miliard dolarů, což ho řadí 44. místo v USA. Roční příjem na obyvatele činí 24 180 dolarů.\n\nIdaho je stát průmyslově zemědělský.\n\nPodle sčítání lidu z roku 2010 zde žilo 1 634 464 obyvatel.\n\n\nObyvatelé hispánského nebo latinskoamerického původu, bez ohledu na rasu, tvořili 11,2 % populace.\n\n\nMottem státu je „Esto perpetua“ (= budiž navěky), květinou šeřík, stromem bílá borovice, ptákem salašník horský a písní \"Here We Have Idaho\".\n\n"}
{"id": "30580", "url": "https://cs.wikipedia.org/wiki?curid=30580", "title": "Pavoukovci", "text": "Pavoukovci\n\nPavoukovci (Arachnida) jsou skupina bezobratlých živočichů z podkmene klepítkatců. Vědecké jméno vychází z řeckého άράχνη (arachné, pavouk) a váže se k mytologické postavě Arachné. Zahrnuje asi 73 000 zejména suchozemských druhů. Věda, která se zabývá pavoukovci, se nazývá arachnologie.\nPavoukovci jsou nejpočetněji zastoupenou skupinou podkmene klepítkatců. Na rozdíl od sesterských tříd hrotnatců (Merostomata) a nohatek (Pycnogonida nebo též Pantopoda), kteří žijí v moři, většina pavoukovců obývá pevnou zemi. Teprve druhotně pronikli do vodního prostředí. Až na malé výjimky mají pavoukovci šest párů končetin (klepítka, makadla a čtyři páry kráčivých nohou). Utváření zejména prvních dvou párů končetin, ale i celého těla, je zpravidla jednotné pro každý z řádů této třídy členovců.\n\nSekáči \"Opiliones\" nemají snovací bradavky, kořist loví. Dlouhé nohy se v nebezpečí snadno odlomí a určitou dobu se samy pohybují, \"sekají\" (např. sekáč rohatý).\n\nRoztoči \"Acari\" mnohdy cizopasí. Mají nepřímý vývin, larvy mají 3 páry nohou a dospělci 4 páry. Hlavohruď a zadeček srostly v jeden celek (např. klíště obecné).\n\n\nPředstavy o vzájemné příbuznosti jednotlivých skupin pavoukovců se, tak jako u ostatních členovců, výrazně měnily v závislosti na rostoucích datech získaných sekvencováním genomů. Fylogenetická studie z roku 2019 v podstatě potvrdila překvapivé závěry studie z roku 2014, zejména nepřirozenost klasického vymezení pavoukovců. Závěry lze shrnout do několika bodů:\n\nAktuální (rok 2019) představy o příbuznosti recentních pavoukovců ukazuje následující fylogenetický strom (P? značí potenciálně nepřirozené skupiny, ? nedostatečně potvrzenou pozici):\n"}
{"id": "30588", "url": "https://cs.wikipedia.org/wiki?curid=30588", "title": "Syrština", "text": "Syrština\n\nSyrština je klasický, literární a liturgický jazyk patřící do severozápadní větve semitských jazyků (v rámci afroasijské velkorodiny). Jde o dialekt střední aramejštiny a její počátky jsou kladeny přibližně do 3. století po Kr. Byla hlavním jazykem oblasti Blízkého východu a hrála velkou roli při šíření Východního křesťanství až do příchodu Arabů v 7. století, kteří spolu s islámem přinesli a prosadili i arabštinu. Od té doby je klasická syrština používána především v syrských východních církvích jako liturgický jazyk.\n\nSyrština užívá písmo nikoli aramejské, ale vlastní syrské.\n\n"}
{"id": "30589", "url": "https://cs.wikipedia.org/wiki?curid=30589", "title": "Irština", "text": "Irština\n\nIrština (také irská gaelština) je goidelský (gaelský) jazyk keltské větve indoevropské jazykové rodiny, blízce příbuzný skotské gaelštině.\n\nIrštinou se mluví v Irské republice a Severním Irsku jako menšinovým jazykem (vedle angličtiny), získala však status národního a úředního jazyka Irska. Irsky mluvící obyvatelé se soustřeďují především v oblastech zvaných Gaeltacht, které jsou v situovány přibližně do oblastí západně od Galway s přilehlými Aranskými ostrovy, oblast v okolí města Bangor a přilehlého poloostrova. Menší oblasti jsou i ve vnitrozemí.\n\nNa západě ostrova mluví irštinou jako mateřským jazykem asi 50 tisíc lidí. V Severním Irsku není irština úředním jazykem, nicméně je úředně považována za menšinový jazyk. Dnes se irská vláda snaží o jakési „znovuvzkříšení“ irštiny na základě různých programů, např. zavedení irštiny na úřadech, školách, v televizi a rozhlase. Pro turistu vyvstávají jisté potíže, když se dostane do oblastí Gaeltacht, kde se setká pouze s ukazateli v irštině, na což mapy často nemyslí. Po celé zemi je většina nápisů dvojjazyčných v podobě anglicko-irské. Jen malá část mladé generace umí jazykem předků mluvit, větší část populace je schopna pasivně rozumět. Asi 30 000 žáků mimo Gaeltacht navštěvuje základní a střední školy s výukou vedenou v irském jazyce, jejich počet přitom narůstá. O chod těchto škol se stará nevládní organizace Gaelscoileanna. Některé obory lze v irštině studovat na univerzitě, především na Národní universitě v Galway (Ollscoil na hÉireann).\n\nIrská státní televize TG4 vysílaná v irštině, podobně i rádiová stanice. V Severním Irsku je malá část vysílání BBC vedena v irštině, případně s výukovými programy.\n\nIrština se až do 60. let minulého století psala irskou unciálou, písmem užívaným od raného středověku. Opuštění unciály ve prospěch moderních typů písma bylo dlouho předmětem sporu, podobně jako v Německu opuštění fraktury. Před příchodem křesťanství se irština psala keltským oghamem.\n\nTeprve 13. června 2005 se irština stala jedním z úředních jazyků EU (s účinností od roku 2007), tedy po více než třech desetiletích od vstupu Irska v roce 1973.\n\nNásledující vlastnosti jsou pro irštinu význačné:\n\n\n\nIrština používá písmen \"a, á, b, c, d, e, é, f, g, h, i, l, m, n, o, ó, p, r, s, t, u, ú\". Písmena \"j\", \"v\" a \"z\" se vyskytují vzácně v přejatých slovech, \"k\", \"q\", \"w\" a \"y\" se prakticky nepoužívají.\n\nVztah mezi psanou a mluvenou podobou je složitý. Ačkoliv v padesátých letech proběhla reforma pravopisu, která odstranila některé tiché souhláskové spřežky (např. pův. \"aedhea\" dnes psáno \"ae\", pův. \"idhe\" na konci slova se dnes píše \"í\"), pravopis zejména souhlásek stále ve větší míře odpovídá středověké výslovnosti.\n\nSamohlásky mohou být dlouhé a krátké a nabývají pěti hodnot jako v češtině, tj. \"a\", \"e\", \"i\", \"o\", \"u\", navíc v nepřízvučných slabikách se vyskytuje neurčitá samohláska \"ə\".\n\nPravopis vychází ze zásady, že každá psaná souhláska má měkkou a tvrdou výslovnost (v irštině \"caol\" a \"leathan\", znamená \"úzký\" resp. \"široký\"). Každý shluk souhlásek má výslovnost buď měkkou, či tvrdou, přičemž odlišení se dosahuje volbou samohlásek tento shluk obklopujících: písmena \"e\" a \"i\" značí měkkou výslovnost, \"a\", \"o\", \"u\" tvrdou. Následkem toho se často vyskytují dvojice (někdy trojice) samohlásek, kde jedna značí výslovnost a druhá (a příp. třetí) vyznačuje tvrdost/měkkost (výjimkou je v dnešním pravopise \"ae\" považované za jednu tvrdou samohlásku). Pravidlem je, že pokud je jedna z nich označená čárkou, čte se dlouze jako v češtině, zatímco druhá (a případně třetí) se nečte. Pokud není žádná označena čárkou, je pro člověka neznalého irštiny těžké poznat, kterou samohlásku má číst. Orientační výslovnost je uvedena v tabulce:\n\nNásledující tabulka udává přibližně výslovnost souhlásek. Spřežky mb, nd, ng, gc, ts a bhf slouží k indikaci počáteční mutace - čte se první písmeno resp. v posledním případě bh, druhé písmeno pomáhá určit základní tvar slova (např. u tvaru \"gcat\" víme, že základní tvar je \"cat\" = kočka). Tyto spřežky mohou být jen na počátku slova, s výjimkou ng.\n\nSpřežky bh, ch, dh, fh, gh, mh, ph, sh a th se vyskytují také v počátečních mutacích (např. \"cat \" → \"chat\"), ale mohou se vyskytovat i uvnitř slov. Pokud je irština psána unciálou, což je i dnes časté např. na vývěsních štítech, místo písmene h se používá tečka nad předchozím písmenem.\n\nVýslovnost spřežek th, gh, dh, bh, mh se může měnit po samohlásce. Tak třeba th a často ani gh a dh na konci slova se nevyslovují, např. áth (= brod) čteme \"á\"; adh, agh vyslovujeme \"aj\", ogh se čte \"ou\", abh či amh vyslovujeme \"au\" apod.\n\nSamotné h se vyskytuje jen na začátku slova a je vždy malé, i když vlastní slovo začínáme velkým písmenem (např. \"Poblacht na hÉireann\" = Irská republika). Obdobně může před samohláskou vlivem mutací vzniknout t nebo n, protože tato písmena mohou fungovat i jako součást slova, pro snadnou rozlišitelnost mutací se oddělují pomlčkou (např. \"an t-úll\" = jablko, čteme dohromady). Pokud je ovšem slovo psáno s velkým písmenem, pomlčku možno vynechat (\"An tAontas Eorpach\" = Evropská unie). Všechny prefixy počátečních mutací se píšou malým písmem, i když jinak píšeme verzálkami.\n\nIrština rozlišuje dva základní typy počátečních mutací (ve velštině jsou tři).\n\nKrom toho se vyskytují další typy mutací:\n\nU slov, která začínají na hlásky neumožňující počáteční mutaci, tato neprobíhá a počátek slova zůstává beze změny. Role počátečních mutací byla původně fonetická, dnes nesou i gramatický význam. Detailněji viz jednotlivé gramatické kategorie níže.\n\nPodstatná jména jsou tradičně členěna do pěti tříd (deklinací - \"díochlaonadh\"). Rozpoznat třídu je nejsnazší podle tvaru genitivu. Díky historickému vývoji došlo ke změně tvarů plurálu a mnohdy i genitivu u značného množství slov, takže znalost zařazení podstatného jména pod určitou deklinaci ještě negarantuje schopnost správně skloňovat.\n\n\nPlurál existuje silný a slabý. Slabý plurál je tvořen měkčením končící souhlásky (to převažuje u první třídy, kde je pak nominativ plurálu stejný jako genitiv singuláru), nebo koncovkami -a, -e v závislosti na tvrdosti či měkkosti koncové samohlásky (to převažuje u druhé třídy).\nU třetí až páté třídy převažuje silný plurál. Ten je tvořen nejčastěji příponami -anna, -acha, -í, méně často -ta, -tha a dalšími.\n\nGenitiv slov majících slabý plurál je stejný jako nominativ singuláru, u slov se silným plurálem jako nominativ plurálu. Vokativ plurálu je u slov se slabým plurálem tvořen z nominativu singuláru příponou -a, u slov se silným plurálem je v plurálu vokativ stejný jako nominativ. Příklady z první deklinace:\nV oslovení předchází vokativu vždy částice \"a\", která způsobuje oslabení první souhlásky následujícího slova, tudíž správný tvar oslovení je např. \"a fhir!\" = muži!.\n\nV irštině existuje jen určitý člen \"an\". Člen způsobuje počáteční mutace následujícího slova.\n\nPokud je slovo určeno přívlastkem tvořeným určitým jménem v genitivu, považuje se za určité a člen se před něj už neklade. Např. \"Baile Átha an Rí\" (Athenry - město v Irsku) znamená doslova \"město toho brodu toho krále\".\n\nPřídavné jméno se klade za podstatné jméno. Pokud to je v ženském rodě, dochází k oslabení počátečního písmena přídavného jména, tedy např. velká žena = \"bean mhór\", ale velký muž = \"fear mór\". V genitivu je to opačně, v plurálu pak dochází k oslabení první hlásky adjektiva jen v nominativu a jen když podstatné jméno má koncovku silného plurálu. Některá přídavná jména jsou užívána ve formě předpony, pak, jako i u jiných složenin, dochází k oslabení poč. písmena druhé části složeniny (\"seanfhear\" = starý muž).\n\nPřídavná jména umístěná za jménem podstatným se spolu s ním skloňují. To znamená obvykle v genitivu měkčení poslední souhlásky v mužském rodě a příponu -e v ženském, v plurálu pak přípony -e nebo -a. Adjektiv končící v nominativu na samohlásku si udržují tento tvar i v dalších pádech.\n\nStupňování: komparativ získáme většinou pomocí měkčení poslední souhlásky a přípony -e. Někdy je stupňování nepravidelné: (\"maith\" = dobrý → \"fearr\", \"mór\" = velký → \"mó\"). V porovnávající větě se před komparativ klade částice \"níos\" (\"is í an Rúis níos mó ná Éirinn\" = Rusko je větší než Irsko). Superlativ je vyjádřen stejným tvarem jako komparativ. Rozlišujeme podle kontextu (\"is í an Rúis an tír is mó ar an domhan\" = Rusko je největší země na světě). Obvykle se (zjednodušeně) uvádí, že rozlišení komparativ vs. superlativ je ekvivalentní použití \"níos\" vs. \"is\".\n\nPříslovce tvoříme z přídavných jmen pomocí částice \"go\" (\"maith\" = dobrý, \"go maith\" = dobře).\n\nOsobní zájmena mají několik forem. Kromě základní formy existuje forma emfatická, používaná pro zvýraznění zájmena. Některá mají rozdílný tvar pokud jsou v podmětu nebo v předmětu:\n\nNavíc existuje zájmeno středního rodu \"ea\", které je dnes používáno jen velmi omezeně ve větách typu \"Is ea.\" = Je to tak.\n\nPřivlastňovací zájmena jsou\n\nV irštině neexistuje obdoba vykání, pro druhou osobu singuláru je vždy použito zájmeno \"tú\".\n\nTázací zájmena jsou \"cé\", \"cá\", \"cad\" a další odvozená, překlad do češtiny závisí na kontextu. Časté jsou také složené konstrukce - \"cé mhéad\" = kolik, \"cén áit\" = kde (doslova \"jaké místo\").\n\nZákladní číslovky mají dvojí tvar. První se užívá, když číslovka stojí samostatně, a je předcházen částicí \"a\" (např. autobus (číslo) čtyři = \"bus a ceathair\"). Druhý tvar se používá, když číslovka určuje množství (čtyři autobusy = \"ceithre bhus\"). V takovém případě\nje počítané podstatné jméno většinou v singuláru a u číslovek 1 - 6 dochází k oslabení první souhlásky, u číslovek 7 - 10 k zákrytu.\n\nČíslovky 11-19 jsou stejné jako 1-9, na konec se přidá \"déag\". Tedy 15 = \"a cúig déag\", 15 autobusů = \"cúig bhus déag\", 15. autobus = \"an cúigiú bus déag\".\n\nDvacet je \"fiche\". Čísla přes dvacet se tvoří dvojím způsobem:\n\nDalší desítkové číslice jsou 30 = \"tríocha\", 40 = \"daichead\", 50 = \"caoga\", 60 = \"seasca\", 70 = \"seachtó\", 80 = \"ochtó\", 90 = \"nócha\" a fungují stejně jako dvacítka. Sto je \"céad\" a čísla nad sto se konstruují obvyklým způsobem, např. 263 = \"dhá chéad seasca a trí\". Tisíc a milion jsou \"míle\", resp. \"milliún\".\n\nTvar \"daichead\" (původně \"dhá fhichead\") u čtyřicítky je upomínkou na starý keltský dvacítkový způsob počítání, který částečně přežívá např. ve francouzštině. Například šedesát bylo v tomto stylu \"trí fichid\", 98 \"ceithre fichid a hocht déag\"\napod. (srv. franc. \"quatre-vingt-dix-huit\").\n\nZlomky 1/2 a 1/3 jsou v irštině \"leath\" a \"trian\", další se tvoří příponou -ú (\"fichiú\" = dvacetina) nebo u složitějších po vzoru \"a dó ar trí déag\" = dvě třináctiny.\n\nSystém časování sloves je složitější než v češtině. Základním tvarem slovesa je rozkazovací způsob (imperativ) 2. osoby. Dalšími formami jsou přítomný a budoucí čas, préteritum, imperfektum, podmiňovací způsob a přítomný a minulý subjunktiv (ač poslední dva jsou užívány zřídka). V principu v každé z těchto kategorií existují tvary pro různé osoby a čísla. Ve skutečnosti je osoba vyjádřena vyjádřena v moderní irštině často analyticky pomocí zájmena, některé původní syntetické formy zejména druhé a třetí osoby jsou považovány za zastaralé. Naopak navíc oproti ostatním jazykům existuje tvar tzv. volného slovesa (\"saorbhriathar\"), který vyjadřuje všeobecný podmět (\"díoltar é ansin\" = prodávají to tam, prodává se to tam). Dále hrají důležitou roli odvozená podstatná a přídavná jména, zejména slovesné podstatné jméno stojí na místě neexistujícího infinitivu.\n\nSlovesa se dělí do dvou tříd (konjugací): \"první třída\" je tvořena především jednoslabičnými slovesy a slovesy končícími na -áil, zatímco druhou tvoří slovesa víceslabičná. Jediný podstatný rozdíl je ve formování budoucího času a podmiňovacího způsobu, kde u první třídy stojí koncovky -faidh, -far, -fainn, -feá apod. místo koncovek -óidh, -ófar, -óinn, -ófá.\n\nTvary přítomného času jsou z kořene slovesa (de facto z imperativu 2. osoby) tvořeny koncovkou -(e)ann + příslušným zájmenem či podmětem. Výjimkou je první osoba množného čísla, kde je koncovka -(a)imid, zájmeno se pak za sloveso neklade. V jednotném čísle první osoby je možná jak analytická forma -(e)ann mé, tak i syntetická -(a)ím. Volná forma se tvoří příponou -t(e)ar.\n\nPř.: \"díol\" = prodávej, \"díolaim\" = prodávám, \"díolann tú\" = prodáváš, \"díolann siad\" = prodávají, \"díoltear\" = prodává se.\n\nPřítomný čas vyjadřuje především děj pravidelně se opakující, podobně jako přítomný prostý čas v angličtině. Pro vyjádření probíhajícího děje se využívá konstrukce s užitím slovesa být (\"tá\") a slovesného podstatného jména: \"táim ag díoladh\" = (právě teď) prodávám. Slovesné podstatné jméno se tvoří typicky příponou -adh u první a -ú u druhé třídy, ale nepravidelné tvoření je velmi časté.\n\nPomocí slovesného přídavného jména je možno vyjádřit skončený děj (perfektum): \"tá díolta agam\" = prodal jsem (doslova \"u mě je prodáno\", méně doslova \"mám prodáno\"). Slovesné přídavné jméno je tvořeno většinou příponami -ta, -tha, -te nebo -the.\n\nBudoucí čas tvoříme pomocí přípony -f(a)imid v 2.os. plurálu, -f(e)ar u volného tvaru a -f(a)idh + podmět jinde. Výslovnost písmene \"f\" ve \"-f(a)imid\" a \"-f(a)idh\" je nepravidelná, čteme [-himiď], [-hí] (ale -f(e)ar čteme [-fər]). Př. \"díolfaidh mé\" = budu prodávat.\n\nJednotlivé události v minulosti popisuje préteritum, kde je sloveso v základním tvaru následováno podmětem, krom 1. osoby množného čísla s koncovkou -(e)amar a volného tvaru s koncovkou -(e)adh. Navíc dochází, pokud možno, k oslabení první hlásky (\"dhíol mé\" = prodal jsem, \"dhíolamar\" = prodali jsme). U sloves začínajících na samohlásku se zachovala částice \"do\" ve tvaru d' (\"d'ól sé\" = pil).\n\nPokud se minulý děl častěji opakoval, je na místě použití imperfekta. Počáteční mutace jsou stejné jako v préteritu. Koncovky jsou uvedeny v tabulce, v druhé řádce podoba pro sloveso \"díol\":\nTvary podmiňovacího způsobu jsou stejné jako tvary imperfekta, pouze je navíc -f- (vyslovované [h]) před koncovkou (u sloves 2. konjugace místo \"f\" stojí \"ó\"), místo -t(e)á a -t(a)í je pak -f(e)á a -f(a)í (zde však už čtené pravidelně). Tudíž například \"dhíolainn\" = prodá(vá)val jsem, \"dhíolfainn\" = prodával bych.\n\nImperativ 2. osoby množ. čísla má koncovku -(a)igí (prodejte = \"díolaigí\").\n\nMimo dvě třídy pravidelných sloves existuje jedenáct sloves nepravidelných, a to \"bí\" = být, \"déan\" = dělat, \"clois\" = slyšet, \"feic\" = vidět, \"beir\" = držet, \"tar\" = přijít, \"ith\" = jíst, \"tabhair\" = dát, \"faigh\" = vzít, \"téigh\" = jít, \"abair\" = říct. Nepravidelnost se neprojevuje u určování osoby. Například sloveso být (\"bí\") má tvary přítomného času odvozené pravidelně od tvaru \"tá\" (tudíž \"táimid\" = jsme), zatímco minulý čas a imperfektum jsou odvozeny od tvaru \"bí\" (\"bhí muid\" = byli jsme). Budoucí a podmiňovací tvary začínají na bei-: \"beidh mé\" = budu, \"bheinn\" = byl bych.\n\nPři otázce se před sloveso klade částice \"an\" a ta způsobí zákryt první hlásky slovesa (an ndíolann tú? = prodáváš?). U otázky v minulém čase stojí částice \"ar\" a oslabení první hlásky (ar dhíol tú? = prodals?) V případě \"negace\" jsou příslušné částice \"ní\" a \"níor\" s oslabením první hlásky (\"níor dhíolamar\" = neprodali jsme). U negativní otázky se klade před sloveso \"nach\" nebo \"nár\" (\"nach ndíolann sé?\" = neprodává?, \"nár dhíol sé?\" = neprodal?).\n\nNěkterá nepravidelná slovesa mají takzvanou závislou formu, která je užita v otázkách a negacích. U těchto sloves jsou pak v minulém čase použity přítomné tázací a negační částice. U slovesa být je tvar \"fuil\" v přítomnosti a \"raibh\" v minulosti, tedy např. \"an bhfuil?\" = je?, \"an raibh?\" = byl? \"Ní fhuil\" (= není) je zkráceno na \"níl\".\n\nV irštině neexistuje sloveso mít, místo toho se používá, podobně jako v ruštině, konstrukce se slovesem být a předložkovou vazbou. Např. \"tá carr agam\" = mám auto (doslova auto je u mě).\n\nSloveso \"bí\" není používáno jako spona ve jmenném přísudku. Namísto toho je použita spona (kopula) \"is\". Je to případ hlavně přiřazovacích vět, jako například \"is mamach an muc\" = prase je savec. Přísudek se sponou užijeme i pro vyjádření příslušnosti ke kategorii (\"is múinteoir é\" = on je učitel). V minulém čase má spona tvar \"ba\" (\"ba múinteoir é\" = on byl učitel). Pozor je třeba dát na pořadí slov ve větě. Pokud používáme sloveso \"bí\", je pouze toto sloveso přísudkem, a podmět je hned na druhém místě následován dalšími větnými členy. Oproti tomu při užití spony je slovo nacházející se těsně za sponou součástí přísudku a podmět je až na třetí nebo vyšší pozici.\n\nPo sponě nesmí následovat člen nebo určité jméno (tj. i vlastní jméno). Pokud potřebujeme přiřadit něčemu určité jméno, musíme mezi něj a sponu vložit ještě osobní zájmeno, např.: \"is é an t-uachtarán é\" = to je (ten) prezident.\n\nRole předložek je v irštině důležitější než v češtině především díky velkému množství předložkových vazeb nahrazujících plnohodnotná slovesa (např. \"bí ag\" = mít, \"bí ó\" = chtít, \"bí ar\" = muset atp.). Předložky se pojí většinou se zaniklým akuzativem či dativem, tj. následující jméno je v základním tvaru a dochází pouze k počátečním mutacím. Složené předložky a předložky vzniklé z podstatných jmen se ale někdy pojí s genitivem.\n\nNejdůležitější předložky jsou (český překlad je jen přibližný a závisí na kontextu) \"ag\" = u; \"ar\" = na; \"i\", \"in\" = v; \"ó\" = od, z; \"de\" = od, z; \"do\" = k, pro; \"idir\" = mezi; \"roimh\" = před; \"le\" = s; \"thar\" = přes; \"go\" = do; \"chuig\" = k; \"faoi\" = o, pod.\n\nNěkteré základní předložky jsou tzv. \"skloňovatelné\", tj. pojí se s osobními zájmeny do předložkových zájmen, např. pro předložku \"ag\" to jsou \"agam\" = u mě, \"agat\" = u tebe, \"aige\" = u něj, \"aici\" = u ní, \"againn\" = u nás, \"agaibh\" = u vás, \"acu\" = u nich. Někdy se taky předložky spojují s členem, např. \"i\" + \"an\" → \"sa\", \"le\" + \"na\" → \"lena\".\n\nNejběžnější spojky jsou \"agus\" = a; \"nó\" = nebo; \"mar\" = proto, protože; \"má\" = když, jestli; \"dá\" = pokud; \"nuair\" = když, až; \"ach\" = ale; \"freisin\" = také; \"go\" = že. Existuje velké množství částic nemajících ve většině jiných jazyků obdoby.\n\nPozor je třeba dát na fakt, že mnoho stejně psaných slov má různé, často výrazně odlišné, významy. Tak například\n\nBěžným pozdravem v irštině je \"Dia dhuit\". Je to zkrácenina z \"go mbeannaí Dia dhuit\" s významem \"ať ti Bůh žehná\". Použití tohoto pozdravu nemá jen náboženský význam, i když lze použít např. i světštější \"maidin mhaith\" = dobré ráno. Při loučení se používá \"slán agat\" (pokud odcházíte a protějšek zůstává) nebo \"slán leat\" (pokud protějšek odchází). Běžně lze zkrátit na \"slán\" (= zdraví).\n\n\"Dny v týdnu\" jsou počínaje pondělkem \"Luan, Máirt, Céadaoin, Déardaoin, Aoine, Satharn, Domhnach\". Lze tu rozeznat vliv latinských jmen (srv. např. ital. \"Lunedì\" = pondělí = původně den měsíce (Luny), \"Martedì\" = úterý = pův. den Marsu, \"Domenica\" = neděle = den Páně; nebo angl. \"Saturday\" = sobota = původně den Saturna). Irské názvy pro středu, čtvrtek a pátek se odvíjejí od slavností (\"aoine\"), \"Céadaoin\" je první slavnost (\"chéad aoine\"), \"Déardaoin\" značilo původně den mezi slavnostmi (\"dé idir dhá aoine\"). Pokud užíváme jména dní jako příslovce, dáváme před ně slovo \"dé\" a jméno dne se uvede v genitivu (\"dé Luain\" = v pondělí, \"dé hAoine\" = v pátek atd.). \"Dé\" značilo původně den, dnes je jinak běžným označením pro den slovo \"lá\" (\"dé\" je také genitiv slova \"dia\" = bůh).\n\n\"Jména měsíců\" jsou \"Eanáir, Feabhra, Márta, Aibreán, Bealtaine, Meitheamh, Iúil, Lúnasa, Meán Fómhair, Deireadh Fómhair, Samhain, Nollaig\".\n\n"}
{"id": "30590", "url": "https://cs.wikipedia.org/wiki?curid=30590", "title": "Korýši", "text": "Korýši\n\nKorýši (Crustacea) jsou velká skupina členovců (zpravidla klasifikovaná jako podkmen, přestože fylogenetickými analýzami byla odhalena její nepřirozenost), zahrnující asi 52 000 druhů. Patří k nim velmi známé skupiny živočichů, jako jsou krabi, humři či krevety, ale i některé velmi drobné druhy, jako např. buchanky či perloočky. Korýši žijí především ve vodním prostředí, a to ve sladké i slané vodě, některé skupiny se však adaptovaly i k životu na souši (zemní krabi,svinka, stínka).\n\nVěda zabývající se korýši se nazývá karcinologie, případně malakostratologie či krustaceologie.\n\nKorýši mají jeden pár složených očí, 2 páry tykadel, 1 pár kusadel a 2 páry čelistí (tzn. celkem tři páry ústních částí). Hlavohruď a zadeček nesou množství přívěsků (končetin) včetně žaberních nožek. Tělo je zakončeno je telsonem.\n\nTělo se skládá z hlavy, hrudi (thorax) a zadečku (abdomen). První dvě jmenované části však často srůstají v hlavohruď (cephalothorax). Společným znakem je vývojové stadium naupliové larvy. Tělo je víceméně kryto krunýřem, který je prostoupen vápenatými solemi. Krunýř korýši svlékají (proces ekdyze), aby mohli růst.\n\nNa přední straně hlavy mají korýši jeden či dva páry tykadel, která slouží při průzkumu okolí. Některé druhy zde mají umístěny chemoreceptory, jimiž rozeznávají látky ve vodě nebo hledají kořist. Následuje pár silných kusadel (mandibul). Na osmi článcích trupu mají po páru končetin. Přední pár nožek slouží k rozmělnění potravy, dalších pět párů je obecně určeno k pohybu, avšak jejich anatomie i využití se u jednotlivých skupin liší.\n\nVětšina korýšů je pohyblivá, některé druhy se však vyznačují parazitickým způsobem života a tráví život na těle hostitele. Také dospělí svijonožci jsou nepohybliví, neboť jsou hlavovou částí ukotveni na podkladu.\n\nMenší korýši dýchají difuzí, větší mívají žábry nebo vzácně i jistou formu plic (u kraba palmového, \"Birgus latro\").\n\nKorýši jsou většinou odděleného pohlaví (gonochoristé); menšinu tvoří hermafrodité (vilejši, třídy Remipedia a Cephalocarida). Někteří korýši mohou dokonce během života pohlaví měnit. Rozšířená je i partenogeneze, tj. tvorba životaschopných vajíček bez oplodnění samcem. Dochází k ní u četných lupenonožců, některých lasturnatek, některých stejnonožců a také u jistých \"vyšších\" korýšů, např. druhu \"Procambarus virginalis\", známý pod německým jménem \"Marmorkrebs\". Larválním stadiem korýšů je nauplius; to je však někdy potlačeno a objevuje se pouze v embryonálním vývoji.\n\n\n\n\n"}
{"id": "30592", "url": "https://cs.wikipedia.org/wiki?curid=30592", "title": "Východní církev", "text": "Východní církev\n\nPojem východní církev se vztahuje na:\n"}
{"id": "30596", "url": "https://cs.wikipedia.org/wiki?curid=30596", "title": "Washington (stát)", "text": "Washington (stát)\n\nWashington (anglická výslovnost , oficiálně ) je stát nacházející se na západním pobřeží Spojených států amerických, v oblasti pacifických států v západním regionu USA. Washington, nejzápadnější stát kontinentálních USA, hraničí na jihu s Oregonem, na východě s Idahem a na severu s kanadskou provincií Britská Kolumbie. Západní ohraničení státu tvoří Tichý oceán.\n\nSe svou rozlohou 184 827 km² je Washington osmnáctým největším státem USA, v počtu obyvatel (7,3 milionů) je 13. nejlidnatějším státem a s hodnotou hustoty zalidnění 42 obyvatel na km² je na 25. místě. Hlavním městem je Olympia s 50 tisíci obyvatel. Největšími městy jsou Seattle s 670 tisíci obyvateli, dále Spokane (210 tisíc obyv.), Tacoma (210 tisíc obyv.), Vancouver (170 tisíc obyv.), Bellevue (140 tisíc obyv.) a Kent (130 tisíc obyv.). Washingtonu patří 253 km pobřeží Tichého oceánu. Nejvyšším bodem státu je vrchol Mount Rainier s nadmořskou výškou 4392 m v Kaskádovém pohoří. Největšími toky jsou řeky Columbia, jež tvoří část hranice s Oregonem, a Snake, která vytváří část hranice s Idahem.\n\nPobřeží bylo Evropany prozkoumáno teprve v poslední čtvrtině 18. století, pozemní expedice se do regionu pozdějšího Washingtonu dostaly v následujících desetiletích. O území vedly spor hlavně Spojené státy a Spojené království, ale v roce 1819 se obě mocnosti dohodly na společné správě. Oblast byla součástí regionů označovaných jako Oregon Country a Columbia District, které se vzájemně překrývaly. V roce 1846 získali území definitivně Američané, kteří jej o dva roky později začlenili do nově vzniklého Oregonského teritoria. V roce 1853 vzniklo vlastní teritorium, které bylo pojmenováno po prvním americkém prezidentovi Georgi Washingtonovi a které existovalo téměř 40 let. Washington se 11. listopadu 1889 stal 42. státem USA.\n\nTéměř 60 % populace státu žije v metropolitní oblasti Seattlu, která představuje centrum dopravy, obchodu a průmyslu a také se stala domovem světoznámé umělecké scény. Zbytek státu se skládá z hlubokých deštných lesů na západě, pohoří uprostřed, na severozápadě a na dálném jihozápadě a polopouští, které na východě tvoří vhodné podmínky pro zemědělství.\n\nWashington na severu sousedí s kanadskou provincií Britská Kolumbie, na jihu vytváří hranici se státem Oregon řeka Columbia. Část východní hranice se státem Idaho tvoří řeka Snake. Na západě od Washingtonu pak leží Tichý oceán. Během americké občanské války byl stát teritoriem Unie, i když se do války aktivně nezapojil.\n\nKaskádové pohoří, které probíhá státem od severu na jih, ho rozděluje na dvě poloviny. Západní Washington, ležící na západě, se vyznačuje západním přímořským podnebím s mírnými teplotami, mokrými zimami a suchými léty. Vyrůstají zde husté jehličnaté lesy a deštné pralesy mírného pásma. Východní Washington na druhé straně pohoří naopak obsahuje polosuché stepi a nepříliš četné pouště, protože leží ve srážkovém stínu Kaskádového pohoří. Oblast hanfordské elektrárny je každý rok průměrně zvlhčena o 178 mm srážek. Daleko na východě státu je klima méně a méně suché, dokonce se v regionu Palouse, na jihovýchodě státu, objevují četné lučiny, které jsou nejčastěji proměněny v zemědělskou krajinu. Na severovýchodě se vyskytují i hory a lesy.\n\nKaskádové pohoří obsahuje několik sopek, známých jako Kaskádové sopky, které dosahují daleko větší nadmořské výšky než zbytek pohoří. Od severu k jihu jsou těmito vulkány Mount Baker, Glacier Peak, Mount Rainier, Mount St. Helens a Mount Adams. Mount St. Helens je momentálně jediný aktivně chrlící vulkán, avšak i ostatní sopky jsou považovány za aktivní.\n\nPoloha státu na pobřeží Pacifiku a Pugetova zálivu poskytuje Washingtonu velmi výhodnou polohu pro vedoucí roli v námořním obchodu s Aljaškou a Kanadou. Mnoho ostrovů v Pugetově zálivu je s pevninou spojeno největší flotilou trajektů ve Spojených státech, Washington State Ferries.\n\nWashington je státem kontrastů. Zatímco na západě leží jedny z mála deštných pralesů v kontinentálních Spojených státech, jako například Hoh, na východě, ve srážkovém stínu Kaskádového pohoří leží pouště a stepi, ve kterých se moc stromů nevyskytuje. Mount Rainier, nejvyšší bod státu, je pokryt největším množstvím ledovcového ledu ze všech hor v kontinentálních Spojených státech.\n\n\nJeště před příchodem evropských osadníků toto území obývaly četné indiánské kmeny z nichž každý měl svou unikátní kulturu. Dnes jsou známé pro své totemové sloupy a zdobené kanoe a masky. Jejich nejdůležitějším zdrojem obživy bylo rybaření, především lov lososů. Avšak kmen Makahů se specializoval také na lov velryb. Jejich kultura byla založena nejen na lovu, ale také na některých formách zemědělství, byla také přímo závislá na lovu lososů z řeky Columbie. V sedmdesátých letech 18. století většina původní populace zahynula kvůli neštovicové epidemii.\n\nPrvní evropská zmínka o území pochází z roku 1775, kdy k jeho břehům dorazil na palubě \"Santiaga\" španělský mořeplavec Don Bruno de Heceta, který pak prohlásil celé pobřeží Pacifiku až na sever k zátoce Prince Williama za španělské.\n\nV roce 1778 objevil James Cook mys Flattery, který leží na počátku úžiny Juana de Fucy. Sám Cook si ale myslel, že tam žádná úžina není. Tu tedy objevil až o devět let později Charles William Barkley. Další průzkumy úžiny provedli Španělé Manuel Quimper a Francisco de Eliza a také Brit George Vancouver o pár let později.\n\nV roce 1790 se Španělé s Brity dohodli na tom, že pobřeží Pacifiku jim dále patřit nebude a to otevřelo území Washingtonu průzkumníkům z jiných zemí, jako například z Ruska, Británie nebo Spojených států. Právě americký kapitán Robert Gray, po kterém je pojmenován okres Grays Harbor, objevil ústí řeky Columbia, kterou pojmenoval po své lodi. V roce 1792 si Gray založil obchod s vydří kožešinou. Expedice Lewise a Clarka dorazila na území státu 10. října 1805.\n\nBritskokanadský objevitel David Thompson se vydal na výpravu na řeku Columbii a když se zabydlel při soutoku s řekou Snake, vztyčil sloup a prohlásil zem za britskou. Severozápadní společnost pak zde vybudovala obchodní středisko.\n\nI přes různé britské akce, kdy byli osadníci záměrně vedeni právě na území dnešního Washingtonu, Spojené království se území vzdalo a 15. června 1846 ho získali Američané.\n\nV roce 1836 skupina misionářů vedených Marcusem Whitmanem založila na území několik misií a také osadu Waiilatpu, která ležela na území dnešního severovýchodního Washingtonu, v okresu Walla Walla na území Kajusů a Nez Perců. Whitmanova osada pak pomohla dalším osadníkům migrovat na západ po boku Oregonské stezky. Whitman také pomáhal léčit nemoci původních obyvatel, ti ale zemřeli na nemoci pocházející z Evropy. Zatímco davy indiánů zemřely, běloši se najednou zdáli proti nemocem odolnější a tak se náčelníci dohodli na masakru, který proběhl v roce 1847. To vyústilo v Kajuskou válku mezi indiány a bělochy.\n\nPrvní osadou u Pugetova zálivu byla pevnost Fort Nisqually, která byla farmou a obchodním střediskem Společnosti Hudsonova zálivu. Afroamerický pionýr George Washington Bush a jeho manželka Isabella James Bush vedli na území čtyři další rodiny a v roce 1846 založili osadu New Market, dnes známou jako Tumwater. Chtěli do Washingtonu, aby se vyhnuli rasistickým zákonům, které platily v Oregonu. Bushe pak následovali další osadníci, kteří putovali až na sever k Pugetově zálivu.\n\nV roce 1852 se všichni z Washingtonu shromáždili v Monticellu, dnešním Longview, odkud zaslali do Washingtonu, D.C. žádost o založení teritoria pod jménem Columbia. Jméno bylo zavrhnuto kvůli možné záměně s distriktem hlavního městem USA (District of Columbia), a tak vzniklo teritorium Washington. 11. listopadu 1889 byl Washington připojen k Unii jakožto její 42. stát.\n\nVe státě byl nejdříve nejdůležitějším odvětvím dřevozpracující průmysl a zemědělství. Na východě se údolí řeky Yakimy proslavilo díky svým jablečným sadům a produktivní se díky novým technikám stávalo pěstování pšenice. Na západ od Kaskádového pohoří utvořily časté srážky husté lesy a přístavy na břehu Pugetova zálivu začaly prosperovat díky dřevozpracujícímu průmyslu a vývozu dřeva a z něj vyrobených produktů. Jednalo se pak především o dřevo z douglasky. Další rozvinutá hospodářská odvětví byly rybaření a těžba.\n\nPo dlouhou dobu byla Tacoma známa pro zpracování zlata, stříbra, mědi a olova. Seattle byl hlavní přístav pro obchod se zbytkem světa a vyrábělo se zde mnoho lodí. V oblasti Pugetova zálivu byl vybudován těžký průmysl a hlavní firmou celého státu se stala světoznámá společnost Boeing.\n\nV době Velké hospodářské krize byly na řece Columbii postaveny četné vodní elektrárny jako část projektu na zvýšení produkce elektřiny. Projekt vyvrcholil v roce 1941, kdy byla dokončena stavba největší betonové stavby ve Spojených státech, přehrady Grand Coulee.\n\nV době druhé světové války se stát soustředil především na válečné potřeby. Společnost Boeing vyráběla pro americkou armádu těžké bombardéry, zatímco přístavy v Seattlu, Bremertonu, Vancouveru a Tacomě vyráběly lodě. Seattle byl také výchozím bodem pro americké jednotky bojující v Pacifiku, mnoho jich bylo naloženo v Golden Gardens Parku. Na východě byl otevřen nukleární komplex Hanford, který hrál hlavní roli při výrobě atomových zbraní.\n\n18. května 1980 po sérii otřesů a erupcí vybuchla sopka Mount St. Helens. Exploze zničila velkou část sopky a odhodila její severovýchodní stranu. O život přišlo 57 lidí a mnoho lesů bylo srovnáno se zemí. Řeka Columbia a její přítoky byly zaplaveny sopečným popelem a blátem, popel navíc přikryl celý stát a části přilehlých států, což způsobilo, že den vypadal jako noc.\n\nDůležité obchodní a průmyslové artikly ve Washingtonu tvoří výroba letadel (Boeing), vývoj počítačového software (Microsoft, Amazon, Nintendo, Valve Corporation), elektronika, biotechnologie, výroba hliníku, výrobky ze dřeva (Weyerhaeuser), hornictví a turistika. Stát má k dispozici rovněž velké zdroje elektrické energie díky velkému množství vodních elektráren.\n\nVýznamné množství obchodů s Asií se z USA provádí prostřednictvím přístavů v Pugetově zálivu. Ekonomický magazín \"Fortune\" do svého žebříčku 20 nejobdivovanějších firem zařadil i 4 z Washingtonu: Microsoft, Starbucks, Costco a Nordstrom.\n\nWashington je jedním z osmnácti států USA s vládním monopolem na prodej alkoholu. I tak mohou být pivo a víno s obsahem alkoholu menším než 20 % prodávany v supermarketech. Likéry nebo kořalky i s menším obsahem alkoholu než dvacet procent mohou být prodávany pouze ve státních obchodech s lihovinami.\n\nMezi miliardáři žijícími ve Washingtonu můžeme najít především Billa Gatese, vlastníka společnosti Microsoft, který byl s čistým jměním 40 miliard dolarů umístěn magazínem \"Forbes\" na první místo mezi nejbohatšími lidmi světa v únoru 2009.\n\nV lednu 2010 byla míra nezaměstnanosti ve státě 9,3 %.\n\nWashington je jedním z pouze sedmi států v USA, který nezavedl daň z příjmů. Dále se zde neplatí ani kompenzační daň a daň z příjmu právníků. Washingtonské firmy mají ale stále starosti s jinými daněmi, jako například daň z hrubého příjmu.\n\nWashingtonská daň z obratu pak činí 6,5 % plus lokální přídavek. Například v Seattlu činila v dubnu 2010 celková hodnota 9,5 %. Tato daň se používá jak na služby, tak na výrobky. Netýká se však většiny potravin kromě polotovarů, doplňků stravy a nealkoholických nápojů.\n\nSpotřební daň zdaňuje vybrané výrobky, např. benzín, cigarety či alkoholické nápoje. Majetková daň byla zavedena státem hned jako první a nasbírává až třicet procent celkového státního rozpočtu. Stále tak je hlavním zdrojem finančních prostředků pro státní školy, hasiče, knihovny, parky a další státem spravované neziskové budovy.\n\nVšechen majetek musí být zdaněn, pokud není jinak dáno zákonem. Majetková daň se platí pokladníkovi okresu, ve kterém se nachází. Washington nezdaňuje nehmotný majetek, jako například bankovní účty, akcie či dluhopisy. Dále nezdaňuje ani důchody a nezavádí ani dědickou daň. Zato daň z převodu nemovitosti zde neplatí podle federálních zákonů, ale stát ji určuje sám.\n\nJde o jeden z předních amerických zemědělských států. V roce 2003 na zemědělství vyprodukovalo zboží v hodnotě 5,79 miliard dolarů, což je jedenácté největší číslo v USA.\n\nV roce 2004 Washington vedl v USA v produkci malin (90 %), chmelu (75 %), jablek (58 %), třešní (47 %), hrušek (43 %) a révy liščí (39 %). Na druhém místě se umístil v produkci čočky, meruněk, vinné révy a chřestu, třetí v produkci švestek a cibule, čtvrtý v produkci ječmene a pstruhů a pátý v produkci pšenice, brusinek a jahod.\n\nPěstování jablek je pro Washington zřejmě nejdůležitějším. Díky klimatu, které nabízí suchá a horká léta a chladné zimy ve středním Washingtonu, stát vede už od dvacátých let minulého století.\n\nZákonodárnou moc ve státě představuje dvoukomorový Zákonodárný sbor státu Washington. Dolní komoru tvoří Sněmovna reprezentantů státu Washington a horní Senát státu Washington. Stát je rozdělen do 49 legislativních okrsků o zhruba stejné populaci, z nichž každý volí dva reprezentanty a jednoho senátora. Zatímco volební období reprezentantů je dva roky, senátoři jsou dosazováni do úřadu na čtyři roky. Pokud si člena sboru obyvatelé zvolí opakovaně, může být členem sboru až do smrti. Momentálně má většinové zastoupení v obou komorách Demokratická strana.\n\nVýkonnou moc státu vede guvernér, jehož volební období je čtyři roky.\n\nNejvyšší soud státu Washington je nejvyšší soudní orgán státu. Voliči z celého státu si vybírají devět soudců, kteří pak slouží v nejvyšším soudu.\n\nDva američtí senátoři pochází ze státu Washington.\n\nV americké sněmovně reprezentantů zasedá za stát Washington devět politiků, každý zastupující jeden volební okrsek.\n\nStát je obvykle rozdělován Kaskádovým pohořím na liberální západní Washington a konzervativní východní Washington. Prezidentské volby ve státě vyhrávají demokraté pokaždé od roku 1988.\n\nDemokratům se daří především díky vysokému počtu obyvatel na západě státu. Metropolitní oblast Seattle, kde žijí dvě třetiny celkové populace státu, daleko více upřednostňuje demokraty než zbytek Washingtonu. To platí především pro okres King, kde leží samotné město Seattle a žije třetina obyvatel státu.\n\nV roce 1968 byl Washington považován za klíčový stát při prezidentských volbách, když se stal jediným státem na západě země, který raději zvolil demokrata Huberta Humphreyho než republikána Richarda Nixona. Stát se také stal částí Republikánské revoluce v roce 1994, když sedm z devíti míst Washingtonu v americké sněmovně reprezentantů zabrali republikáni. Tato dominance ale netrvala příliš dlouho, jelikož už v roce 1998 se situace otočila a demokrati měli z devíti míst pět.\n\nWashington se stal prvním a státem USA, který měl na obou svých místech v senátu i na místě guvernéra ženu. Obě komory státního zákonodárného sboru rovněž kontrolují demokraté.\n\nPodle sčítání lidu z roku 2010 zde žilo 6 724 540 obyvatel.\n\n\nObyvatelé hispánského nebo latinskoamerického původu, bez ohledu na rasu, tvořili 11,2 % populace.\n\nWashington je americkým státem s největším procentem těch, kteří sami sebe označují za lidi bez vyznání. Podobně jsou na tom i další státy na západě USA.\n\nWashington má systém státních dálnic zvaných State Routes. Také provozuje trajektovou síť, největší v USA a třetí největší na světě. Včetně šestnácti státem vlastněných letišť je ve státě celkem 160 letišť. Unikátní geografie státu si vynucuje speciální dopravní potřeby.\n\nV největších městech státu, např. v Seattlu, Bellevue, Tacomě nebo v Olympii leží rozsáhle vodní kanály. Síť státních dálnic je spojena s rozsáhlou sítí mostů a významnou trajektovou sítí, která obsluhuje těžko dosažitelné oblasti Pugetova zálivu. Celkem zde jezdí 28 trajektů, které obsluhují 20 přístavů v oblasti. Ve Washingtonu se také nachází čtyři z pěti nejdelších plovoucích mostů světa – Evergreen Point Floating Bridge, Lacey V. Morrow Memorial Bridge a Homer M. Hadley Memorial Bridge přes Washingtonovo jezero a Hood Canal Bridge, který spojuje Olympijský poloostrov a Kitsapův poloostrov.\n\nUnikátní druhy dopravy se objevují v oblasti Kaskádového pohoří. Vedou tudy cesty přes sedm hlavních a osm vedlejších průsmyků. V zimě jsou tyto cesty ošetřeny pískem a chráněny před lavinami. I přesto nejsou všechny z nich v zimě otevřené. Northern Cascades Highway, Washington State Route 20, je zavřena každoročně kvůli přílišnému sněžení a velkému lavinovému nebezpečí ve Washingtonském průsmyku.\n\nVe školním roce 2008/09 bylo zaregistrováno v základním a středním vzdělání ve státě Washington 1 040 750 studentů a 59 562 učitelů. V srpnu 2009 zde existovalo 295 školních distriktů obsluhovaných devíti vzdělávacími distrikty.\n\n\nV roce 2007 se Washington stal prvním státem USA, který se začal zaměřovat na odstranění všech forem bromových zpomalovačů hoření, také známých jako polybromované difenylethery, ze všech produktů a domácností, kde se nacházejí. Studie z roku 2004, která testovala 40 matek z Washingtonu, Oregonu, Montany a Britské Kolumbie totiž ukázala, že tyto škodlivé látky byly obsaženy v mléku z jejich prsu, což má negativní vliv na kojence.\n\nTři studie provedené washingtonským ministerstvem ekologie ukázaly, že již dříve zakázané škodlivé látky se dále objevují ve složení některých potravin. V jedné z nich nalezli zaměstnanci vlády státu nepřijatelné úrovně toxických látek ve třiadevadesáti kusech sladkovodních ryb ulovených na pětačtyřiceti různých místech. Mezi látkami byly polychlorované bifenyly, dioxiny, dva druhy chlorovaných pesticidů, DDE, dieldrin a polybromované difenylethery. Výsledkem je vyšetřování zdrojů těchto látek v řece Wenatchee, kde byly nalezeny v tělech síhů Williamsových. Na základě informací z roku 2007 washingtonské ministerstvo zdravotnictví doporučuje nejíst tento druh ryb, jestliže jsou z řeky Wenatchee mezi městem Leavenworth a soutokem s řekou Columbií. Studie také ukázaly vysoké úrovně kontaminátů v rybích tkáních nalezených ve Washingtonově jezeře a řece Spokane.\n\n27. března 2006 schválila guvernérka státu Christine Gregoire reformu, která limituje obsah fosforu v prostředcích na mytí nádobí na 0,5 procenta. Po celém státě začala reforma platit až v roce 2010, v okresech Whatcom, Spokane a Clark platí však již od roku 2008. Důvodem jsou nedávné objevy vysokých obsahů fosforu ve vodě, což vedlo k přemnožení řas. Takto velké množství řas ve vodě by pak vedlo k nemalým ekologickým a technologickým problémům.\n\nČtyři lodě námořnictva USA byly pojmenovány USS \"Washington\" jako pocta státu. Předchozí stejně pojmenované lodě byly pojmenovány po prezidentu Georgi Washingtonovi.\n\nOficiální přezdívka státu, „Evergreen State“ byla navržena roku 1890 Charlesem T. Conoverem ze Seattlu. Populární se stala díky faktu, že husté lesy na pobřeží byly plné stálezelených stromů a velké množství deště umožnilo, aby křoví a traviny byly také zelené po celý rok.\n\nStátní písní je „Washington, My Home“ (Washington, Můj Domov) z roku 1959. Státním ptákem je čížek žlutý. Státním ovocem je jablko a státní zeleninou je sladká odrůda cibule z okolí města Walla Walla. Státním tancem je od roku 1979 square dance. Státním stromem je jedlovec západní a státní bylinou je \"rhododendron macrophyllum\". Státní rybou je pstruh duhový. Státní folkovou písní je „Roll On, Columbia, Roll On“ od Woodyho Guthrie a neoficiální státní rockovou písní je „Louie Louie“ od Richarda Berryho. Státní trávou je pseudoroegneria spicata. Státním hmyzem je šídlo \"anax junius\". Státním drahokamem je zkamenělé dřevo. Státní fosilií je mamut kolumbuský. Státním mořským savcem je kosatka dravá a státním suchozemským savcem je svišť olympský. Státním znakem je nedokončený portrét George Washingtona od Gilberta Stuarta.\n\n"}
{"id": "30607", "url": "https://cs.wikipedia.org/wiki?curid=30607", "title": "Apendix", "text": "Apendix\n\nApendix (též červovitý výběžek slepého střeva či \"appendix vermiformis\") je rudimentální dlouhý tenký výběžek s volným koncem, obvykle 6–10 cm dlouhý a asi 7 mm široký, který vychází ze slepého střeva. Jeho stěna obsahuje lymfatickou tkáň, která zřejmě slouží jako lokální mízní uzlina. Na rozdíl od tlustého střeva je apendix pokryt souvislou svalovinou.\n\nJelikož konec apendixu je volný, může tento výběžek nabývat různých poloh. Pokud dojde k zánětu apendixu a ten zaujímá neobvyklou polohu, může to ztížit správnou diagnózu, neboť pacient reaguje na palpační vyšetření jinak a bolest je jinak lokalizována.\n\nSlepé střevo a jeho apendix se nacházejí na pravé straně těla (při pohledu z očí pacienta), pouze u přibližně 1 z 10 000 lidí se stranově převrácenými vnitřními orgány (situs inversus) mohou být na levé straně. Zhruba 1 ze 100 000 lidí žádný apendix nemá (tzv. vrozená absence).\n\n\n\n"}
{"id": "30611", "url": "https://cs.wikipedia.org/wiki?curid=30611", "title": "Exorcismus", "text": "Exorcismus\n\nExorcismus (z řeckého ἐξορκισμός \"exorkismós\" vyhánění; též vymítání) je úkon, jenž má za cíl z lidí, zvířat či věcí, označených za posedlé, vyhnat ďábla nebo jiné zlé síly. Tento úkon je i v současnosti součástí obřadů mnoha náboženství.\n\nPředstava, že člověk, zvíře či věc může být pod vlivem zlého ducha, je v dějinách lidstva velmi stará a dosti rozšířená. Lze ji nalézt v některých kulturách založených na šamanismu, ale také v helénské kultuře či židovství.\n\nJežíš Kristus je v Novém zákoně popsán jako ten, kdo povolává léčí a uzdravuje. Uzdravování se v tomto případě chápe jako vymítání, protože z tehdejšího pohledu za nemoci mohla přítomnost \"nečistých sil\" - démonů.\nZa akt exorcismu se dá považovat i vzkříšení mrtvého (např. Lazar z Betánie). V tomto případě měl být Ježíš tím, kdo poráží i smrt.\nOd samého počátku víra ve zlé duchy a osvobozování člověka z jejich vlivu tvoří součást křesťanské nauky a i dnes exorcismus v určité podobě praktikují katolíci, pravoslavní, a také některé protestantské církve.\n\nNový zákon předpokládá existenci démonů jako samozřejmost a nejen evangelia, nýbrž i různé části zvláště Pavlových listů, které obsahují rady ohledně obrany před vlivem zlého. Vyhánění zlých duchů tvoří součást rozličných zpráv o Ježíšově činnosti.\n\nJežíš se při cestě gearskou krajinou setkává s posedlým, který žil v hrobech, chodil nahý a nikdo neměl dost sil aby jej mohl zkrotit. Onen muž padl před Ježíšem na zem a žádal ho o osvobození od démonů, kteří jej sužují. Ježíš démony přinutil opustit mužovo tělo a ptal se jich na jméno. Démoni odpověděli, že si říkají Legie, protože jich je mnoho, načež Ježíše prosili, aby je nevyháněl pryč (v Lukášově evangeliu se dokonce píše, že žádali, aby je neposílal do pekelné propasti). Ježíš pak umožnil démonům, aby vstoupili do stáda vepřů, které se poté vrhlo ze srázu do moře.\n\nMoc vyhánět zlé duchy dostávají od Ježíše i jeho učedníci, kteří ovšem nedisponovali vlastní nadlidskou mocí, nýbrž měli konat ve jménu Božím.\n\nV počátcích křesťanství byla víra v existenci démonů a nezbytnost exorcismu rozšířena. Ovšem je nutné vědět, že z hlediska Nového zákona je diametrální rozdíl mezi démonem a Ďáblem. Ďábel má je zde představen jako pokušitel a jedna konkrétní bytost, zatímco démoni představuji rozličná stvoření nečistých sil, které umí vstoupit do lidí a zvířat a způsobit jim zdravotní problémy a to jak psychického i fyzického rázu.\n\nNutno ovšem podotknout, že člověk může být posednut i Ďáblem, v Lukášově evangeliu se můžeme dočíst, že Satan vstoupil do Jidáše Iškariotského a vnukl mu myšlenku, aby Ježíše zradil. Soudě podle evangelií by se tedy dalo říct, že zatímco Ďábel posedne člověka s nějakým konkrétním cílem, tak pro démony představuje posednutí součást jejich běžné existence. \n\nVedle exorcismu posedlých se v křesťanství rozvinuly takzvané křestní exorcismy, svým průběhem méně dramatické, ale nesoucí podobný význam. Jde o obřad vyhánění zlých sil z katechumena, tedy člověka připravujícího se na křest. Formule křestních exorcismů představují v dějinách křesťanství velmi důležitou součást křtu. V římskokatolické církvi nicméně prošel křestní obřad po Druhém vatikánském koncilu výraznou reformou, jež křestní exorcismy odsunula do pozadí.\n\nExorcismus tvoří i dnes součást katolické nauky a liturgie. Rozlišuje se přitom tzv. malý a velký (někdy též slavný) exorcismus. Jako malý exorcismus se označuje obřad, jímž se katechumen při křtu zříká ďábla, všeho, co působí a čím se pyšní (tento obřad tvoří také součást tzv. obnovy křestního slibu). Pro vykonávání velkého exorcismu je biskupem pověřen zvláštní kněz, zvaný též exorcista.\n\nPrůběh velkého exorcismu stanovuje nově revidovaná (1999) část \"Římského rituálu\" \"De exorcismis et supplicationibus quibusdam\". Katechismus katolické církve (čl. 1673) píše, že exorcismus „je zaměřen na vymítání zlých duchů nebo vymanění z ďábelského vlivu, a to skrze duchovní pravomoc, kterou Ježíš svěřil své Církvi.“ V současné praxi se klade velká pozornost, aby „posedlost zlým nebyla zaměněna s psychickou chorobou“.\n\nPravoslaví má vlastní tradici vykonávání exorcismu. Většina starých protestantských církví exorcismus nevykonává, na rozdíl od letničních církví, příp. v charismatického hnutí.\n\nOtec Gabriele Amorth, člen Mezinárodní papežské mariánské akademie, 4. září 1991 založil Italskou asociaci exorcistů, a roku 1993 založil Mezinárodní asociaci exorcistů (MAE), které předsedal do roku 2000. 13. června 2014 Kongregace pro klérus schválila statut Mezinárodní asociace exorcistů a uznala ji za soukromé mezinárodní sdružení věřících s právní subjektivitou, se všemi právy a povinnostmi stanovenými Kodexem kanonického práva, tj. byla oficiálně uznána Vatikánem.\nNa podzim 2016 byla ustanovena česko-slovenská sekce MAE. Roku 2018 měla 10 členů.\nPosledních 15 až 20 let zažívá exorcismus rozmach nejen ve východní Evropě, ale i v jižní Itálii, Španělsku a celé jižní Americe. Papež Jan Pavel II. stál za rozhodnutím církve pověřit v každé diecézi alespoň jednu osobu, která bude v oblasti exorcismu proškolena.\nNový nástup a vývoj exorcismu v Polsku zdokumentoval Konrad Szolajski ve svém filmu “Bitva se Satanem” z roku 2015.\n\nSlužba exorcisty byla jedním z nižších svěcení a podle všeho byla na konci 3. století velmi rozšířená. V této době také obřad exorcismu tvořil (a v katolické církvi dodnes tvoří) součást katechumenátu a křestní liturgie. Církevní spisovatelé prvních století (např. sv. Antonín Poustevník, sv. Cyril Jeruzalémský a sv. Jan Zlatoústý) označují za nejjednodušší a nejběžnější prostředek proti zlu (tj. exorcismus) znamení kříže. Mezi další prostředky obrany proti zlému byly a zůstávají považovány v církvi Ježíšovo jméno, svěcená voda a požehnané předměty.\n\nDnes je označení exorcista užíváno pro kněze pověřeného biskupem většinou na dobu určitou, aby prováděl na území diecéze tzv. velký exorcismus. Kompetence exorcisty a možnost užití exorcismu stanovuje a omezuje na jedné straně kanonické právo, na druhé \"Římský rituál\". Mezi kněze, kteří jsou známí jako exorcisti nebo působili na našem území, patří Gabriele Amorth, Vojtěch Kodet, James J. LeBar či Elias Vella. Velký exorcismus smí rovněž provádět každý biskup, neboť je nositelem plnosti svátosti kněžství.\n\nJednou z běžně užívaných formulí exorcismu, kterých užívají křesťané, kteří nemusí být kněžími, je šestiverší, původně z jistého bavorského rukopisu z r. 1415:\n\n<poem>\nCrux sancta sit mihi lux / Non draco sit mihi dux\nVade retro satana / Nunquam suade mihi vana\nSunt mala quae libas / Ipse venena bibas\n\nSvatý kříž ať je mi světlem / a drak ať není mým vůdcem\nOdstup, Satane, / nepokoušej mne marnostmi\nTo, co nabízíš, je zlé / sám vypij svého jedu.\n</poem>\n\nŠestiverší se inspiruje evangelním rozhovorem mezi Ježíšem a apoštolem Petrem (Mk 8,33). Počáteční písmena šestiverší bývají vyryta kolem kříže (tzv. kříž sv. Benedikta, který někteří křesťané nosí na krku (CSSML NDSMD VRSNSMV SMQLIVB).\n\nExorcismus zřejmě tvořil součást islámu již od jeho počátku a určitá místa v Koránu hovoří o posedlosti zlými bytostmi. Podle Sun vyháněli prorok Mohamed a jeho stoupenci zlé bytosti z těl věřících pomocí veršů z Koránu, prosbami k Alláhovi a požehnaného pramene Zamzam. Podle islámské víry člověka může posednout nejen démon či ďábel (\"šaitan\"), ale také džin, inteligentní ohnivé stvoření.\n\nJiž od raných dob buddhismus obsahoval určité náboženské úkony či rituály, které měly chránit proti různému nebezpečí a vyhánět vlivy zlých sil. V théravádě jsou exorcizující obřady s tzv. parittami, z nichž jsou mnohé připisovány přímo Buddhovi. Tyto texty se zpívají na Srí Lance a v těch zemích jihovýchodní Asie, kde je théraváda rozšířená, během veřejných obřadů, které mají odvrátit zlo ohrožující společnost. Těchto textů se užívá i k osobní obraně proti nemocem a neštěstí. Na Srí Lance se krom toho dodnes používá jako obřadu, který má zahnat zlé duchy či nemoc, tzv. ďábelského tance.\n\nV mahájáně a vadžrajáně mají exorcismy ještě větší úlohu; jako obrany proti zlu se užívá manter a jiných formulí, jimž je připisována moc.\n\nV hinduismu se posedlost někdy považuje za svatý stav, pokud do těla vstupuje bohyně Kálí, některá z jejích inkarnací či jiné božstvo (déva). Věřící proto takto „posedlé“ uctívají a žádají od nich požehnání. Pokud ovšem jde o cizí duchy, kteří tělo do určité doby neopustí, je povolán místní vymítač, který má ducha z těla vyhnat. Atharva Véda obsahuje formule vztahující se k magii a lékařství. Mnohé z popisovaných obřadů se týkají vyhánění démonů a zlých duchů. Hlavní puránský zdroj informací týkajících se duchů a dalších témat spojovaných se smrtí je Garuda Purána. Stav \"posedlosti\" je dále popisován v Hinduistické knize Bhagavadgíta, konrkétně v kapitole 16, slokách 17,18,19,20,21.\nZákladní způsoby exorcismu jsou mantra a jadžňa používané ve védských a tantrických tradicích. \n\nVe vaišnavských tradicích se také používá recitace jmen Višnuova avatára Narasimhy a hlasité předčítání písem (zvláště Bhágavata Purány). Podle Gítá Mahátmji z Padma Purány čtení 3., 7. a 8. kapitoly Bhagavad gíty a mentální věnování výsledku zemřelým osobám jim pomáhá zbavit se nutnosti stát se a zůstat po určitou dobu duchem (karma). Kírtan, průběžné přehrávání manter, uchovávání písem a obrázků božstev (zvl. Šivy a Višnua v podobě Narasimhy) v domě, pálení kadidla (vonných tyčinek) obětovaných při púdže, kropení vodou z posvátných řek a troubení na lastury používané při púdže jsou další účinné metody.\n</references>\n\n\n"}
{"id": "30615", "url": "https://cs.wikipedia.org/wiki?curid=30615", "title": "Římské smlouvy", "text": "Římské smlouvy\n\nŘímské smlouvy je souhrnný název pro dvě smlouvy, které byly podepsány v Římě 25. března 1957: smlouvu zakládající Evropské hospodářské společenství (EHS) a smlouvu zakládající Evropské společenství pro atomovou energii (Euratom). Obě vstoupily v platnost 1. ledna 1958. Římské smlouvy byly jedním ze základů pozdější evropské integrace. Signatářské státy v roce 1957 byly: Francie, Spolková republika Německo, Itálie, Belgie, Lucembursko a Nizozemsko.\n\nV roce 1993 se Smlouva o Evropském hospodářském společenství přejmenovala na \"Smlouvu o založení Evropského společenství\". V roce 2009 pak došlo k přejmenování na \"Smlouvu o fungování Evropské unie\".\n"}
{"id": "30624", "url": "https://cs.wikipedia.org/wiki?curid=30624", "title": "Eucharistická modlitba", "text": "Eucharistická modlitba\n\nEucharistická modlitba, ve východních církvích nazývaná anafora, je ta součást eucharistie, která tvoří nejvlastnější jádro této bohoslužby (též mše či na Východě svaté liturgie). Pojmu anafora se častěji používá pro bohoslužbu východních ritů, pojmu eucharistická modlitba pro římský ritus.\n\nTato část bohoslužby začíná dialogem mezi knězem a lidem (nebo jeho obdobnou variantou; následující odpovídá liturgii římského ritu):\n<poem>\nPán s vámi!\nI s tebou.\nVzhůru srdce!\nMáme je u Pána.\nVzdávejme díky Bohu, našemu Otci.\nJe to důstojné a spravedlivé.\n</poem>\nNato následuje první část anafory, zvaná preface, v níž se děkuje Bohu za stvoření, tajemství vykoupení a spásy. Tato část končí zpěvem Sanctus.\n\nPo tomto zpěvu anafora pokračuje připomínkou dějin spásy (anamneze) a vrcholí částí, v níž se pamatuje na poslední večeři Ježíše, jejímž zpřítomněním Eucharistie je. Církev tak odpovídá na Ježíšův příkaz: „To čiňte na mou památku.“\n\nBuď před tímto \"narratio institutionis\" nebo po něm je vložena tzv. epikleze neboli modlitba, v níž je svoláván Duch Svatý, aby posvětil dary chleba a vína položené na oltáři.\n\nZbytek anafory tvoří přímluvy za církev, za svět a za zemřelé. Celá anafora pak vrcholí v tzv. velké doxologii, v níž je veleben Otec, Syn a Duch Svatý; na celou anaforu pak shromáždění odpovídá: Amen.\n\n\n"}
{"id": "30625", "url": "https://cs.wikipedia.org/wiki?curid=30625", "title": "Harry Harrison", "text": "Harry Harrison\n\nHarry Maxwell Harrison (* 12. března 1925 – 15. srpna 2012, Stamford, Connecticut) byl americký autor science fiction, kreslíř a esperantista, který žil v mnoha zemích, včetně Mexika, Anglie, Dánska a Itálie. Žil v Dublinu.\n\nHarrison vystudoval uměleckou akademii a než se stal spisovatelem, živil se jako ilustrátor. Nicméně známým se nestal díky svým časopiseckým stripům, ale satirickým románům. Z nich nejznámější jsou série knih \"Ocelová krysa\" a \"Bill, galaktický hrdina\". Známý je také jeho dystopický román \"Místo, místo! Více místa!\" o přelidnění a vyčerpání nerostných zdrojů planety a také cyklus \"Planety smrti\". Společně s Brianem Aldissem sestavil několik antologií.\n\n\nOcelovou krysou je v této sérii nazýván prohnaný podvodník Jim diGriz. V těchto příbězích je se značnou dávkou humoru popisována jak jeho kriminální kariéra, tak i jeho dobrodružství ve službách zákona.\nK sérii byl vydán také gamebook:\n\nSérie \"Bill, galaktický hrdina\" je parodií na \"Hvězdnou pěchotu\" Roberta A. Heinleina. Je o rekrutovi vrženém doprostřed hvězdné války.\n\nTato trilogie popisuje alternativní dějiny, celý děj vychází z předpokladu, že meteorit, který před 65 miliony let zasáhl Zemi a způsobil vyhynutí dinosaurů, na Zemi nedopadl. Děj popisuje střet rodící se lidské civilizace s civilizací inteligentních potomků mosasaurů.\n\n\n\nZ cyklu \"Alternativní historie\"\n\n\n"}
{"id": "30626", "url": "https://cs.wikipedia.org/wiki?curid=30626", "title": "Maxmilián Kolbe", "text": "Maxmilián Kolbe\n\nMaxmilián Maria Kolbe (polsky Maksymilian Maria Kolbe, občanským jménem Rajmund Kolbe; 7. ledna 1894, Zduńska Wola, Polsko – 14. srpna 1941, Osvětim-Březinka, Polsko) byl polský římskokatolický kněz, minorita, filosof, teolog, misionář a mučedník.\n\nByl propagátorem používání moderních prostředků při pastoraci a evangelizaci, v klášteře Niepokalanów, který v Polsku založil a vedl, zřídil obrovské tiskařské závody, které produkovaly katolické časopisy (zejména \"Rytíř Neposkvrněné\" a \"Serafínská pochodeň\"), jakož i další tiskoviny. Založil též \"Rytířstvo Neposkvrněné\", které mělo už za jeho života tisíce členů.\n\nZa druhé světové války Kolbe v klášteře Niepokalanów zřídil tajné úkryty pro uprchlíky před nacismem, kterými prošlo postupně asi 2-3 tisíce lidí. Řeholníci i jinak pomáhali odboji, zejména jako poslové, kontaktní osoby a padělatelé dokladů.\n\nV roce 1941 byl Kolbe zatčen a poslán do koncentračního tábora. Skončil v koncentračním táboře Auschwitz-Birkenau (Auschwitz I), kde zemřel, když nabídl svůj život výměnou za život otce rodiny Franciszka Gajowniczka, jednoho z deseti vězňů, kteří byli odsouzeni k smrti hladem za to, že z tábora předtím jeden vězeň utekl.\n\nDne 17. října 1971 jej papež Pavel VI. blahoslavil a 10. října 1982 jej Jan Pavel II. prohlásil za svatého. Též např. Starokatolická církev v České republice si ho nejpozději od října 2011 připomíná jako mučedníka. \n\nNarodil se jako 7. ledna 1894 ve Zduńské Woli, která tehdy patřila k carskému Rusku, jako druhý syn Julia Kolbeho a Marie, rozené Dabrowské. Otec byl Němec, matka Polka, rodina byla chudá. 18. ledna byl v místním kostele pokřtěn jménem Rajmund. V roce 1906 se mu dle jeho prohlášení v kostele zjevila Panna Maria, tento zážitek jej silně ovlivnil pro celý zbytek života.\n\nV roce 1907 se spolu se starším bratrem Francisem rozhodl stát františkánem. Společně ilegálně překročili rusko-rakouské hranice a začali společně studovat ve františkánském semináři ve Lvově. V roce 1910 byl přijat do noviciátu a přijal jméno Maksymilian. O dva roky později odjel studovat nejprve do Krakova na Jagelovskou univerzitu (na jedné z univerzitních budov má umístěnou Pamětní desku na jeho studium) a o několik měsíců později byl jako obzvlášť nadaný student poslán do Říma, kde studoval teologii, filosofii, matematiku a fyziku. Zde složil 1. prosince 1914 věčné sliby a přijal jméno Maria.\n\nV roce 1915 obdržel doktorát filosofie na Papežské univerzitě Gregorianě, 28. dubna 1918 přijal kněžské svěcení a v roce 1919 získal doktorát teologie na Papežské univerzitě sv. Bonaventury. Poté se vrátil do nyní nezávislého Polska.\n\nMaxmilián Maria Kolbe si byl vědom toho, že moderní doba vyžaduje moderní prostředky. K šíření a povzbuzování víry začal využívat tisk. Nejprve v klášteře v městě Grodno, později v klášteře Niepokalanów, který založil v roce 1927, začal vydávat periodika \"Rytíř Neposkvrněné\", \"Serafínská pochodeň\", „\"Mały Dziennik\"“ a několik dalších. V těchto časopisech povzbuzoval víru, bojoval proti herezím a vyvracel různé bludy. Časopisy \"Rytíř Neposkvrněné\" a „\"Mały Dziennik\"“ se však neomezovaly pouze na náboženská témata – věnovaly se také společnosti, politice a kultuře. Za kontroverzní byly považovány zejména články o Židech (např. podpora myšlenky přesídlení 70 000 Židů na Madagaskar ) a svobodných zednářích .\n\nV souvislosti se svou velkou láskou k Panně Marii založil tzv. \"Rytířstvo Neposkvrněné\", které už za jeho života mělo tisíce členů.\nV letech 1930-1936 podnikl též několik misijních výprav do Japonska, kam také rozšířil \"Rytířstvo Neposkvrněné\" a založil japonskou verzi časopisu \"Rytíř Neposkvrněné\" a františkánský klášter ve městě Nagasaki, který dodnes patří k nejvýznamnějším křesťanským klášterům země.\n\nZa druhé světové války Kolbe v Niepokalanówě, který byl tehdy bezkonkurenčně největším františkánským klášterem na světě (s asi 800 mnichy), zřídil tajné úkryty pro uprchlíky před nacismem, kterými prošlo postupně asi 2-3 tisíce lidí, včetně stovek Židů. Mniši i jinak pomáhali odboji, zejména jako poslové, kontaktní osoby, zásobovatelé a padělatelé dokladů.\n\nUž v 19. září 1939 byl poprvé zatčen (spolu se 40 spolubratry), ale tehdy jej ještě nacisté pustili. V únoru 1941 jej gestapo zatklo podruhé a po čtvrt roce v Pawiaku byl poslán do německého vyhlazovacího a koncentračního tábora Auschwitz – Birkenau (ve městě Osvětim a u obce Březinka), kde zemřel v hladové komoře, když nabídl svůj život výměnou za život Franciszka Gajowniczka – otce rodiny, jednoho z deseti vězňů, kteří byli odsouzeni k smrti hladem za to, že z tábora předtím jeden vězeň utekl.\n\nV cele ostatním odsouzeným dodával odvahu a říkal jim, že brzy budou s Pannou Marií v nebi. Po dvou týdnech dehydratace a hladovění byl Kolbe stále naživu. Stráže mu poté vstříkly do žil injekci fenolu. Někteří přítomní následně tvrdili, že Kolbe pouze zvedl levou ruku a klidně čekal na smrtící injekci. Jeho pozůstatky byly spáleny 15. srpna, na Slavnost Nanebevzetí Panny Marie.\n\nDne 17. října 1971 prohlásil Pavel VI. Maxmiliána Kolbeho za blahoslaveného. Při této příležitosti dodal, že by mohl být pokládán za \"„mučedníka křesťanské lásky“\", ze strany svatého otce však šlo pouze o osobní gesto, neboť pro tento postoj neměla teologie nebo církevní právo žádnou kategorii. Z tohoto důvodu polský a německý episkopát Svatému Stolci zaslali petice, ve kterých žádali, aby Maxmilián Kolbe byl svatořečen jako mučedník a nebyl \"pokládán pouze za zbožného vyznavače Krista, který zemřel za výjimečných okolností\". To, zda bude polský duchovní prohlášen za mučedníka, nebylo jasné ani v den jeho kanonizace, neboť Jan Pavel II. v předchozích měsících jmenoval dva zvláštní znalce, jejichž úkolem bylo posoudit otázku Kolbeho mučednictví z teologického a historického hlediska. Jejich zprávy pak byly předloženy členům zvláštní komise, která většinovým počtem hlasů dospěla k závěru, že oběť nesplňuje tradiční kritéria pro mučednictví, ačkoliv se bezpochyby jednalo o hrdinský skutek. Důvodem byla mj. skutečnosti, že nebyl zatčen ani zabit kvůli \"odium fedei\" (nenávisti k víře). Většina svědků jeho oběti totiž potvrdila, že velitel Osvětimi Fritsch přijal Kolbeho jako náhradu za Gajowniczka aniž projevoval jakékoliv uspokojení z faktu, že nechává zemřít kněze. Při slavnostní kanonizaci, která proběhla 10. října 1982, přesto Jan Pavel II. prohlásil: \"„Z moci své apoštolské autority nařizuji, aby Maximilian Maria Kolbe, který byl po svém blahořečení uctíván jako vyznavač víry, byl od této chvíle uctíván rovněž jako mučedník!“\"\n\nKolbeho vztah k Židům je kontroverzní otázkou, která vyvolala menší spory okolo jeho kanonizačního procesu. Byl striktním antijudaistou a v řadě svých kázání ostře vystupoval proti nim. Obviňoval je z nepřátelského postoje vůči křesťanství, náklonnosti ke komunismu a celosvětového spiknutí za účelem zničení křesťanů. Polští Židé jej v té době považovali za svého nepřítele. Řada kritiků proto vystoupila proti jeho kanonizaci a poukázala na riziko, že někteří extremisté budou jeho kanonizaci brát jako potvrzení správnosti svých protižidovských předsudků. Tyto argumenty však církev popírá a jednoduše konstatuje, že chtěl pouze Židy obrátit na svou víru.\n\nNa druhé straně Kolbe ovšem vedl svoji „válku s Židy“ pouze v ideologické rovině. Ostře odsoudil násilí, které na nich bylo koncem třicátých let pácháno, a za okupace Polska ukryl či podpořil na útěku stovky z nich. Vystupoval proti pronásledování Židů, po okupaci Polska je skrýval a pomáhal jim v útěku. Zastánci jeho kanonizace tehdy tvrdili, že jednak kanonizace nestanoví žádnou neomylnost učení svatořečeného ani neposkvrněnost celého jeho života (viz např. sv. Pavel, který před svým obrácením pronásledoval a likvidoval křesťany), a i když (by) byl jeho postoj k Židům problematický, pak byl rozhodně odčiněn.\n\nŽivotní osudy Maxmiliána Kolbeho se staly námětem pro životopisný film \"Život za život - Maxmilián Kolbe\" (\"Życie za życie. Maksymilian Kolbe\"). Snímek byl uveden v roce 1991 a natočil jej polský režisér Krzysztof Zanussi.\n\nKaple sv. Maxmiliána Kolbeho u Památníku obětem zla v Plzni. Dne 17. srpna 2019 byla Maxmiluánu Kolbemu zasvěcena zvonička v obci Bohutín (Lidmaň).\n\n\n"}
{"id": "30628", "url": "https://cs.wikipedia.org/wiki?curid=30628", "title": "Ves", "text": "Ves\n\nNázev Ves může být:\n\n\n\n"}
{"id": "30629", "url": "https://cs.wikipedia.org/wiki?curid=30629", "title": "Konrad Lorenz", "text": "Konrad Lorenz\n\nKonrad Zacharias Lorenz (7. listopadu 1903 – 27. února 1989) byl rakouský zoolog, zakladatel moderní etologie. Narodil se v Altenbergu nedaleko Vídně a ve Vídni pak vystudoval medicínu, protože si to přál jeho otec Adolf Lorenz (1854–1946), rakouský ortoped a rodák z Vidnavy. Na univerzitě jej anatomii učil Ferdinand Hochstetter, kterého on sám označoval za výborného anatoma a embryologa a který jej přivedl ke srovnávací anatomii. Metody, které se naučil na srovnávací anatomii, pak používal i při výzkumu chování zvířat. Zájem o živou přírodu ho přivedl ke studiu zoologie a psychologie. Za předmět svého bádání si zvolil fyziologii chování zvířat a stal se zakladatelem nové biologické disciplíny - etologie. Po 2. světové válce založil a později vedl Ústav Maxe Plancka pro fyziologii v Seewiesenu u Starnbergu. Působil i jako profesor na univerzitě v Münsteru a v Mnichově.\n\nStudoval zejména instinktivní chování u husy velké (\"Anser anser\") a kavky obecné (\"Corvus monedula\"). Byl učitelem českého zoologa Zdeňka Veselovského. V roce 1973 mu byla udělena Nobelova cena za fyziologii a medicínu.\n\nŠlo o jednoho z nejvýznamnějších světových přírodovědců 20. století. Po celý svůj poměrně dlouhý život (dožil se úctyhodných 85 let) se zabýval studiem chování zvířat a za své objevy v roce 1973 obdržel Nobelovu cenu za fyziologii a lékařství.\n\nNarodil se dne 7. 11. 1903 v Altenbergu nedaleko Vídně a zemřel dne 27. 2. 1989. Na přání svého otce, kterým byl rakouský ortoped, vystudoval medicínu ve Vídni a v New Yorku. Jeho celoživotní vášní však byla zoologie. Spolupracoval s vídeňskou zoologickou zahradou, kde mu tamní ředitel svěřoval do opatrování zvířata, která se nechtěla adaptovat na nové podmínky nebo byla poraněná. Lorenz byl velmi úspěšný v jejich léčení a některá zvířata se mu podařilo i v zajetí rozmnožit. Předtím, než se začal naplno věnovat chovatelství a studiu chování zvířat, pracoval jako asistent srovnávací anatomie na univerzitě ve Vídni, avšak tato práce ho nijak zvlášť neuspokojovala.\nPo návratu z univerzity si ve vile rodičů v Altenbergu zhotovil mnoho výběhů a rybníčků pro zvířata a začal studovat a zkoumat jejich chování. Nejprve začal pozorovat havranovité ptáky, později přešel na divoké kachny a husy, které si velmi oblíbil. Na otázku, proč si třeba nevybral psa, Lorenz odpověděl, že pes je příliš složité zvíře, naproti tomu pták se nenaučí žádný nový pohyb, ale používá jen vrozené způsoby. Na příkladu života ptáků ve vědecké studii v tehdejší době formuloval základy nového vědního oboru, fyziologie chování, jinak řečeno etologie.\nDíky své práci se seznámil se dvěma výtečnými odborníky a začal s nimi spolupracovat. Jedním z nich byl německý fyziolog E. Hostem a druhý byl nizozemský zoolog Nikolaas Tinbergen. Společná práce a přátelství rozvinula etologii jako biologickou disciplínu se zcela novým přístupem k chápání chování zvířat.\nPři vstupu do NSDAP v roce 1938 napsal: „... celá má vědecká práce je oddaná myšlenkám národního socialismu.“ V roce 1940 byl Konrad Lorenz jmenován profesorem psychologie a ředitelem Ústavu fyziologie na univerzitě v Královci. Bohužel po roce byl povolán do vojenské služby a ke svému bádání se vrátil až po roce 1948, neboť mezi lety 1945–1948 pobýval v ruském zajetí. Díky přímluvě německých vědců z Ústavu Maxe Plancka mu bylo umožněno založit etologický ústav v Buldernu a později i v bavorském Seewisenu. Tím získal úžasné podmínky pro svou práci. Začal se naplno věnovat studiu chování vodních ptáků, také sladkovodním a mořským rybám. Zanedlouho si ústav získal světový věhlas a pracovaly zde skupiny vědců a studentů z různých částí Evropy a ze Spojených států.\nLorenzovo zkoumání chování a života divokých hus, vlků a ryb neovlivnilo pouze přírodovědu, ale také humanitní obory, a to hlavně sociologii a etiku. Lorenz ve svých knihách často uvažoval o místě člověka v přírodě. Zabýval se projevy a chováním, hledal smysl lásky, důvěry, ale i agrese či nenávisti v lidském světě.\nZa značný přínos pro biologii i pro poznání člověka mu byla společně s jeho přáteli Nikolaasem Tinbergenem a rakouským zoologem Karlem von Frischem udělena v roce 1973 Nobelova cena za fyziologii a medicínu.\nKonrad Lorenz je autorem i jinak tematicky zaměřených knih, například humorného díla „Život se psem není pod psa“, ve kterém líčí různé psí příběhy, jež sám i ilustroval, nebo vědecké publikace „Osm smrtelných hříchů“, kde důrazně varuje před dosavadním jednáním současného člověka, které může znamenat bezprostřední ohrožení existence lidstva.\n\nZa osm smrtelných hříchů, popsaných ve stejnojmenné knize, považoval:\n\n\n"}
{"id": "30630", "url": "https://cs.wikipedia.org/wiki?curid=30630", "title": "Kurkumin", "text": "Kurkumin\n\nKurkumin, označovaný též jako CI přírodní žluť 3, kurkumová žluť, turmerova žluť nebo\ndiferuloylmethan, je žluté až oranžové přírodní barvivo v čisté formě vyráběné extrakcí z oddenků různých druhů rostlin rodu kurkuma, zejména kurkuma dlouhá (\"Curcuma longa\"), synonymum \"Curcuma domestica\", či kurkuma zedoaria (\"Curcuma zedoaria\"). Někdy pod vlivem angličtiny se tento rod rostlin nesprávně nazývá \"turmerik\". Jde o rostliny příbuzné zázvoru z čeledi zázvorovitých (\"Gingiberaceae\").\n\nPři použití jako přídatná látka v potravinách se označuje kódem E 100.\n\nMletý oddenek jako přírodní droga se označuje názvem \"Curcumae rhizoma\". Z něj extrahovaná látka se v zásadě skládá z kurkuminů, tj. různých derivátů základní organické sloučeniny 1,7-bis(4-hydroxy-3-methoxyfenyl)hepta-1,6-dien-3,5-dionu v proměnlivém složení. V produktu mohou být přítomna menší množství olejů a pryskyřic, které se v oddenku kurkumy také přirozeně vyskytují.\n\nNejrozšířenější je použití kurkuminu jako barviva v různých potravinářských výrobcích (zejména konzervovaných) pro zachování barevného vzhledu, kde nahrazuje mnohem dražší šafrán. Používá se též jako přísada při výrobě kari směsi koření, do hořčice a do worcesterské omáčky. V kuchyni se užívá jako přísada do orientálních, asijských a indických zeleninových jídel, na dušená a pečená masa, do polévek a omáček.\n\nV kosmetice se používá jako neškodné barvivo zejména ve rtěnkách.\n\nV lidovém lékařství se odvar z mleté drogy používá při poporodních bolestech břicha a zástavě menstruace, poruchách zažívací soustavy (stomachikum), zejména při nadýmání a kolikách, ledvin, jater (včetně hepatitidy) a žlučníku. Zevně se aplikuje jako dezinfekční roztok nebo jako zásyp na nehojící se vředy, lišej a různá kožní poranění. Extrakt nebo roztok čisté látky se používá též jako kapky při zánětu spojivek. Ve farmaceutickém průmyslu se používá jako složka léků podporujících tvorbu žluči (např. lék \"Cholagol\").\n\nÚdajně je též dobrým repelentem proti mravencům.\n\nNejsou známy žádné nežádoucí účinky kurkuminu. Protože barviva tvořící kurkumin mají antioxidační účinky, kurkumin v testech vykazoval protinádorové (kancerostatické) a protizánětlivé účinky u pokusných zvířat. Snižuje též hladinu cholesterolu.\n\nVyšší dávky kurkuminu mohou způsobit zdravotní problémy při žlučových kamenech v důsledku zvyšování sekrece žluči a při významných jaterních poruchách. Dále se nedoporučuje jeho požívání při poruchách srážlivosti krve, při problémech s početím a během těhotenství. Avšak ve formě barviva je kurkumin s největší pravděpodobností bezpečný i v těchto případech.\n\nNově je kurkumin podezříván ze snížení uvolňování hormonu leptinu, který působením na centrální nervový systém reguluje pocit hladu a příjem stravy (signalizuje sytost). Kurkumin tak může být jedním z původců přejídání a tedy tloustnutí.\n\nExistují důkazy, které naznačují, že kurkumin v konkrétní formě nanočástic (Theracumin®) může hrát úlohu jak při snižování rizika, tak potenciálně v léčbě Alzheimerovy nemoci. Medscape\nMonday, April 23, 2018, Richard S. Isaacson\n\nV roce 2012 publikovali S. Chuengsamarn a kol. studii na pacientech s prediabetem. Během následujících devíti měsíců sledování došlo k progresi do diabetes mellitus 2. typu u 19 pacientů ve skupině s placebem, zatímco ve skupině, které byly podávány kapsle s 250 mg kurkumoidu v dávkování tři kapsle dvakrát denně nedošlo k progresi ani u jednoho sledovaného pacienta. Do studie bylo zařazeno 240 pacientů, konce studie dosáhlo 201 pacientů.\n\n\n"}
{"id": "30631", "url": "https://cs.wikipedia.org/wiki?curid=30631", "title": "Víska", "text": "Víska\n\nSlovo víska může znamenat:\nnebo být názvem obce:\nnebo být názvem části obce:\n\nnebo zaniklé sídlo:\n"}
{"id": "30633", "url": "https://cs.wikipedia.org/wiki?curid=30633", "title": "Vitamín B2", "text": "Vitamín B2\n\nRiboflavin (vitamín B, vitamín G, ovoflavin, laktoflavin) je žluté až oranžově žluté přírodní barvivo slabě rozpustné ve vodě. Patří mezi flaviny. Fluoreskuje, je odolný vůči vysokým teplotám, ale rozkládá se působením světla.\n\nStrukturu riboflavinu tvoří heterocyklické isoalloxazinové jádro a cukerný alkohol ribitol.\n\nRostliny a mikroorganismy dokážou syntetizovat riboflavin; živočichové, tedy i člověk, ho ale musí přijímat v potravě. Vitamin B je rozpustný ve vodě, v těle se neukládá, je jej proto nutno stále doplňovat.\n\nDobrým zdrojem vitamínu B jsou kvasnice, játra a ledviny. Dále je obsažen i v mléce, ve vejcích, ve vepřovém a hovězím masu, v rybách, v tvarohu, v kakau a v ořeších.\n\nV potravinářství se značí kódem E 101.\n\n\"Údaje z Recommended Dietary Allowances, 10th Edition. Food and Nutrition Board, National Research Ccouncil–National Academy of Sciences, 1989\"\n\nJak je vidět z výčtu potravin, které obsahují vitamín B, většina jich je živočišného původu. V trávicí soustavě býložravců, v bachoru přežvýkavců a v tlustém střevě ostatních býložravých živočichů žije symbiotická mikroflóra, mikroskopické houby, prvoci a bakterie, které jsou schopné tento vitamín syntetizovat v  množství dostatečném pro potřeby organismu býložravce.\n\nLidské střevo podobná mikroflóra neosidluje. Vegetariáni a vegani by proto měli věnovat pozornost tomu, aby si zajistili dostatečný příjem tohoto vitamínu (v ořeších, kakau apod., příp. v tabletách).\n\nZvýšenou potřebu vitamínu B mají lidé, kteří jsou léčeni antibiotiky, lidé trpící onemocněním štítné žlázy, celiakií, cirhózou jater nebo cukrovkou. Ženy, které užívají orální antikoncepci a osoby, které nepijí mléko, jsou také ohroženy nedostatkem riboflavinu. Protože se riboflavin rozkládá světlem, novorozenci s kojeneckou žloutenkou, kteří jsou léčeni fototerapií, mohou také trpět nedostatkem vitaminu B.\n\nRiboflavin je důležitý pro dobrý stav kůže, očí, funkce srdce a dalších orgánů. Jelikož má významný vliv na metabolismus cukrů, tuků a aminokyselin, ovlivňuje celkovou energetickou přeměnu v organismu. Jako součást enzymů v dýchacím řetězci je nezbytný pro základní buněčný metabolismus.\n\nAktivní forma riboflavinu je flavinmononukleotid (FMN) a flavinadenindinukleotid (FAD). Přeměna je ovlivňována hormony štítné žlázy a některými léčivy.\n\nFMN a FAD jsou prostetické skupiny mnoha oxidoredukčních enzymů, flavoproteinů, jako je například:\n\n\nFlavoproteiny mohou působit i jako koenzymy k přenosu vodíkových atomů. Při tom vzniká redukovaná forma FMNH a FADH\n\nNedostatek riboflavinu nevede k větším potížím. Projevuje se zánětem ústních koutků (\"cheilitis angularis\"), zánětem rtů nebo jazyka, záněty spojivek, mazotokem a světloplachostí. V okolí úst je nápadná anemická bělavá zóna. V dutině ústní se konkrétně projevuje zejména ztenčením sliznice, vzhledově se nedostatek riboflavinu projeví změnou barvy sliznice v sytěji červenou. Jazyk je zpočátku celý zčervenalý a suchý jako pomerančová kůra. Houbovité papily jazyka prominují (hypertrofie), ale později jich ubývá. Stejně jako u nedostatku thiaminu je při dlouhotrvající karenci vyšší tendence k atrofii.\n\nVitamín B je rozpustný ve vodě a je vylučován močí. Předávkování proto není možné.\n"}
{"id": "30634", "url": "https://cs.wikipedia.org/wiki?curid=30634", "title": "Hemingway", "text": "Hemingway\n\nHemingway může být:\n\n"}
{"id": "30637", "url": "https://cs.wikipedia.org/wiki?curid=30637", "title": "Vesnice", "text": "Vesnice\n\nVesnice (též ves, víska, na Moravě dědina) je sídlo venkovského typu. Typicky je vesnice intravilánem (či jedním z několika intravilánů) venkovské obce, některé vesnice jsou však místními částmi města, administrativně přičleněné k vlastnímu městu. V některých kontextech se za vesnici označují celé venkovské obce.\n\nVesnice může být definována:\n\nVesnická (venkovská) obec bývá definována:\n\nV České republice má většina významnějších vesnic (zejména ty, které jsou nebo historicky byly samostatnými obcemi) vlastní katastrální území (zahrnující intravilán i extravilán), území obce přitom může být tvořeno jedním nebo více katastrálními územími.\nPřehled všech existujících obcí v Česku udává článek Seznam obcí v Česku.\n\nVesnice lze dělit do typů podle půdorysu, s přihlédnutím k tvaru plužiny:\n\nAnglicky vesnice je village, význam je však v USA trochu jiný. V každém americkém státu přitom může \"village\" znamenat něco jiného.\n\nVe státě New York je vesnice oficiální obydlená oblast, která leží v určité obci (town). Obec poskytuje obyvatelům vesnice vybrané městské služby. Vesnice má vlastní (i když menší) samosprávu, dokonce může mít i vlastní policejní sbor. Vesnice musí mít minimálně 500 obyvatel a její celková rozloha nesmí přesahovat 13 km². Maximální počet obyvatel však stanoven není, díky tomu má největší vesnice státu New York, Hempstead, přes 55 tisíc obyvatel.\n\n\n"}
{"id": "30638", "url": "https://cs.wikipedia.org/wiki?curid=30638", "title": "Alberto Vojtěch Frič", "text": "Alberto Vojtěch Frič\n\nAlberto Vojtěch Frič (8. září 1882 Praha – 4. prosince 1944 Praha) byl český etnograf, cestovatel, botanik, fotograf a spisovatel. Jihoameričtí indiáni jej pojmenovali \"Karaí Pukú\" (česky Dlouhý lovec), v Evropě byl znám též jako Lovec kaktusů.\n\nFrič se narodil jako druhý syn v rodině právníka a náměstka pražského primátora Vojtěcha Friče (1844-1919) a jeho manželky Rosalie rozené Švagrovské (*1851). Byl pokřtěn po otci \"Vojtěch\", jméno \"Alberto\" si zvolil jako španělskou variantu svého jména, aby se od otce odlišil. Již od mládí projevoval výjimečné nadání v přírodovědných oborech, které ho zajímaly. Jako malý kluk přinesl domů kaktus \"Echinopsis eyriesii\", původně jen jako rekvizitu pro pomstu na strážníkovi, který ho vždycky šacoval, zda nepřenáší vejce bez zaplacení patřičných poplatků. Nahmatat pichlavý kaktus byla pro strážníka velmi bolestivá zkušenost a kaktus tak splnil svůj účel; byl potom postaven na okno a dlouhou dobu ponecháván bez povšimnutí. Posléze však vykvetl a to upoutalo Fričovu pozornost. Sám o tom později napsal: \"„Z tak neforemné, nevzhledné rostliny, která mohla mít pro mne význam jenom potud, pokud sloužila mi za nástroj odplaty, vyvinovala se krása, jakou jsem dosud nepoznal…“\" Nově objevený svět rostlin Friče nadchnul. V 15 letech již byl považován za jednoho z největších znalců kaktusů ve střední Evropě a odborníci evropského formátu mu zasílali žádosti o konzultace při jejich určování a zvali jej na vědecké konference. Studia na technice nedokončil.\n\nMimo rozsáhlých znalostí o kaktusech samozřejmě sbíral také kaktusy samotné, v roce 1899 však celá jeho kolekce pomrzla. Frič se poté rozhodl založit novou, z kaktusů, které si sám sesbírá. Jako osmnáctiletý dostal první povolení k zahraniční cestě. V letech 1901–1929 podnikl 7 cest do Jižní Ameriky a jednu do Severní, kde se soustředil jednak na sběr kaktusů, jednak objevování nových končin a sběr etnografických materiálů o divoce žijících indiánských kmenech.\n\nNa svých cestách pořizoval botanické a etnografické fotografie a je považován za průkopníka české krajinářské a cestopisné fotografie.\n\nCelkově na svých cestách strávil A. V. Frič téměř 12 let.\n\nFričova první cesta vedla do divokých končin Mato Grossa, kde se setkal s indiány kmene Šavantes. Z cesty se musel předčasně vrátit, neboť utrpěl strašlivá zranění při souboji s jaguárem. Šelma Friče zaskočila a on ji stihl výstřelem pouze zranit, načež se s ní střetl tělo na tělo. Ať už zvíře poté zabil nožem nebo opožděně zaúčinkovalo předchozí zranění, následky střetu byly pro Friče velmi zlé. Téměř zemřel, nejdříve ho celé týdny léčili indiáni a poté se musel vrátit do Evropy. Jakkoliv ale nešlo o zážitek, který by si někdy přál prožít znovu, v jistém smyslu pro něj znamenal požehnání. Nestal se pouze mužem, který zabil jaguára, což by mu už samo o sobě vyneslo velkou úctu a vážnost mezi indiány. Byl víc, byl mužem, který přežil v objetí jaguára. Takový člověk se už nepočítal mezi obyčejné smrtelníky. Téměř posvátná úcta, kterou byl díky tomuto obestřen, umožnila Fričovi později dosáhnout cílů, kterých by jinak dosáhnout nemohl.\n\nNa své druhé cestě \"Frič\" prozkoumal pro paraguayskou vládu tok řeky Pilcomayo a proplul jím, což se nepodařilo žádné z předcházejících více než 20 expedic. Přitom též objevil hrob španělského geodeta Ibarrety († 1898) a zjistil, že ho zabili indiáni v rozmíšce, kterou svým neuváženým chováním vyvolal. Při této výpravě strávil delší čas u indiánského kmene Čamakoko (Chamacoco) v povodí řeky Paraguay a oženil se zde po indiánském způsobu s Indiánkou \"Lora-y\" ( ). Z jejich svazku se narodila dcera Herminia (* asi v září 1905, zemřela 10. března 2009). Poté, kdy odjel domů (léto 1905), se s ní už zřejmě nesetkal.\n\nZe své třetí cesty si přivezl z Ameriky do Prahy Čerwuiše, indiána z kmene Čamakoko, v Praze byl v letech 1908–1909. Důvodem byla záhadná nemoc decimující Čerwuiše i jeho kmen a Frič chtěl, aby jej prohlédli lékaři specialisté. Nakonec nemoc objasnil student mediciny oboru parazitologie, který si jednoho dne přišel uctivě vyprosit vzorek fekálií od Fričova indiánského hosta. Nemoc způsobili dosud u Indiánů neznámí střevní parazité (\"Ancylostoma duodenale\") a k léčbě stačilo použít silné projímadlo.\n\nBěhem třetí cesty se mu rovněž podařilo najít a získat pozůstalost po italském fotografovi Guido Boggianim, který byl za nejasných okolností zabit indiány v roce 1901. Z kaktusů bylo významným objevem \"Gymnocalycium mihanovichii\".\n\nZačala roku 1909 a Frič během ní dopravil Čerwuiše a patřičné léky ke kmenu Čamakoko (Chamacoco) v severní části Gran Chaca v Paraguayi.\nPřesné datování cesty není známo. Z této cesty Frič dopravil do Prahy 3 živé exempláře bahníků.\n\nJediná cesta po Severní Americe. Svým významem však vydala za ostatní cesty po Jižní Americe.\n\nTato poslední cesta po Jižní Americe byla z hlediska kaktusářství nejvýznamnější, neboť Frič objevil nová, dosud neznámá naleziště vysokohorských kaktusů rodů \"Parodia, Lobivia, Rebutia, Neowerdermania, Oreocereus\" a dalších a spustil celosvětový zájem až horečku o jihoamerické kaktusy.\n\nPo návratu ze své 5. cesty se Frič oženil s Dragou Janáčkovou, s níž měl syna Ivana Vojtěcha (* 1922), pozdějšího kameramana. Jeho vnuk Pavel Frič s manželkou Yvonnou se snaží zvýšit povědomí o A. V. Fričovi, které je v jeho rodné zemi dost malé. Početné potomstvo (8 dětí) po sobě zanechala i Fričova jihoamerická dcera, kterou při svém odjezdu předal do péče náčelníka Magpioty a jejíž synové hrdě nosí jméno Fric. Obě větve rodiny se o sobě dozvěděly až v roce 2000, kdy Hermínu objevili čeští filmaři Alice Růžičková a Martin Číhák putující po stopách Čerwuiše.\n\nFrič bydlel ve vile Božinka v Jinonické 766/17.\n\nFrič se postupně vypracoval na odborníka světového formátu, byl považován za největšího soudobého znalce kaktusů, popsal desítky nových druhů a shromáždil největší a nejcennější evropskou sbírku kaktusů své doby. Sbírka zanikla během druhé světové války, neboť se mu přes všechnu snahu nepodařilo sehnat dost topiva a kaktusy ve sklenících umrzly. (Nebyl to první případ – už dříve mu čeští celníci na hranicích během zimy nechali kaktusy po otevření krabic zasypat sněhem a umrznout.). Sbíral je všude, od Mato Grossa přes Gran Chaco až po strmé stráně And ve výšce přes 5 000  m n. m. Navštívil kvůli nim i Střední a Severní Ameriku (1923). Publikoval velké množství fotografií krajiny porostlé kaktusy a zpopularizoval pěstování kaktusů, zejména ve střední Evropě.\n\nOdborníky fascinoval, když v botanické zahradě umístěné v hlavním městě Mexika objevil druh \"Astrophytum asterias\", který již byl považován za vyhynulý (bylo to tím paradoxnější, že zahradu odborníci na kaktusy často navštěvovali). Prováděl výzkum kaktusů s narkotizačními účinky (tzv. narkokaktusy), někdy je přitom zkoušel i sám na sobě. Zjistil například, že některé potlačují závrať, čehož využíval v Andách.\n\nJeho objevy byly obrovské, horší to ale bylo s publikací výsledků. Friče nijak nelákala ani tvorba strohých vědeckých prací, ani taxonomie jako striktní věda pro práci s názvy. Proto spousta jím objevených druhů byla nakonec přisouzena jiným, neboť se nepřiměl k tomu, aby je podrobně a přesně vědecky popsal. Jediné větší botanické práce, které snesou nejpřísnější měřítka vědecké práce (myšleno po formální stránce), jsou jeho \"Index kaktusů\" a unikátní herbář o několika stech položkách, nacházející se v Národním muzeu.\n\nPo ukončení svých výprav se živil jako obchodník s přírodninami, k jejich dovozu z exotických zemí využíval své četné kontakty. Dodával například školní pomůcky do přírodovědných kabinetů. Dále se zabýval jednak pěstěním kaktusů, jednak šlechtěním a křížením exotických plodin a rostlin, velkých úspěchů dosáhl u rajčat.\n\nPo Fričovi je pojmenován časopis \"Friciana\".\n\nFrič během svých cest navštívil desítky kmenů a sestavil slovníky 36 indiánských jazyků. Pořídil o nich stovky fotografií a přivezl do Evropy tisíce upomínkových předmětů. Často se jedná o jediné podrobné materiály o tom, jak tito indiáni žili předtím, než byli zásadněji ovlivněni (nebo vybiti) bělochy. Celkově mezi nimi prožil asi deset let života a byly to podle jeho vlastních slov nádherné roky, bez ohledu na jaguára a další nehody a nemoci, které ho potkaly. Nejvíce času strávil u kmene Čamakoko, z něhož pocházela jeho indiánská žena.\n\nFrič později velice vzpomínal na své pobyty u nich a dával najevo, že se u nich cítil lépe než v pražské pokrytecké a maloměšťácké společnosti. Když byl mezi nimi, byl v podstatě indiánem, oblékal se jako oni a choval se jako oni. Později o tom napsal: \"„Šel-li jsem navštívit ministra nebo prezidenta jihoamerických republik, oblékl jsem si frak. Chce-li ale cestovatel pochopit člověka divočiny, musí odložit šaty, oholit brvy a obočí, stát se jedním z nich…“\n\nNutno podotknout, že zatímco jako kaktusář byl Frič ctěn doma i ve světě, jako amatérský etnograf a znalec Indiánů získal popularitu zejména v zahraničí, zatímco v Čechách byl přehlížen. Mnoho jeho sbírek skončilo v zahraničí, zejména v New Yorku a Petrohradě (byl oficiálním dodavatelem tamního Muzea antropologie a etnografie a členem-korespondentem Ruské akademie věd), jen malá část je k vidění v Náprstkově muzeu. I většina jeho odbornějších prací o indiánech vyšla v cizině (v německy mluvících zemích, Anglii, Rusku či v jihoamerických zemích).\n\nPsal odborné knihy i dobrodružné knihy pro mládež, v nichž čerpal ze svých zážitků na cestách. Ty druhé byly v Čechách velmi populární a dočkaly se několika vydání, doprovázené kresbami Zdeňka Buriana. Stěžejním dílem v oblasti etnografie jsou \"Indiáni Jižní Ameriky\", v nichž na podkladu cestopisných črt popisuje indiánské zvyklosti. Vzpomínky na cestu do Evropy s indiánem kmene Čamakoko (1908–9), které vycházely za druhé světové války v časopise Pestrý týden, vydalo knižně v roce 2000 nakladatelství Titanic pod názvem \"Čerwuiš, aneb Z Pacheka do Pacheka oklikou přes střední Evropu\". Tento příběh také vyšel v komiksovém zpracování Lucie Lomové pod názvem \"Divoši\" (Labyrint, 2011).\n\nOkupace zastihla Friče v Praze. Na protest proti ní odmítal opouštět svůj byt. Jeden kaktus, který si přivezl z cest údajně pojmenoval po Hitlerovi. Když mu jeden návštěvník pogratuloval k této skvělé myšlence, která se bude okupantům jistě líbit, Frič ho uzemnil komentářem, že to udělal proto, že ten kaktus je nedomrlý, nemocný a brzy chcípne. Poté mu ukázal nádherný a zdravý kaktus, který pojmenoval po Einsteinovi (\"Rebutia einsteinii\"). Ve svých sklenících údajně ukrýval zbraně.\n\nV roce 1944 se škrábl o hřebík a onemocněl tetanem. Navrhoval lékařům, aby mu v rámci léčby aplikovali kurare (indiáni je proti tetanu podle něj relativně úspěšně používali), ale lékaři raději zůstali u standardní léčby, která spočívala ve zmírňování bolestí. Během své nemoci a umírání lékařům pečlivě popisoval své pocity a stavy, aby tak co nejvíce prospěl lékařské vědě. Mnoho jeho poznámek a dosud nepublikovaných prací po jeho smrti zmizelo. Frič je pohřben na hřbitově Motolského krematoria.\n\nFričovým jménem bylo pojmenováno téměř třicet druhů kaktusů. Zde jsou některé z nich:\n\nŘada těchto názvů je dnes neplatných. Používá se jen:\n\nNaopak nejnověji byl popsán druh\n\n\n\n\n\n\n\n"}
{"id": "30639", "url": "https://cs.wikipedia.org/wiki?curid=30639", "title": "Sídelní útvar", "text": "Sídelní útvar\n\nSídelní útvar nebo též sídlo je seskupení sídelních jednotek včetně hospodářských objektů a dopravních zařízení na určitém vymezeném území, které bývá urbanisticky odděleno od okolních sídel. Je to místo koncentrace hospodářství a ubytování obyvatelstva – jde o základní centrum lidské aktivity.\n\nStudiem sídelních útvarů se zabývá věda zvaná geografie sídel.\n\nPodle velikosti a charakteru se sídla dělí na:\n\nMěstská sídla jsou mladším typem osídlení než sídla venkovská. První města vznikala už v dobách starověku (např. Řím, Athény, Sparta), ale většina evropských měst má původ ve středověku.\nMěstské sídlo je centrem koncentrace nejúčinnějších ekonomických činností.\n\nOdlišení městského sídla od venkovského je obtížné. Obvykle bývá za město považována obec s určitým minimálním počtem obyvatel, s určitým podílem zaměstnaných, charakterem zástavby a podílem vícepatrových domů. Tato kritéria se liší podle oblasti, tudíž v Česku jsou pro zařazení mezi města jiné podmínky než například v Japonsku.\n\nMěsta můžeme klasifikovat podle různých hledisek:\n\nVe vyspělých zemích se v městských sídlech nachází jádro (tzv. city), ve kterém převládají služby, funkce správní nad funkcí obytnou a nad průmyslovou činností. City je obklopeno obytnými zónami, průmyslovými zónami, zónami skladového hospodářství. Všechny tyto části jsou propojeny dopravní sítí.\n\nV rozvojových zemích se městská sídla od těch vyspělých podstatně liší. Jádra jsou menší, ne tak luxusní a dopravní systémy, pokud vůbec existují, jsou ve špatném stavu. Centrum je obklopené obytnými částmi a chudinskými čtvrtěmi, na okraji města jsou velká tržiště.\n\nMezi venkovská sídla patří samoty, osady a vesnice. Základní typy venkovských sídel jsou:\nVenkovské osídlení je spojeno s hospodařením na půdě a s tím souvisí i rozdělení půd, které se liší podle typu venkovského sídla. Zatímco u rozptýlených sídel je půda rozdělena na větší pozemky, u sídel skupinových bývají pozemky menší zemědělské.\n\nVznik venkovského osídlení je obvykle spojen se zemědělstvím, jen menší množství těchto sídel vzniklo z jiných důvodů, dnes mezi tyto důvody patří hlavně funkce obytná, rekreační či dopravní.\n\nPočet obyvatel žijících na venkově je z celosvětového hlediska vyšší než počet obyvatel ve městech, ale u rozvinutých zemí tomu tak nebývá.\n\n\n"}
{"id": "30640", "url": "https://cs.wikipedia.org/wiki?curid=30640", "title": "Sídlo", "text": "Sídlo\n\nSídlo může znamenat:\n\n"}
{"id": "30647", "url": "https://cs.wikipedia.org/wiki?curid=30647", "title": "Ekologická nika", "text": "Ekologická nika\n\nTermínem ekologická nika (resp. nika) se v obecné ekologii označuje souhrn životních podmínek, které umožňují životaschopnou existenci populace určitého druhu. Tyto podmínky jsou určovány faktory prostředí, které lze dělit na abiotické (např. teplota, vlhkost, sluneční záření) a biotické (přítomnost potravy, predátorů a zdrojů). Vztah populace k jednotlivým ekologickým faktorům je popisován pojmem ekologická valence. Alternativní definice niky je tedy soubor ekologických valencí.\n\nVýraz nika použil poprvé v roce 1917 americký přírodovědec Joseph Grinell. V jeho pojetí byla nika druhu určena ekologickými faktory stanoviště, ve kterém se druh vyskytuje. Odlišné chápaní termínu nika zavedl roku 1927 britský ekolog Charles S. Elton. Nikou v Eltonově pojetí jsou role a funkce, které druh v ekosystému zastává a jejichž prostřednictvím ovlivňuje ostatní druhy a spoluurčuje jejich niky (tzv. biologická interakce) - např. opylovač.\n\nPrvní komplexně pojatou teorii ekologické niky zformuloval roku 1957 britsko-americký zoolog George E. Hutchinson. V Hutchinsonově matematicky definovaném pojetí je souhrn ekologických faktorů n-dimenzionálním nadprostorem, kde každý faktor představuje jednu dimenzi (rozměr). Ekologická nika populace je pak část tohoto nadprostoru, v němž rozsah ekologických faktorů poskytuje vyhovující podmínky pro život a rozmožování druhu. Kvůli chybné interpretaci této matematické definice bývá ekologická nika často nesprávně vnímána jako výsek běžného trojrozměrného prostoru obývaný příslušnou populací.\n\nKaždý druh má určité nároky na své prostředí. Tyto nároky popisuje tzv. fundamentální nika (také \"základní\" či \"potenciální\"). Jedná se o niku, kterou by daný organismus zaujal, pokud by nebyl nijak omezován jinými organismy. Jsou-li ekologické faktory v daném prostředí mimo rozsah daný fundamentální nikou (např. příliš nízká teplota nebo absence vhodné potravy), takový druh zde nemůže dlouhodobě přežít.\n\nNika, kterou populace reálně v příslušném ekosystému zaujme, se nazývá realizovaná nika. Tato nika se pro jednotlivé populace daného druhu liší, protože závisí na přítomnosti dalších organismů. Pokud se v daném prostředí nachází další organismy s podobnými nároky na prostředí (např. dva příbuzné druhy ptáků), může dojít k tzv. \"překryvu nik\". Protože žádné dva druhy nemohou obsazovat zcela stejnou niku, vede to k uplatnění principu kompetičního vyloučení. Jeden nebo i oba druhy upraví svoje požadavky na prostředí tak, aby omezily negativní efekt konkurence.\n\nPokud nějaký druh vymře (i lokálně), zůstane po něm prázdná nika. Tato nika může, ale nemusí být obsazena jiným druhem. Příkladem ve střední Evropě může být nika odpovídající vlkovi. Tam, kde byl vlk vyhuben, došlo k přemnožení jelení a srnčí zvěře, jejíž realizovanou niku přestal vlk omezovat. V oblastech, kde byl znovu vysazen rys, mohl predací menších živočichů převzít část niky vlka. Jelena však rys prakticky nemůže ohrozit.\n\n"}
{"id": "30649", "url": "https://cs.wikipedia.org/wiki?curid=30649", "title": "Slučovací smlouva", "text": "Slučovací smlouva\n\nSlučovací smlouva, též Smlouva o Evropských společenstvích nebo Smlouva o jednotných orgánech – oficiální název Smlouva o zřízení společné Rady a společné Komise Evropských společenství – byla podepsána 8. dubna 1965, vstoupila v platnost 1. července 1967 a sloučila orgány do té doby existujících tří evropských společenství (EHS, ESUO a Euratom), které od té doby také začaly používat společný rozpočet. Od tohoto data se pro tato společenství začal používat název Evropská společenství.\n"}
{"id": "30655", "url": "https://cs.wikipedia.org/wiki?curid=30655", "title": "Sylvia (planetka)", "text": "Sylvia (planetka)\n\n(87) Sylvia je jednou z největších planetek, obíhajících ve vzdálenější části hlavního pásu. Na základě analýzy elementů její dráhy byla zařazena do rodiny asteroidů Cybele. Sylvia je mimořádná tím, že je první planetkou, u které byly zjištěny dva měsíce.\n\nSylvia byla objevena Normanem R. Pogsonem na observatoři v Madrasu v Indii v roce 1866.\n\nObjevitel N. R. Pogson ji pojmenoval podle jména matky Romula a Rema, která se jmenovala Rhea Silvia. Podle některých autorů však mohla získat název na počest první manželky známého francouzského astronoma C. Flammariona, Sylvie Petiaux-Hugo Flammarionové.\n\nSylvia patří mezi planetky s velmi nízkým albedem, což by se mohlo vysvětlovat tím, že je tvořena původním, málo přetvořeným materiálem. Objev jejích průvodců umožnil stanovit značně přesně její hmotnost a protože je znám z měření i její průměr, je možno se značnou spolehlivostí spočítat i její hustotu, která činí 1,1 až 1,3 g/cm. Protože vzhledem k nízkému albedu je možno téměř jistě vyloučit alternativu, že je tvořena převážně ledem, zdá se, že její těleso je velice porézní a že obsahuje až 60 % prázdného prostoru. Spektrálně byla klasifikována do třídy P, resp. C0 resp. X.\n\nPlanetka také patří k tělesům velmi rychle se otáčejícím kolem své osy, přibližně jednou za 5,18 hodiny, z čehož vyplývá obvodová rychlost na jejím rovníku kolem 160 km/h.\n\nKolem Sylvie obíhají dva měsíce, pojmenované Romulus a Remus, podle synů již zmíněné Rhei Silvie.\n\nPrvní měsíc, Romulus, byl objeven Keckovým dalekohledem II na hoře Mauna Kea na Havajských ostrovech v roce 2001 na snímcích pořízených 18. února; objev byl ohlášen 23. února téhož roku.\n\nDruhý měsíc, Remus, byl nalezen na snímku pořízeném dalekohledem Yepun komplexu VLT na Evropské jižní observatoři na Cerro Paranal v Chile 9. srpna 2004. Objev však byl ohlášen až o rok později, 10. srpna 2005, protože vyhodnocení pořízené série snímků se zdrželo.\n\nAstronomové předpokládají, že oba měsíce vznikly při srážce Sylvie s jiným tělesem a že není v budoucnosti vyloučen objev dalších měsíčků této planetky.\n\n\n"}
{"id": "30656", "url": "https://cs.wikipedia.org/wiki?curid=30656", "title": "František Flos", "text": "František Flos\n\nFrantišek Flos (27. července 1864, Přelouč – 8. ledna 1961, Praha) byl český učitel, dramatik, překladatel a spisovatel. Používal mnoho pseudonymů – Brabec, F. Konopka, Filip Kos, Pěnkava, Rorejs, F. Strnad a F. Vrabec. Představitel tzv. žánrového realismu.\n\nVystudoval učitelský ústav v Hradci Králové. Nejprve působil jako učitel na Kolínsku, v roce 1923 se stal okresním školním inspektorem v Pardubicích. Většinu svého života prožil v Týnci nad Labem a v Praze. Byl spisovatelem a řadu děl přeložil z francouzštiny.\n\nLiteratuře se začal věnovat poměrně pozdě, někdy kolem roku 1900. Od roku 1905 redigoval lidové kalendáře a v roce 1920 založil dětský časopis \"Úsvit\". Proslavil se jako autor dobrodružné literatury pro mládež a je společně s Eduardem Štorchem považován za jejího zakladatele v české literatuře. Přestože nikdy nebyl za hranicemi své vlasti, dokázal na základě vyprávění přátel a odborné literatury vytvořit věrohodný obraz cizích zemí, který spojoval s barvitým a dramatickým dějem obsahujícím kromě napětí i morální poselství. Díky své šíři záběru i použití prvků SF je někdy považován za českého Julese Verna.\n\n\n\n\n\n"}
{"id": "30663", "url": "https://cs.wikipedia.org/wiki?curid=30663", "title": "Addisonova choroba", "text": "Addisonova choroba\n\nAddisonova choroba je onemocnění, které jako první popsal britský lékař Thomas Addison. Jeho podstatou je selhání nadledvin v produkci hormonů kortizolu, a případně i aldosteronu. Rozlišujeme zde tzv. primární nedostatečnost nadledvin (chyba je v nadledvinách) a sekundární nedostatečnost nadledvin (chyba je v hypofýze, která řídí produkci hormonů v nadledvinách).\n\n\n\nNejčastější příčinou je destrukce tkáně nadledvin zapříčiněná zánětem, metastázemi nebo autoimunitní degenerací. Dalšími příčinami může být tvorba ložisek TBC v nadledvinách, AIDS a krvácení v nadledvinách.\n\nNeléčena vede nemoc k Addisonovské krizi a ke smrti. Léčba spočívá v doplňování chybějících hormonů, případně i NaCl a tekutin. Vedle správné léčby komplikujících infekcí (například tuberkulózy) by se terapie měla týkat následujících oblastí. Především musí probíhat léčení akutní nedostatečnosti funkce nadledvin. Terapie by měla být zahájena ihned po stanovení předběžné diagnózy selhání nadledvin. Pokud je pacient v akutní fázi onemocnění, měl by být test odpovědi na adrenokortikotropní hormon odložen na dobu, až akutní fáze odezní. Podává se 100 miligramů hydrokortizonu nitrožilně během 30 sekund ve formě esteru rozpustného ve vodě (obvykle sukcinát nebo fosfát), a pak se pokračuje infúzí 1 litru 5 procentní glukózy v 0,9 procentním roztoku chloridu sodného obsahujícího 100 miligramů esteru hydrokortizonu. Fyziologický roztok se podává, dokud se dehydratace (tj. odvodnění organismu) a hyponatrémie (tj. nízká hladina sodíku v krvi) neupraví. Léčba hydrokortizonem pokračuje bez přerušení až do celkové dávky více než 300 miligramů za 24 hodin. Při podávání vysokých dávek hydrokortizonu není třeba podávat mineralokortikoidy. Normalizaci tlaku a zlepšení celkového stavu lze očekávat během 1 hodiny i dříve po počáteční dávce hydrokortizonu.\n\nPokud se začne včas s substituční terapií (trvalou náhradou hormonů) jsou vyhlídky pacienta většinou velmi dobré. Léčený pacient by měl být schopen plnohodnotného života.\n\n\n"}
{"id": "30669", "url": "https://cs.wikipedia.org/wiki?curid=30669", "title": "Bleach (album)", "text": "Bleach (album)\n\nBleach bylo první studiové album skupiny Nirvana vydané Sub Popem roku 1989 ve složení Kurt Cobain, Krist Novoselic, Chad Channing a Jason Everman. Nahrávání celé desky stálo pouhých 600 dolarů, které si Kurt půjčil od Evermena, ale nikdy je nevrátil.\nBleach je vlastně sbírkou těch nejpovedenějších skladeb Nirvany od jejího vzniku do roku 1989, proto mají písně různý charakter, díky čemuž se album stalo častou volbou studentských rádií. Prodejnost byla ovšem velmi nízká, neboť Sub Pop nezajistil dobrou reklamu.\n\nZpočátku Kurt prosazoval název \"Too Many People\", poté se však rozhodl pojmenovat album podle přípravku bleach sloužícího narkomanům k čištění jehel injekčních stříkaček.\n\nNegativ na obalu symbolizuje kontrast mezi jednotlivými skladbami.\n\nVšechny skladby napsal Kurt Cobain, pokud není uvedeno jinak\n"}
{"id": "30670", "url": "https://cs.wikipedia.org/wiki?curid=30670", "title": "MTV", "text": "MTV\n\nAmerická MTV (zkratka z \"Music Television\") je první výhradně hudební televizní stanice na světě. Založena byla 1. srpna 1981 společnostmi Warner a AmEx a své vysílání zahájila příznačně písní \"Video Killed the Radio Star\" (Video zabilo hvězdu rádií) od skupiny Buggles. Vysílání bylo ihned od počátku 24 hodiny denně. V dnešní době vysílá stanice v mnoha jazykových mutacích, dříve vysílala i česká verze MTV Czech.\n\n\n\n\n\n\nKoncem osmdesátých let MTV začíná tvořit vlastní programy jako např. Club MTV, Week In Rock nebo YO!MTV Raps. Vysílání pro Evropu je realizováno z londýnského studia, které v historii MTV zůstává kultovním. V devadesátých letech se MTV rozšiřuje do celého světa.\nVěhlas si získala pořady jako \"MTV Unplugged\". Známé jsou také hudební ceny \"MTV Music Awards\" & MTV Europe Music Awards.\n\n\n\n\n"}
{"id": "30673", "url": "https://cs.wikipedia.org/wiki?curid=30673", "title": "Hvozdec", "text": "Hvozdec\n\nHvozdec je jméno několika sídel:\n\n"}
{"id": "30675", "url": "https://cs.wikipedia.org/wiki?curid=30675", "title": "Hvozdec (okres Brno-venkov)", "text": "Hvozdec (okres Brno-venkov)\n\nHvozdec je obec v okrese Brno-venkov v Jihomoravském kraji. Leží v Boskovické brázdě v katastrálním území Hvozdec u Veverské Bítýšky, zhruba 10 km západně od okrajových částí Brna. Hvozdec sousedí na severu s Veverskou Bítýškou, na jihu s Veverskými Knínicemi a na jihozápadě s Javůrkem. Na východě se rozkládá přírodní park Podkomorské lesy, součást městské části Brno-Bystrc, na západě přírodní park Údolí Bílého potoka. Žije zde obyvatel.\n\nHvozdec je členem „Svazku obcí Panství hradu Veveří“.\n\n\n\n\n"}
{"id": "30680", "url": "https://cs.wikipedia.org/wiki?curid=30680", "title": "Hvozd", "text": "Hvozd\n\nHvozd je hluboký, rozsáhlý, často pohraniční les. Slovo pochází z praslovanského \"gvozd\", které je obměnou praevropského \"chvorst\" (chrast). Termín hvozd je blízký slovům \"les\" a \"hora\" v původním jednotném významu.\n\nTermín hvozd není v dnešní češtině běžně používán, dochoval se především v místních názvech lesních porostů a pohoří jako např. Branžovský hvozd nebo Královský hvozd, oba na Šumavě. Hvozd nebo Hvozdec je také jméno několika českých obcí.\n\n"}
{"id": "30682", "url": "https://cs.wikipedia.org/wiki?curid=30682", "title": "Kněžiště", "text": "Kněžiště\n\nKněžiště čili presbytář (z latinského \"presbyterium\"), někdy též chór, je část prostoru křesťanského kostela či katedrály, která je vyhrazena kněžím.\n\nV románské architektuře se presbytář skládá ze dvou částí. Ze čtvercového nebo obdélného chóru a apsidy. V gotické architektuře však toto rozdělení ztrácí smysl, neboť presbytář už není uzavřen apsidou. Proto je u gotických kostelů používán termín \"chór\" a \"presbytář\" prakticky jako synonyma. Gotické presbytáře jsou zpravidla ukončeny polygonálně.\n\nPokud je či byl kostel kapitulním či pokud jde o klášterní kostel žebravých řádů, bývá presbytář značně rozlehlý a jsou v něm umístěny chórové lavice neboli stally. Vždy je v něm umístěn také hlavní oltář a kněz (lat. \"presbyter\") tam koná bohoslužbu. Na rozhraní lodi a presbytáře (někdy vysunuta poměrně hluboko do lodi) je umístěna vyvýšená kazatelna. Po Druhém vatikánském koncilu je zde navíc ještě umístěn obětní stůl. V gotických kostelích je také často dochován kamenný nástěnný sanktuář, který má Čechách v pozdní gotice často podobu velmi zdobného kamenného věžového pastoforia.\n\nOd chrámové lodi bývá tento prostor oddělen tzv. triumfálním obloukem. Ve středověku byl presbytář od lodi oddělen navíc ještě tzv. \"letnerem\" (lat. \"lektoriem\") neboli chórovou přepážkou. V českých zemích presbytář od lodi kostela odděluje tzv. oltářní mřížka, u které se věřícím podává svaté přijímání. V šedesátých letech se často z důvodů praktických – prostor pro postavení provizorního oltáře pro celebraci tzv. \"tváří k lidu\" (viz obětní stůl) – mřížka odstranila. Nikdy však nevyšel předpis, který by odstranění mřížek či jejich nebudování v kostelích dovoloval. V roce 1967 bylo v instrukci z Říma, která byla v českých zemích publikována v \"Acta Curiae\", jasně psáno, že zvyk podávat přijímání věřícím u oltářní mřížky má být zachován.\n\nPresbytář bývá obvykle (především ve středověku je tato podmínka poměrně závazná) orientován, tj. směřuje na východ.\n\nNěkdy se v blízkosti presbytáře nacházela oratoř. S presbytářem je většinou propojena okny. Vedle presbytáře či za ním je téměř vždy umístěna sakristie, která slouží k uchovávání liturgického náčiní, mešních rouch atp. Ve středověku mívala kromě toho také funkci kaple.\n"}
{"id": "30683", "url": "https://cs.wikipedia.org/wiki?curid=30683", "title": "Valticko", "text": "Valticko\n\nValticko, dříve psáno Valčicko, něm. \"Feldsberger Gebiet\", je region v jižní části Jihomoravského kraje v Česku, při hranici s Rakouskem. Tato oblast byla ve středověku do roku 1041 součástí Moravy, téhož roku však o toto území přišel Břetislav I. a následně se stalo součástí Východní marky, později součástí Dolních Rakous, v nichž pak setrvalo až do roku 1920, kdy bylo nákladě Saint-germainské mírové smlouvy připojeno k Československu a v jeho rámci začleněno do země Moravské. Jednalo se o jedno ze tří území přičleněných z Rakouska k Československu.\n\nJde o dnešní území jihomoravského okresu Břeclav, v okolí města Valtice. Na severu je tato oblast ohraničená linií vedoucí přibližně po Lednických rybnících a na východě přibližně tokem Dyje. Dle současného katastrálního členění se jedná o celá katastrální území Valtice, Úvaly u Valtic, Hlohovec, Charvátská Nová Ves, téměř celé katastrální území Poštorná, malou západní okrajovou část katastrálního území Břeclav, část katastru obce Sedlec jižně od potoka Včelínek, a nepatrné části katastrů obcí Ladná a Lednice.\n\nK Československu byla tato část tzv. Českých Rakous připojena ve dvou etapách: \n\nMotivací přičlenění této oblasti k Československu bylo zčásti národnostní hledisko (obce Hlohovec, Charvátská Nová Ves a Poštorná byly české), zčásti hledisko dopravní, neboť tudy procházela strategicky důležitá železniční trať mezi Břeclaví a Znojmem - proto byly připojeny i převážně německé Valtice a Úvaly. Pro změnu malé okrajové části katastru Valtic byly při této úpravě státní hranice předány Rakousku, kde se staly součástí katastru obce Schrattenberg.\n\nV rámci Československa byla tato oblast o rozloze 87 km² spolu s tzv. Dyjským trojúhelníkem připojena k zemi Moravské jako zvláštní územní jednotka Valticko. Teprve k 5. prosinci 1925 došlo na základě vládní vyhlášky ze dne 14. listopadu 1925, č. 242/1925 Sb. z. a n., „kterou se upravují obvody silničních, soudních a politických okresů, obvody finančních a školských okresů a jiných státních úřadů na Valticku“ k rozdělení území Valticka mezi stávající moravské politické okresy Hodonín a Mikulov, přičemž obce Charvátská Nová Ves, Poštorná a Hlohovec připadly k politickému okresu Hodonín a soudnímu okresu Břeclav, zatímco Valtice a Úvaly u Valtic byly nově připojené politickému a soudnímu okresu Mikulov. \n\nPo Mnichovu bylo celé Valticko a Dyjský trojúhelník obsazeno Třetí říší. Tato dvě území byla z počátku začleněna do Sudetoněmeckých území, následně k 15. dubnu 1939 byla připojena k zemskému hejtmanství Dolní Podunají, které bylo k 1. květnu 1939 přeměněno v říšskou župu Dolní Podunají, jejíž součástí zůstaly až do konce druhé světové války, po jejímž skončení nastal návrat k předválečnému stavu. Během existence železné opony byla značná část Valticka v nepřístupném hraničním pásmu.\n\nDnes je téměř celé Valticko součástí turisticky hojně navštěvovaného Lednicko-valtického areálu a také vinařské turistiky na Jižní Moravě.\n\n"}
{"id": "30684", "url": "https://cs.wikipedia.org/wiki?curid=30684", "title": "William Saroyan", "text": "William Saroyan\n\nWilliam Saroyan [serojen] (31. srpna 1908 Fresno, Kalifornie – 18. května 1981) byl americký prozaik, básník a dramatik arménského původu.\n\nSaroyan se narodil v Kalifornii emigrantům z Arménie. Po smrti otce (1911) byla jeho matka nucena kvůli špatné situaci dát své čtyři děti do sirotčince. Saroyan se domů vrátil až v roce 1916. Zde Saroyan absolvoval základní školu a dále již nestudoval.\n\nSvé první literární pokusy začal mladý Saroyan posílat do anglické přílohy bostonského časopisu Arménů Hairenik (Země Arménů). Podepisuje se tehdy jako \"Sirak Goryan\" – Sirak bylo tehdy častým jménem v jeho příbuzenstvu a Goryan je jméno arménského spisovatele.\n\nWilliam Saroyan se, stejně jako jeho hrdinové, celý život potýkal s finančními problémy, které byly způsobeny jeho účastí v různých hazardních hrách, ale i dobročinných akcích.\n\nRoku 1940 odmítl Pulitzerovu cenu – údajně proto, že měl nedůvěru v umělecká ocenění.\n\nSaroyan byl dvakrát ženatý (se stejnou ženou) a měl dvě děti.\n\n\n\n\n"}
{"id": "30685", "url": "https://cs.wikipedia.org/wiki?curid=30685", "title": "J. D. Salinger", "text": "J. D. Salinger\n\nJerome David Salinger (1. ledna 1919 New York – 27. ledna 2010 New Hampshire) byl americký spisovatel publikující pod jménem J. D. Salinger a známý svým románem \"Kdo chytá v žitě\" vydaným v roce 1951. Od roku 1965 nevydal žádné nové dílo a od roku 1980 neposkytl žádný rozhovor. Od roku 1963 žil v Cornishi v New Hampshiru.\n\nVyrůstal na Manhattanu a již na střední škole začal psát krátké povídky. Před službou ve druhé světové válce několik povídek také vydal. V roce 1948 vydal v magazínu \"The New Yorker\" kritiky uznávanou povídku \"Den jako stvořený pro banánové rybičky\". V roce 1951 vyšel román \"Kdo chytá v žitě\", který se stal ihned velmi úspěšným. Jeho popis dospívání a ztráty nevinnosti hlavní postavy Holdena Caulfielda měl velký vliv především na dospívající čtenáře. Tento román je stále velmi úspěšný a prodá se ho okolo 250 tisíc výtisků ročně. \n\nÚspěch románu Kdo chytá v žitě vedl k veřejnému zájmu o jeho osobu. Salinger se stal samotářským a již nepublikoval tak často. Po tomto románu následovala sbírka krátkých povídek \"Devět povídek\" (1953), román a krátký příběh \"Franny a Zooey\" (1961), a soubor dvou románů \"Vzhůru, tesaři, do výše střechu zvedněte! / Seymour: Úvod\" (1963). Jeho posledním vydaným dílem byl román s názvem \"Hapworth 16, 1924\", který se objevil v magazínu The New Yorker 19. června 1965.\n\nSalinger bojoval s nechtěnou pozorností, včetně právní bitvy s životopiscem Ianem Hamiltonem a uvedení jeho osoby v pamětech napsaných dvěma, jemu velice blízkými osobami: Joyce Maynardovou, jeho bývalou milenkou, a dcerou Margaret Salingerovou. V roce 1996 oznámil malý nakladatel, že se dohodl se Salingerem na knižním vydání románu \"Hapworth 16, 1924\", ale kvůli následné publicitě bylo vydání knihy odloženo.\n\nSalinger se narodil na Manhattanu v New Yorku. Jeho otec Solomon byl Žid polského původu, který prodával košer sýry. Jeho matka Marie Jillich byla napůl Skotka a napůl Irka. Změnila si jméno na Miriam a přestoupila na židovství. O tom, že jeho matka nebyla Židovka, se J. D. dozvěděl až po své bar micva). Měl sestru Doris (1911–2001).\n\nSalinger navštěvoval veřejnou školu ve West Side na Manhattanu, devátý a desátý ročník strávil na soukromé škole McBurney. Účinkoval v několika divadelních hrách a i přesto, že jeho otec nesouhlasil s nápadem, aby se J. D. stal hercem, předvedl své nadání pro drama. Poté nastoupil na vojenskou akademii Valley Forge v Pensylvánii. Již na škole McBurney přispíval do školního časopisu a ve Valley forge začal psát povídky „pod přikrývkou, v noci, za pomoci baterky“. V roce 1936 začal studovat na New York University, ale na jaře studium ukončil. Na podzim ho otec přemluvil, aby se naučil obchodovat a poslal ho pracovat do společnosti ve Vídni, kde měl možnost si vylepšit svou němčinu a francouzštinu. Vídeň opustil asi měsíc předtím, než Rakousko na jaře 1938 připadlo Adolfu Hitlerovi. Nastoupil na Ursinus College v Pensylvánii, kde však vydržel pouze jeden semestr. V roce 1939 navštěvoval večerní kurzy tvůrčího psaní na Columbia University, kde byl jeho učitelem dlouholetý editor časopisu Story, Whit Burnett. Během druhého semestru kurzů si Burnett všiml jeho talentu, kdy dokončil tři povídky. Na jaře 1940 Salingerovi vyšla ve Story první povídka nazvaná „Mladí lidé“, pojednávající o několika lidech bez životního cíle. Burnett se stal jeho mentorem a několik let si dopisovali.\n\nV roce 1941 se seznámil s Oonou O'Neillovou, dcerou dramatika Eugena O'Neilla. Často jí telefonoval a psal jí dlouhé dopisy. Jejich vztah skončil, když se Oona seznámila s Charlie Chaplinem, za něhož se později provdala. V roce 1941 pracoval na vyhlídkové lodi v Karibiku, kde působil jako organizační ředitel a občas i jako bavič. \n\nV témže roce začal posílat své krátké příběhy do magazínu \"The New Yorker\". Magazín několik jeho povídek odmítl. Byly to například: „Lunch for Three“ (Oběd pro tři), „Monologue for a Watery Highball“ (Monolog pro Wateryho Highballa), a „I went to school with Adolf Hitler“ (Chodil jsem do školy s Adolfem Hitlerem). V prosinci 1941 přijali jeho povídku „Slight Rebellion Off Madison“ – příběh o nespokojeném teenagerovi Holdenu Caulfieldovi s „předválečnou nejistotou“. Když Japonsko zaútočilo na Pearl Harbor byla povídka označena jako „nepublikovatelná“ a objevila se v magazínu až v roce 1946. Na jaře 1942, několik měsíců poté co Spojené státy vstoupily do druhé světové války, byl J. D. naverbován do armády. \n\nV průběhu tažení z Normandie do Německa se setkal s Ernestem Hemingwayem, spisovatelem, který ho ovlivnil a který pracoval jako válečný dopisovatel v Paříži. Byl ohromen Hemingwayovou přátelskostí a skromností. Hemingway byl zaujat jeho tvorbou a poznamenal: „Pane, ten má tedy fantastický talent“. Oba spisovatelé si poté dopisovali. Salinger Hemingwayovi v červnu 1946 napsal, že jejich setkání bylo pro něho tou nejlepší vzpomínkou na válku. Dále uvedl, že pracuje na divadelní hře o Holdenu Caulfieldovi, hlavní postavě jeho příběhu „Slight Rebellion Off Madison“ a že doufá, že bude moci hlavní postavu sám hrát.\n\nVe 40. letech se svěřil několika lidem, že pracuje na románu o Holdenu Caulfieldovi. Román \"Kdo chytá v žitě\" byl vydán 16. července 1951. Děj románu je jednoduchý, pojednává o sedmnáctiletém Holdenovi a jeho zkušenostech z New York City, jeho vyloučení a odchodu z elitní školy. Kniha je však význačná svým ironickým hlasem vypravěče v první osobě, Holdena. Umožňuje hluboký pohled a zároveň nespolehlivou výpověď vypravěče, který vysvětluje důležitost loajality, „falešnost“ dospělosti a svou vlastní neupřímnost. V roce 1953 Salinger v rozhovoru pro školní noviny přiznal, že je román „tak trochu“ autobiografický, a uvedl, že „Moje dětství bylo hodně stejné jako toho chlapce v knize… Byla to velká úleva, že jsem to lidem řekl.“\n\nPrvotní reakce na jeho knihu byly velmi rozporuplné, od hodnocení „neobvykle brilantní debut“ od The New York Times až po degradaci kvůli monotonnímu jazyku a „nesmrtelnosti a perverzi“ Holdena, který nadává a často mluví o příležitostném sexu a prostituci. Román měl ovšem velký úspěch. V průběhu dvou měsíců od vydání byl dán osmkrát k dotisku. Třicet týdnů byl na seznamu bestsellerů New York Times. \n\nPrvotní úspěch byl vystřídán poklesem popularity, ale v 50. letech se román stal, dle Iana Hamiltona, „knihou, kterou si všichni dospívající musí koupit, jako nezbytnou příručku jak být ,cool’ a neafektovaný“. Noviny začaly vydávat články o „Kultu toho, který chytá v žitě“ a román byl v několika zemích a v některých amerických školách zakázán, kvůli tématu a „nadměrnému užívání sprostých slov“. Jeden pečlivý rodič napočítal v americké verzi tohoto románu 237krát slovo „goddam“, 58krát „bastard“, 31krát „christsake“ a 6krát „fuck“. \n\nV 70. letech bylo několik amerických učitelů, kteří zadali knihu k četbě, propuštěno anebo donuceno k rezignaci. V roce 1979 cenzura uvedla, že román \"Kdo chytá v žitě\" „je nepochybně nejčastěji cenzurovanou knihou na světě a zároveň druhým nejčastěji vyučovaným románem na veřejných středních školách“ (po \"O myších a lidech\" od Johna Steinbecka). Kniha je stále velmi čtená. Do roku 2004 bylo celosvětově prodáno přes 65 milionů výtisků.\n\nPo úspěchu románu \"Kdo chytá v žitě\" dostal Salinger několik nabídek ke zfilmování románu, mimo jiné od Samuela Goldwyna. Mezi režiséry, kteří by si chtěli zajistit práva na zfilmování, jsou i tak význačná jména jako Billy Wilder, Harvey Weinstein či Steven Spielberg. V 70. letech Salinger uvedl, že „se Jerry Lewis již léta snaží dostat k roli Holdena“. Opakovaně ho odmítl a v roce 1999 Joyce Maynardová uvedla, že „jediným člověkem, který kdy mohl hrát Holdena Caulfielda, byl sám J. D. Salinger“.\n\n\nKromě toho Salinger napsal celkem 35 povídek, z nichž většina vyšla pouze v časopisech (např. The New Yorker).\n\n\n"}
{"id": "30687", "url": "https://cs.wikipedia.org/wiki?curid=30687", "title": "Říšská župa Dolní Podunají", "text": "Říšská župa Dolní Podunají\n\nŘíšská župa Dolní Podunají, též Dolnodunajská župa (německy \"Reichsgau Niederdonau\", též \"Dolní Dunaj(sko)\") je název historického správního útvaru vytvořeného nacisty na obsazeném území Rakouska (Východní marka, něm. \"Ostmark\"), v jihovýchodních Čechách, na jihu Moravy a na části Slovenska (Devín a Petržalka) dne 1. května 1939 na základě zákona „o uspořádání správy ve Východní Marce“ . Přímým předchůdcem této župy bylo Zemské hejtmanství Dolní Podunají (něm. \"Landeshauptmannschaft Niederdonau\") které bylo od 15. dubna 1939 na základě zákona „o členění sudetoněmeckých území“ územně shodné s touto župou. Podle zákona bylo metropolí župy město Kremže (německy \"Krems an der Donau\"), nicméně župní správní orgány sídlily ve Vídni přejmenované na Velkou Vídeň (německy \"Gross-Wien\"). Ta součástí říšské župy Dolní Podunají nebyla, ale tvořila rovněž samostatnou říšskou župu. Plánoval se přesun správních orgánů do Kremže, ale k tomu již nikdy nedošlo \n\nŽupa zahrnovala celé území předchozího zemského hejtmanství Dolní Podunají: téměř celé území moderní rakouské spolkové země Dolní Rakousy (80 dolnorakouských obcí bylo tehdy součástí Vídně), dále severní a střední část Burgenlandu (politické okresy Eisenstadt, Mattersburg, Neusiedl am See, Oberpullendorf, a města Eisenstadt a Rust), slovenský Devín a Petržalku, jižní část Moravy (Slavonicko, Znojemsko, Mikulovsko, Valticko, Dyjský trojúhelník) a jihovýchod Čech (Vitorazsko a Novobystřicko).\n\nŽupa přestala existovat v dubnu 1945, kdy její území dobyly jednotky sovětské Rudé armády. Dříve československá území byla navrácena obnovenému Československu. Po obnovení nezávislosti Rakouska dne 27. dubna 1945 byla v rakouské části bývalé župy obnovena 1. května 1945 spolková země Dolní Rakousy, která však až do 30. září 1945 zahrnovala i severní část dosud stále zrušeného Burgenlandu. 1. října1945 pak došlo k obnovení spolkové země Burgenlandu. Katastrální území Hinterberg, jež bylo připojeno roku 1938 k hornorakouskému městu Steyr, zůstalo i nadále jeho součástí a není již součástí Dolních Rakous, což bylo definitivně potvrzeno změnou rakouské spolkové ústavy v roce 1958.\n\n\n"}
{"id": "30689", "url": "https://cs.wikipedia.org/wiki?curid=30689", "title": "Fluorid xenonový", "text": "Fluorid xenonový\n\nFluorid xenonový je chemická sloučenina. Byl poprvé připraven v roce 1963. Lze ho připravit dlouhodobým zahříváním směsi xenonu a fluoru (1:20) na teplotu 250 - 300 °C za tlaku 5 až 6 MPa v niklové nádobě. Je to pevná a krystalická látka. Je těkavější než fluorid xenonatý a xenoničitý. V pevném stavu je bezbarvý, ale v kapalné a plynné fází získává žlutou barvu.. Je nejreaktivnějším fluoridem xenonu, působí jako velmi silné oxidační a fluorační činidlo. Ve vodě se prudce hydrolyzuje. Reaguje i s oxidem křemičitým, proto s ním nelze pracovat ve skleněných aparaturách.\n\nStruktura této látky není dodnes uspokojivě vyřešena. V plynné fázi tvoří tato molekula pravděpodobně nerigidní deformovaný\noktaedr. V krystalické formě byly popsány čtyři různé formy. Tři z těchto forem jsou složeny z tetramerních jednotek\n"}
{"id": "30693", "url": "https://cs.wikipedia.org/wiki?curid=30693", "title": "Thomas Morgan", "text": "Thomas Morgan\n\nThomas Hunt Morgan (25. září 1866 Lexington, Kentucky, USA – 4. prosince 1945 Pasadena, Kalifornie) byl americký genetik. Studoval historii přírody, zoologii a makromutace u octomilky (\"Drosophila melanogaster\"). Je považován za jednoho z nejvýznamnějších genetiků historie, neboť prokázal, že geny jsou umístěny na chromozómech a na základě tohoto poznatku zformuloval Morganovy zákony dědičnosti. (Ironií osudu je, že Morgan byl sveřepým odpůrcem teorie o umístění genů na chromozómech, a své pokusy s octomilkou prováděl původně za účelem jejího jednoznačného vyvrácení). Zejména pro tento objev mu byla v roce 1933 udělena Nobelova cena za fyziologii a lékařství. Jako první tak získal tuto cenu za práci v oboru genetiky. Za svůj život napsal 22 knih a 370 vědeckých pojednání.\n\nMorgan se narodil v Lexingtonu ve státě Kentucky. V 16 letech začal studovat na State College of Kentucky (dnešní University of Kentucky). Zde se soustředil především na přírodní vědy. V roce 1886 promoval jako primus a získal bakalářský titul v přírodních vědách. Následující léto začal postgraduálně studovat na Johns Hopkins University, což byla první americká univerzita orientovaná na výzkum. Zde spolupracoval s významným morfologem Williamem K. Brooksem. Pod jeho vedením také psal diplomovou práci o embryologii nohatek a jejich fylogenetické příbuznosti s členovci. Usoudil, že z hlediska embryologie jsou nohatky více podobné pavoukům než korýšům. Za tuto diplomovou práci také v roce 1890 obdržel titul Ph.D.\n\nV roce 1891 byl Morgan jmenován vedoucím kabinetu biologie na Bryn Mawr College. Vyučoval biologii pětkrát týdně, dvě přednášky každý den. Čas od času zahrnoval do svých přednášek i své objevy, ale i když byl nadšeným vyučujícím, jeho pravým zájmem byla laboratoř. \n\nV roce 1894 dostal roční uvolnění pro účast na výzkumu \"Stazione Zoologica\" v Neapoli. Zde se setkal s německým biologem \"Hansem Drieschem\", jehož výzkumy vytříbily Morganův zájem. V té době se Morganova práce přesunula od klasické popisné morfologie k experimentální embryologii, která vysvětluje somaticky a chemicky vývoj života. Po svém návratu z Neapole byl jmenován profesorem. \n\nNa začátku roku 1900 začal pracovat na studii problémů s určováním pohlaví. Pokračoval také ve výzkumech evolučních změn, což byl jeho dřívější zájem.\n\nMorgan se v polovině roku 1904 oženil s \"Lilian Vaughan Sampson\", která též studovala na Bryn Mawr College. Jedno z jejich čtyř dětí, \"Isabel Morgan\" (provdaná Mountain), se stala významnou viroložkou na Johns Hopkins University se specializací na výzkum obrny.\n\nV tom samém roku (1904) nastoupil na Columbia University. Zde začal studovat se svými spolupracovníky \"Drosophilu melanogaster\", čili \"octomilku obecnou\". Křížil ji s cílem najít dědičné mutace. Dlouhé roky křížili Morgan a jeho spolupracovníci octomilky bez úspěchu.\n\nPo roku 1909 se však objevilo několik málo dědičných mutací, některé z nich se daly vysvětlit podle Mendlových principů. V dalším roce však Morgan narazil na \"bělookého samečka\", který se svou barvou odlišoval od všech předchozích červenookých jedinců (později označených jako divoký typ). Tito běloocí samečci však po spáření s červenookou samičkou dávali uniformní červenooké potomstvo. V druhé generaci však ale bylo potomstvo odlišné – samečci byli běloocí. V několika potomstvech se také objevili růžovoocí jedinci, poukazující na jiný způsob dědičnosti. To byl důkaz \"gonozomálně dědičného znaku\". \nMorgan své poznatky publikoval v roce 1911 v časopise \"Science\". Tvrdil, že některé znaky jsou podmíněny pohlavním, že jsou pravděpodobně lokalizovány na jednom z pohlavních chromozomů a že ostatní geny jsou také umístěny na jiných specializovaných chromozomech.\n\nDalší Morganovy pokusy objasnily či nastartovaly svět k objevení mnoha dnes již známých pojmů a procesů genetiky. Mnoho jeho studentů získalo, stejně jako on, Nobelovu cenu v různých odvětvích přírodních věd. Jeho enormní úspěchy s octomilkami měly za následek, že se tito drobní živočichové začali používat jako modelové organismy po celém světe až do dnešních dob. Jeho fly-room (muší komora) se stala celosvětově známá.\n\n\n"}
{"id": "30695", "url": "https://cs.wikipedia.org/wiki?curid=30695", "title": "Nobelova cena za fyziologii nebo lékařství", "text": "Nobelova cena za fyziologii nebo lékařství\n\nNobelova cena za fyziologii nebo lékařství ( ,) spravovaná Nobelovou nadací, je každoročně udělované ocenění za významné objevy na poli věd o životě a lékařství. Představuje jednu z pěti Nobelových cen vzešlých ze závěti švédského chemika a vynálezce dynamitu Alfreda Nobela, sepsané v listopadu 1895. Nobel se zajímal o experimentální fyziologii a měl v úmyslu založit cenu podporující rozvoj vědeckých objevů pocházejících z laboratoří. Laureáti přijímají Nobelovu cenu vždy 10. prosince, jako připomínku dne zakladatelova úmrtí. Vedle medaile, která na líci vyobrazuje Nobelův profil – shodně jako u medailí za fyziku, chemii a literaturu –, je součástí ceny diplom a certifikát na peněžní obnos.\nMezi lety 1901 až 2019 Nobelovu cenu za fyziologii nebo lékařství obdrželo 219 osob, z toho 207 mužů a 12 žen. Prvním oceněným se v roce 1901 stal německý fyziolog Emil von Behring za „práce o léčení sérem a zvláště za použití séra proti záškrtu“. První ženskou nositelkou se roku 1947 stala pražská rodačka Gerty Coriová (spolu s manželem Corim) za objasnění „katalytické přeměny glykogenu“ známé jako Coriho cyklus.\n\nV roce 2019 cena putovala do rukou amerických onkologů Williama Kaelina a Gregga L. Semenzy a britského nefrologa Petera Ratcliffa „za jejich objevy způsobu, jak buňky vnímají a přizpůsobují se dostupnosti kyslíku“. Vědci objevili mechanizmus na buněčné úrovni, jakým je při hypoxémii (nedostatku kyslíku v krvi) vedoucí k rozvoji tkáňové hypoxie spouštěno uvolňování erythropoetinu, hormonu stimulujícího tvorbu nových červených krvinek (erytropoézu). Syntéza erythropoetinu je aktivována bílkovinným komplexem HIF-α (Hypoxia Inducible Factor Alpha), na nějž jsou při normální hladině kyslíku v buňce navázány dvě hydroxylové skupiny –OH. Ty dovolují připojit proteiny VHL (von Hippel–Lindau tumor suppressor), které označkují komplex pro degradační enzymy ke zničení. Při nedostatku kyslíku v buňce však toto označkování nevzniká a komplex HIF-α prochází do jádra, kde aktivuje genetickou odpověď na hypoxii. Finanční odměna činila 9 milionů švédských korun (cca 21,4 milionů Kč). Slavnostní ceremoniál se uskutečnil 10. prosince 2019.\n\nNěkteré z udělených cen byly vnímány kontroverzně. Jedna z nich byla předána v roce 1949 portugalskému neurologu Antóniu Egasu Monizovi za prefrontální leukotomii, a to navzdory protestům z lékařského prostředí. Roku 1952 ocenění obdržel biochemik Selman Abraham Waksman, jenž vedl soudní spor o patentová práva v rámci objevu streptomycinu, z nichž polovina připadla spoluobjeviteli Albertu Schatzovi, který ovšem cenu nezískal. V roce 1962 se laureáty za práce týkající struktury DNA stali James Dewey Watson, Francis Crick a Maurice Wilkins, aniž by výbor vyznamenal přínos souvisejících prací, například Oswalda Averyho a Rosalindy Franklinové. Vzhledem k zákazu nominovat zesnulé, hraje význam také časový úsek od objevu až k aplikaci. V roce 1966 se tak dočkal ceny laureát, jenž učinil daný objev před padesáti lety. Dalším limitujícím faktorem je možnost ocenění nejvýše tří osob na jeden rok. To zakládá možnost kontroverze, jak se od poloviny 20. století zvyšuje počet objevů v rámci spolupracujících týmů.\n\nAlfred Nobel se narodil 21. října 1833 ve Stockholmu do inženýrské rodiny. V průběhu života se stal chemikem a vynálezcem, který zbohatl především díky 355 vynálezům, z nichž je nejslavnější dynamit. Zajímal se o experimentální fyziologii a založil vlastní laboratoře tohoto zaměření ve Francii a Itálii k experimentům s transfuzí krve.\n\nV souladu se zájmem o vědecké objevy finančně podporoval ruskou Pavlovovu laboratoř.\n\nV roce 1888 byl překvapen, když si ve francouzských novinách přečetl článek nazvaný „Obchodník se smrtí je mrtvý“. Ve skutečnosti se jednalo u úmrtí jeho bratra Ludviga Nobela, ale zpráva jej přiměla ke změně závěti. V poslední vůli tak Nobel požadoval, aby byly jeho peníze využity na založení několika cen pro ty, kteří se zaslouží o největší přínos lidstvu ve fyzice, chemii, o mír, fyziologii nebo lékařství a literatuře. Ačkoli během života sepsal několik závětí, poslední z nich je datovaná přibližně rok před jeho smrtí, kdy mu bylo šedesát tři let. V důsledku spornosti poslední vůle, nebyl tento dokument oficiálně osvědčen norským parlamentem Stortingem až do 26. dubna 1897.\n\nPo smrti vynálezce došlo k založení Nobelovy nadace pro správu a nakládání s prostředky z pozůstalosti. V roce 1900 vydala nadace ustanovení vyhlášená švédským králem Oskarem II. Podle Nobelovy poslední vůle je švédská lékařská fakulta a vědecké pracoviště Karolinska Institutet zodpovědná za udělování ceny ve fyziologii nebo lékařství. V současnosti se cena obvykle nazývá jen jako „Nobelova cena za lékařství“.\n\nVýznamnou roli měl pro Nobela fakt, že cena bude udělována „\"za objev\"“ a také se zdůvodněním „\"za největší přínos lidstvu\"“.\n\nPodle pravidel závěti z listopadu 1895 mají právo nominace pouze kvalifikované osoby – vědci. Způsobilí k takovému úkonu jsou stálí členové – švédští a zahraniční členové Královské akademie věd (lékařské sekce), univerzitní profesoři lékařství ve Švédsku, Dánsku, Norsku, Islandu a Finsku, dále pak profesoři vybraných zahraničních univerzit a výzkumných pracovišť. Právo navrhovat kandidáty mají také bývalí laureáti Nobelovy ceny.\n\nDo roku 1977 rozhodovali o nositelích všichni profesoři Karolinského institutu společně. Daný rok změna švédských zákonů vedla Institut k nutnosti přijetí dokumentů, jež měly zvýšit veřejný charakter ceny. Následkem toho vznikl právně nezávislý orgán obhospodařující ocenění – Nobelovo shromáždění. To je složeno z padesáti profesorů Karolinska Institutet, kteří každý rok volí pětičlenný Nobelův výbor (komitét) s úkolem zhodnotit nominace. Shromáždění dále volí sekretáře, jenž má na starost organizaci, a nakonec také vybírá deset pomocných členů, kteří se s výborem podílí na hodnocení nominovaných. Všechny nominace jsou komitétem rozděleny do šesti skupin: anatomie a histologie, všeobecná biologie, fyziologie a fyziologická chemie, patologie a patologická anatomie, lékařství, chirurgie a terapie, bakteriologie, etiologie a hygiena a imunologie. V roce 1968 bylo přijato opatření, podle něhož se nesmí o cenu v jednom roce rozdělit více než tři osoby.\n\nV souladu se svým posláním výbor zhodnotí návrhy a vybere nominanty působící v základním výzkumu, jejichž práce zaznamenala významný přínos na poli aplikované vědy. Návrhy osob, které komitét doporučí k udělení ceny, postoupí Nobelovu shromáždění se závěrečnou zprávou. Shromáždění pak rozhoduje o návrzích výboru. Všechny stupně výběru, od nominace až po finální výběr, jsou drženy v tajnosti padesát let.\n\nV důsledku preferování základního výzkumu před aplikovaným tak nebyl oceněn například americký neurochirurg Harvey Cushing, jenž popsal Cushingův syndrom, ani psychiatr Sigmund Freud, protože jeho psychoanalýza postrádala hypotézu testovatelnou experimentálně. Veřejné očekávání udělení ceny Jonasu Salkovi nebo Albertu Sabinovi za vývoj vakcíny proti dětské obrně nebylo naplněno. Namísto toho se laureáty stali John Enders, Thomas Weller a Frederick Robbins za objev schopnosti viru poliomyelitidy růst v laboratorních podmínkách tkáňové kultury opice, což mělo zásadní vliv na eradikaci dětské obrny. Oceněn tak byl základní výzkum.\n\nDo konce 30. let 20. století byly ceny také udělovány pouze za fyziologii, ale v důsledku prohlubování oborové specializace, frekvence „fyziologických laureátů“ významně klesla. Posledními nositeli za výhradně fyziologický přínos se v roce 1963 stali Sir John Carew Eccles, Alan Lloyd Hodgkin a Andrew Fielding Huxley za „objev iontového mechanismu dráždění a útlumu centrálních a periferních oblastí membrán nervových buněk“.\n\nLaureát Nobelovy ceny za fyziologii nebo lékařství získává zlatou medaili, diplom obsahující zdůvodnění a finanční obnos. K předání dochází na slavnostním ceremoniálu, po němž následuje banket.\n\nMedaile je vyražena ve švédské mincovně Myntverket a registrována jako obchodní značka Nobelovy nadace. Na líci zobrazuje levostranný profil hlavy Alfreda Nobela. Medaile v oblastech fyziky, literatury, chemie a fyziologie nebo lékařství obsahují shodný avers: jméno, rok narození a úmrtí vynálezce zapsané v latině: \"NAT-MDCCC XXXIII OB-MDCCC XCVI\". Před rokem 1980 se medaile vyráběla z 23karátového zlata. Od tohoto data je vyráběna z 18karátového zeleného zlata pokrytého 23karátovým zlatem.\n\nRevers medaile představuje vyobrazení sedící Nadané Medicíny, která drží otevřenou knihu v klínu a zachycuje proud vody prýštící ze skály, aby uhasila žízeň nemocné dívky. Součástí rubu je také citát z Vergiliovy \"Aeneidy\".\n\nDiplom laureát přijímá přímo z rukou švédského krále. Každý kus je jedinečné grafické dílo určené pro konkrétního nositele a navržené oceňující institucí. V případě fyziologie nebo lékařství ji představuje shromáždění Karolinska Institutet. Realizací jsou pověřeni významní švédští kaligrafové a umělci. Diplom obsahuje obrázek a text se jménem oceněného a zdůvodnění výběru dané osoby.\n\nFinanční obnos se mění v závislosti na možnostech Nobelovy nadace v daném kalendářním roce. Částka je vyplácena ve švédských korunách. Při premiérovém udílení v roce 1901 nositel získal 150 782 korun (což k roku 2009 odpovídalo hodnotě 7 872 648 korun). V roce 2009 pak výše odměny činila 10 000 000 korun. V důsledku snížení rozpočtu pro rok 2012, získal tehdy každý laureát částku 8 miliónů korun, a stejná výše odměny byla určena i pro rok 2014. Pokud cenu obdrží dvě osoby jednoho oboru, pak je odměna rozdělena rovným dílem. Jestliže jsou tři ocenění, pak má výbor možnost rozdělit částku rovným dílem na třetiny, nebo jednomu přiznat polovinu a dvěma zbylým čtvrtinu celkové sumy.\n\nCeny jsou předány na slavnostním ceremoniálu, na nějž navazuje banket. Ten představuje honosnou událost za účasti švédské královské rodiny. Banket je plánován několik měsíců dopředu a jeho program, včetně večeře, udržován v tajnosti až do inkriminovaného večera. Odehrává se na stockholmské radnici. Nobelova nadace vybírá menu z ochutnávek jednotlivých šéfkuchařů s mezinárodní reputací. Večeře zahrnuje tři chody, po redukci původně šesti podávaných. Každý laureát má právo na doprovod šestnácti osob. Standardně se banketu účastní také švédský premiér, členové vlády a Nobelovy rodiny, stejně jako studenti. V roce 2012 bylo na banket pozváno přes dva tisíce hostů.\n\nPrvním oceněným v oboru fyziologie nebolékařství se v roce 1901 stal německý fyziolog\nEmil von Behring, který „objevil léčbu sérem a použil jej proti záškrtu. Otevřel tak novou cestu lékařské vědě a lékařům dal úspěšnou zbraň v boji proti nemoci a smrti“. V roce 1902 cena směřovala do rukou britského bakteriologa Ronalda Rosse „za jeho práce o malárii, kterou prokázal jak vzniká nemoc v organismu, a tím položil základní kámen pro její úspěšný výzkum a léčbu“. Objevil, že přenašečem malárie je komár (rodu Anopheles) a neúnavně pracoval na preventivních opatření nemoci v celosvětovém měřítku. Roku 1903 obdržel ocenění dánský lékař Niels Ryberg Finsen, „za přístup k léčení nemocí, zvláště lupus vulgaris, pomocí koncentrovaných světelných paprsků, čímž ukázal novou cestu lékařské vědě“. Zemřel necelý rok po udělení ceny ve čtyřiceti třech letech. Ruský fyziolog Ivan Petrovič Pavlov, jehož výzkum Nobel oceňoval a podporoval, převzal cenu roku 1904 jako uznání „za práce v oboru fyziologie trávení“.\n\nNěkteří z laureátů prováděli výzkum na širokém poli věd o životě, kterým vymezovali hranice, co lze ještě zahrnout pod deštník fyziologie nebo lékařství. V roce 1973 tak cenu získali zoologové Nikolaas Tinbergen, Konrad Lorenz a Karl von Frisch „za objevy organizace a vyvolání individuálního a sociálního vzorového chování“. Jednalo se o výzkum vzorců chování zvířat, za nějž by byla očekávanější cena na poli behaviorálních věd, než ve fyziologii či lékařství. Tinbergen vyjádřil podiv nad Nobelovou cenou prohlášením, „\"o nekonvenčním rozhodnutí Nobelovy nadace ocenit tento rok cenou za fyziologii nebo lékařství tři muže, kteří byli až do té doby považováni za 'obyčejné diváky zvířat\"'“.\n\nRůzní laureáti obdrželi Nobelovu cenu ze širokého spektra výzkumu, který se alespoň do jisté míry dotýkal lékařství či fyziologie. Do roku 2010 tak osm cen putovalo výzkumníkům za objevy signální transdukce skrze aktivaci G proteinů a druhých poslů. Třináct cen putovalo vědcům zkoumajícím neurobiologické téma a třináct oceněných získalo cenu za výzkum intermediárního metabolismu. Do roku 2014 si 207 osob rozdělilo ceny ve 105 ročnících. Ženskými laureátkami se staly Gerty Coriová (1947), Rosalyn Yalowová (1977), Barbara McClintockováová (1983), Rita Leviová-Montalciniová (1986), Gertrude Belle Elionová (1988), Christiane Nüssleinová-Volhardová (1995), Linda B. Bucková (2004), Françoise Barré-Sinoussiová (2008), Elizabeth H. Blackburnová (2009), Carol W. Greiderová (2009) a konečně May-Britt Moserová (2014). Pouze jediná žena Barbara McClintocková získala cenu samostatně „za objev pohyblivých genetických jednotek“ (tzv. skákajících genů). Trojice Mario Capecchi, Martin Evans a Oliver Smithies obdržela ocenění v roce 2007 „za vytvoření genových modifikací u myší použitím embryonálních kmenových buněk“. Do roku 2012 získalo třicet osm laureátů cenu samostatně a podělilo se o ni třicet dva dvojic a třicet tři trojic (maximální počet oceněných).\n\nV roce 2009 ocenění putovalo Američanům Elizabeth Blackburnové, Carol W. Greiderové a Jacku W. Szostakovi „za objevení ochrany chromozomů prostřednictvím telomer a objev enzymu telomerázy“. Rozdělili si tak částku 10 000 000 švédských korun. Italská neuroložka a doživotní senátorka Rita Leviová-Montalciniová (* 1909), která přebrala cenu spolu se Stanleym Cohenem v roce 1986 „za objev nervového růstového faktoru (NGF)“, se dožila 103 let, když zemřela 30. prosince 2012.\n\nVzhledem k délce časového intervalu u některých objevu, až do průkazu jejich významnosti prostřednictvím aplikací, mohou být někteří nositelé oceněni řadu let i desetiletí po svém inovátorském počinu. Jedním z omezujících faktorů je také podmínka, že cena nesmí být udělena zemřelé osobě.\n\nBarbara McClintocková svůj objev „skákajících genů“ učinila v roce 1944, ještě před odhalením struktury molekuly DNA, a cenu obdržela až roku 1983. Podobně Francis Peyton Rous odhalil roli nádorových virů u kuřat v roce 1916, ale na ocenění musel čekat dalších padesát let, až do roku 1966.\nVýzkumná práce nobelistky Carol Greiderové, která vedla k zisku ceny, se odehrála dvacet let před jejím obdržením. Vědkyně prohlásila, že je v medicíně výhodou, když potvrzení významnosti objevu zabere určitý časový úsek, jenž může trvat i mnoho let. V roce 2009 došlo vůbec poprvé v nobelovské historii k ocenění více než jedné ženy během jediného roku. Obě nobelistky také představovaly první dvě ženy v kategorii fyziologie nebo lékařství, jež sdílely jednu cenu společně.\n\nV říjnu 2011 vyhlásil Nobelův výbor laureátem kanadského imunologa Ralpha M. Steinmana, který byl již tři dny po smrti. Došlo k bezprecedentní situaci v historii cen, protože podle pravidel nesmí být laureát zesnulý. Komitét pak vydal rozhodnutí, že udělení proběhlo „v dobré víře,“ kdy se jeho členové domnívali, že oceněný stále žije, a tak by měl zůstat stav (udělená cena) nezměněn.\n\nNěkteré z cen byly vnímány kontroverzně. Prudké diskuse rozpoutala otázka, kdo měl obdržet Nobelovu cenu za objev inzulinu – hormonu snižující hladinu glukózy v krvi. Ocenění bylo uděleno v roce 1923 Fredericku Bantingovi a Johnu Macleodovi, což rozlítilo Bantinga, který považoval přínos druhého nositele za minimální. Macleod pracoval jako přednosta ústavu Torontské univerzity, ale na objevu se přímo nepodílel. Banting naopak označil Charles Besta, svého laboratorního spolupracovníka, za toho, kdo měl cenu také získat. Čestně mu pak přenechal polovinu obdržené finanční prémie. Macleod se o svou polovinu odměny podělil s biochemikem Jamesem Collipem, který se k výzkumnému týmu připojil později. Někteří zastávají názor, že skutečně prvním vědcem, jenž izoloval inzulin se v roce 1916 stal rumunský profesor fyziologie Nicolae Paulescu z Lékařské a farmaceutické univerzity Carola Davila v Bukurešti, ačkoliv jeho látka pancrein byla nečistým vodným extraktem, nevhodným pro humánní medicínu. Paulescu získal 10. dubna 1922 na svůj objev patent (č. 6254 (8322) „Pancreina şi procedeul fabricaţiei ei“ / „Pancrein a jeho způsob tvorby“), od rumunského ministerstva průmyslu a obchodu.\nV roce 1949, navzdory protestům z odborného lékařského prostředí, byl oceněn portugalský neurolog António Egas Moniz za vývoj lobotomie, kterou označoval jako prefrontální leukotomii, při léčbě některých psychóz. Úspěšnost terapie podpořil pouze desetidenní pooperační péčí. Díky značné publicitě spojené s Nobelovou cenou, byla tato metoda předepisována bez ohledu na stanovisko moderní lékařské etiky. Její příznivé výsledky byly publikovány v periodikách jako \"The New York Times\". Odhaduje se, že než metoda ztratila na popularitě, bylo ve Spojených státech provedeno přibližně čtyřicet tisíc lobotomií.\n\nV roce 1952 se jediným laureátem stal Selman Abraham Waksman za objev antibiotika streptomycinu. Výbor opomněl přiznat zásluhy spoluobjeviteli Albertu Schatzovi, který proti Waksmanovi vedl soudní spor ohledně tohoto objevu. Následně bylo Schatzovi přiznáno hmotné vyrovnání a dočkal se také oficiálního potvrzení statusu spoluobjevitele streptomycinu, z čehož pro něj plynula část patentových práv. Nicméně, Nobelovu cenu nikdy neobdržel.\n\nV roce 1962 byla cena udělena Jamesi D. Watsonovi, Francisi Crickovi a Maurici Wilkinsovi za práce o struktuře a vlastnostech DNA. Nobelův výbor neocenil přínos souvisejících prací, především Aleca Stokese a Herberta Wilsona. Z dalších potenciálních kandidátů se jednalo o Erwina Chargaffa, Oswalda Averyho a Rosalind Franklinovou (práce z rentgenové krystalografie DNA), kteří svými výsledky přímo Watsonovi a Crickovi umožnili odhalit helikální strukturu dvoušroubovice. Avery ovšem zemřel v roce 1955 a Franklinová roku 1958, což u nich vyloučilo možnost pozdější nominace. Odtajněné nominační údaje ukázaly, že Franklinová nebyla na cenu nikdy navržena, ani během života. Wilkinsovým jediným přínosem na objasnění struktury bylo ukázání klíčových rentgenových snímků Franklinové Watsonovi. V důsledku hrubého zkreslení skutečnosti, kterého se Watson v knize \"The Double Helix\" dopustil na Franklinové při popisování tohoto objevu, začala být vědkyně považována za klasickou oběť sexismu ve vědě. Neoceněný a zahořklý Chargaff napsal dopis ostatním vědcům o svém rozčarování na poli molekulární biologie.\n\nV roce 2008 ocenění směřovalo do rukou Haralda zur Hausena za objev lidského papilomaviru způsobujícího rakovinu děložního hrdla a Françoise Barré-Sinoussiové spolu s Lucem Montagnierem za objev viru HIV. Kontroverzi vyvolaly dohady, jestli se o popsání viru způsobující AIDS, zasloužil více Robert Gallo nebo Luc Montagnier. Výsledkem bylo neuznání Gallova přínosu a neudělení mu ceny. Dalším skandálem se stalo vyšetřování Haralda zur Hausena z možného finančního profitu na vývoji vakcíny v rámci preventivního očkování před rakovinou děložního hrdla. Společnost AstraZeneca, výrobce dvou vakcín proti této zhoubné nemoci, sponzorovala částkami miliónů dolarů firmy Nobel Media a Nobel Web, spojené s Nobelovou cenou a mohla mít finanční prospěch z ceny udělené Hausenovi. Podle \"Times Online\", dvě osoby zapojené do volby Hausena, měly silné vazby na firmu AstraZeneca.\n\nOpatření omezující nejvyšší počet oceněných v každé oblasti na tři osoby za jeden rok bylo zavedeno v roce 1968. Způsobilo však kontroverzní odezvu. Od 50. let byl v kategorii fyziologie nebo lékařství patrný trend udělování cen většímu počtu laureátů, než jediné osobě.\n\nV prvních padesáti letech získalo ocenění 59 osob. V období 1951–2000 se jednalo o více než dvojnásobný počet 113 osob. Jednou z příčin nárůstu se mohl stát rozmach mezinárodní vědecké obce po druhé světové válce, který vyústil ve větší počet vědeckých pracovníků podílejících se na objevech. Biomedicínský výzkum také začal směřovat k výraznější týmové spolupráci a umenšil dřívější atomizovaný vědecký výzkum. U objevů, na kterých se podíleli členové více než trojčlenného týmu, jsou někteří z nich automaticky vyřazeni pro maximální hranici tří oceněných.\n\nNobelova cena za fyziologii nebo lékařství nebyla od svého založení v roce 1901 udělena devětkrát, a to v letech 1915–1918, 1921, 1925 a 1940–1942. První světová válka způsobila čtyřnásobnou absenci oceněných (1915–1918) a v důsledku druhé světové války se cena nerozdávala třikrát (1940–1942). V roce 1939 Hitlerova Třetí říše zakázala Gerhardu Domagkovi ocenění přijmout. Medaili a diplom pak německý patolog převzal roku 1947. Nikoli však již finanční obnos.\n\n\n"}
{"id": "30697", "url": "https://cs.wikipedia.org/wiki?curid=30697", "title": "Hvozd (Lužické hory)", "text": "Hvozd (Lužické hory)\n\nHvozd ( ) je výrazný znělcový hřbet (749,3 m) se dvěma vrcholy v Lužických horách na hranicích s Německem. Je pátým nejvyšším vrcholem Lužických hor. Na vrcholu jsou dvě restaurace.\n\nHora Hvozd je na hranicích mezi Českem a Německem. Má dva vrcholy, přes jižní vyšší vede státní hranice. Nižší vrchol je na německé straně. Hora je porostlá smrkovým lesem, v němž se vyskytuje i borovice, modřín, bříza. Les ve vrcholových partiích utrpěl emisemi. Hřbet Lužických hor s Hvozdem tvoří zároveň rozvodí mezi Severním a Baltským mořem.\n\nDvojvrchol je v geomorfologickém členění veden v Lužickém hřbetu (IVA-2A), jeho okrsku Hvozdský hřet (IVA-2A-b).\n\nPo administrativním přesunu obce Mařenice v Podještědí pod okres Liberec je v libereckém okrese i vrchol Hvozdu.\n\nJiž v roce 1787 si žitavští občané vybudovali k vrcholu hory schodiště, které zčásti slouží dodnes. V roce 1834 byl na vrcholové plošině postaven velký kříž a v roce 1853 na německé straně postavil pan Marx z Oybinu první hostinec. Když stavba 1. srpna 1877 podlehla požáru, byl postaven v témže roce majitelem hostinec nový, tentokrát na české straně. Roku 1879 byla na vrchu, přímo na hraniční čáře postavena přírodovědným spolkem Globus ze Žitavy dřevěná rozhledna vysoká 10 metrů. Pojmenovali ji Karolinina rozhledna.\n\nO dalších 10 let později na německé straně hory byla postavena turistická chata s restaurací i možností ubytování, která turistům slouží dodnes. Má tu kuriozitu, že přes její terasu vede státní hranice, takže návštěvník může sedět u stolu, kterým prochází státní hranice (viz foto). Terasa je vyhlídkovou plošinou, místem dalekého rozhledu. Restaurace na české straně vyhořela v roce 1946 a zachovaly se z ní jen zbytky sklepů.\n\nNa severním vrcholu, na německé straně již zmíněný spolek postavil místo rozhledny dřevěné o kus dál kamennou. Je vysoká 25 metrů, vzhledem dvojče rozhledny na Jedlové a byla otevřena slavnostně přesně o rok později než rozhledna na Jedlové (14. září 1892).\nV sedle mezi Hvozdem a vrcholem Sokol je v lese samota, kdysi lesovna, v níž se scházeli myslivci z okolí ke sportovní střelbě. Později bylo stavení upraveno jako výletní restaurace, která sloužila po roce 1980 Lidovým milicím. Název Na Šestce měla podle čísla lesnického oddělení.\n\nZ Krompachu je na vrchol 2 km daleko a vede tam z Krompachu i červená turisticky značená cesta. Od Hvozdu pak pokračuje do Petrovic přes zmíněnou samotu Na Šestce. Žlutě značená cesta od Babiččina odpočinku vede na vyhlídkovou plošinu jižního vrcholu. Pohodlný výstup je z německé strany od Hainu.\n"}
{"id": "30698", "url": "https://cs.wikipedia.org/wiki?curid=30698", "title": "Etologie", "text": "Etologie\n\nEtologie je vědní obor v rámci zoologie, který se zabývá studiem chování živočichů, rozeznáváním jeho vrozených a naučených složek, ontogenetického i fylogenetického vývoje vzorců chování a významu určitých vzorců chování pro přežívání daného druhu.\n\nPři analýze chování by se podle Nikolaase Tinbergena měl etolog ptát při analýze chování po těchto čtyřech tématech:\n\n\n\n\nEtologie jako vědní obor vykrystalizovala až na přelomu 19. a 20. století, nicméně práce zabývající se chováním zvířat lze najít daleko před tímto datem, byť se zpravidla nejednalo o díla psaná za tímto účelem. První důkladné popisy chování zvířat lze nalézt ve spisech Hérodotových. Dalšími významnými pracemi jsou Aristotelovy spisy (popsal např. včelí tanec), \"Historia naturalis\" Plinia Staršího, \"De arte venandi cum avibus\" císaře Fridricha II. Studiem chování zvířat žijících v zajetí se zabýval anglický fyziolog a lékař William Harvey. Dalšími pionýry etologie byli Johan Pernauer z Rosenau a Condillac (oba se zabývali ptactvem), Hermann S. Reinmarus (bezobratlí), Erasmus Darwin, Jean-Baptiste Lamarck, George Cuvier, Saint-Hilaire. Velkou pozornost etologii věnovali oba tvůrci evoluční teorie, Charles Darwin a Alfred Russel Wallace.\n\nDalší významné práce přednesli John Lubbock (komunikace hmyzu a etologie psů), C. LLoyd Morgan (etologie kuřat a kachen), Edward T. Thorndik (zvířecí inteligence), J. Henri Fabre (chování hmyzu v přírodě), Jakob von Uexküll a další. Za zakladatele etologie jsou považování Konrad Lorenz, Erich von Holst, Karl von Frisch a Nikolaas Tinbergen. Nejvýznamnějším českým etologem byl Zdeněk Veselovský, který je považován za zakladatele české etologie.\n\nSlovník Merriam-Webster definuje instinkt jako \"z větší části dědičnou a neměnitelnou tendenci organismu vykonávat komplexní a specifické odpovědi na stimul prostředí bez zapojení rozumu\".\n\nDůležitý posun v etologii je spojen s rakouským etologem 19. století, Konradem Lorenzem (přestože objev učinil spíše jeho učitel Oskar Heinroth). Právě Lorenz se přičinil o rozšíření znalosti fixed action patterns (FAPs) – pevně stanovené odpovědi organismu –, které, jak dnes víme, \"automaticky\" (bez zapojení zadního mozku) vytvářejí sympatické a parasympatické nervy. Podle současné znalosti jsou hlavním motorem nevědomých tělesných funkcí. Dnes jsou reflexy již dobře zmapované a používají se například k diagnostice nervových poruch v každé neurologické ordinaci.\n\nHabituace je jednoduchá forma učení. Je to proces, ve kterém zvíře zablokuje svou odpověď na stimul. Například prérijní psi (\"Cynomys ludovicianus\") za normálních okolností odstrašují predátora štěkáním – pokud ale žijí ve městech, reflex se ztrácí. Neurofyziologicky přespříliš opakovaný nervový signál postupně přestane účinkovat, podobně jako se tomu tak děje například při jamais vu.\n\nAsociativní učení označuje v kontextu chování zvířat proces učení, kde se nová odpověď začne spojovat s určitým stimulem. První studie provedl fyziolog Ivan P. Pavlov. Asociativní učení mohou například pozorovat chovatelé zlatých rybek, které připlavou ke hladině, pokud se je majitel chystá nakrmit, či psů, kteří se začínají připravovat na procházku, kdykoli vidí svého pána s vodítkem. Asociativní učení souvisí se vznikem také například pověrčivého chování u zvířat. Holubi se v experimentech snažili napodobit to, co zrovna dělali ve chvíli, kdy jim (v náhodnou chvíli) výzkumníci dali semínko.\n\nVelká část naučeného chování pochází z brzkého věku. Speciální případ takového učení pozoroval poprvé Lorenz na mladých housatech, jež chodí za svojí matkou téměř ode dne, kdy se vylíhnou. Pokud navodíme správné podmínky v době klubání, můžeme stejné chování nabudit i uměle.\nKulturní učení (\"cultural transmission\") označuje jakékoliv chování, které je předáváno pomocí imitace, výuky, učení či pozorování z rodičů na potomky (vertikální memy). Jak ukazují výzkumy i tzv. \"vlčích dětí\", kulturní učení je u lidí klíčové pro schopnost ovládat jazyk, socializaci, ale i sexuální orientaci.\n\nU zvířat mohou složité kulturní zvyky (například při \"svatebních tancích\" některých primátů či dialektech písní kobylek, podle kterých poznají příslušníky stejného kmene) zabránit hybridizaci.\n\nImitace je pokročilou formou učení, ve kterém si potomci vštěpují chování napodobováním - nejlépe rodičů; například u papoušků či opic se ale schopnost své rodiče napodobovat posouvá v případě chování lidmi i na jejich chovatele. Evoluce napodobování byla nedávno zkoumána i na šimpanzech, kteří si, ve shodě s hypotézou učení, více užívali napodobování hierarchicky výše postavených starších šimpanzů, spíše než mladších.\n\nZvířata často žijí ve skupinách a složitých hierarchických strukturách. Udržování vzájemných vztahů často vyvinulo složitý evoluční aparát. Podle některých teorií stojí i za vývojem jazyka, jednoznačně tak funguje například grooming (vzájemné zbavování parazitů). Etologie může na zvířecích společenstvích zkoumat:\n\nEtologie může v rámci sexuálního chování zvířat zkoumat:\n\n\n\n\n"}
{"id": "30699", "url": "https://cs.wikipedia.org/wiki?curid=30699", "title": "Slzný plyn", "text": "Slzný plyn\n\nSlzný plyn je nespecifické označení pro skupinu bojových látek (neletálních zbraní), které dráždí oční a spojivkovou sliznici a obvykle také dýchací cesty. Slzný plyn používá např. policie při rozhánění nepokojů a demonstrací. K běžným slzným plynům patří bromaceton, bromacetofenon, chloracetofenon. Slzné účinky má i chloraceton, který se ale používal spíše jako plicní iritant. Rovněž estery organických chloroderivovaných kyselin mohou mít slzné účinky (ethyl-chloracetát). Slzné plyny mají řadu dalších nebezpečných vedlejších účinků, např. poškození očí, popálení kůže a sliznic, poškození jater a ledvin (při požití či dlouhodobé expozici), mohou vyvolat astmatický záchvat či způsobit edém plic při vdechnutí (může být smrtelný).\nKromě uvedených halogenderivátů může mít slzné účinky např. i akrolein, který se tak určitou dobu používal. Ten je navíc jedovatý a karcinogenní.\n\nPoužití slzného plynu jako bojového prostředku ve válce je zakázáno Úmluvou o zákazu chemických zbraní.\n\nPoužívané látky je možno pohlcovat aktivním uhlím, takže plynová maska proti slznému plynu poskytuje ochranu.\n\nV případě použití jako obranného spreje se používá také název kasr.\n"}
{"id": "30700", "url": "https://cs.wikipedia.org/wiki?curid=30700", "title": "Fyziologie", "text": "Fyziologie\n\nFyziologie (z řeckého φύσις fýsis ‚živá příroda‘ a λόγος lógos ‚nauka‘, ‚věda‘) je biologický a lékařský vědní obor, který studuje fungování živých organismů a procesy, jež v nich probíhají na úrovni buněk, tkání resp. pletiv, orgánů a orgánových soustav i celých organismů. Používá především fyzikální a biochemické metody, na druhé straně však těsně souvisí i s anatomií a dalšími obory. Podle oblasti, kterou zkoumá, se rozlišuje fyziologie člověka a živočichů, rostlin, hub, buněk, mikrobů atd. Součástí lékařské fyziologie je i patofyziologie, fyziologie chorob a poškození. Za mimořádné vědecké výkony uděluje Královská švédská akademie věd Nobelovu cenu za fyziologii a lékařství.\n\nSlovo \"fyziologický\" v lékařské praxi běžně znamená „normální z biologického hlediska“, jeho opakem je \"patologický\" (zhruba chorobný, poškozený) nebo \"nefyziologický\".\n\nFyziologie jako věda má velmi široké pole působnosti, proto se rozděluje do několika oblastí. Hlavními a do značné míry samostatnými jsou obory studující fyziologii jednotlivých velkých skupin organismů:\n\nZvláštní postavení má srovnávací fyziologie, která studuje rozdíly mezi fungováním jednotlivých skupin organismů. Díky výsledkům srovnávací fyziologie lze například výsledky pokusů na laboratorních zvířatech přenášet na člověka.\n\nZ fyziologie živočichů se vyčleňují některé další obory, např.:\n\nPodle zaměření na konkrétní funkci lze hovořit například o následujících oborech:\n\nPoznatky fyziologie mohou být bezprostředně aplikovány. Takovými podobory fyziologie, které se zabývají aplikací fyziologických poznatků, mohou být např.:\n\n\nNejstarší doklady o soustavném studiu živých organismů souvisejí s lékařstvím. Řecký lékař Hippokratés (460-377 př. n. l.) aplikoval na člověka starší teorii čtyř živlů a učil, že jim v lidském těle odpovídají čtyři „šťávy“ (lat. \"humores\"), U zdravého člověka jsou v rovnováze, kdežto nemoc je důsledek nerovnováhy. Aristotelés (384–322 př. n. l.) studoval souvislosti mezi strukturou a funkcí organismů i orgánů a kladl zvláštní důraz na jejich účelnost: porozumět jim znamená objevit jejich účel. Na to navázal římský lékař a pozoruhodný experimentátor Galén (129-216), který shrnul výsledky hippokratovské školy a rozdělil orgány lidského těla do tří velkých skupin:\n\nFrancouzský lékař Jean Fernel (1497-1558) začal používat slovo fyziologie v moderním smyslu a v jeho době začaly pitvy i vivisekce zvířat (Andreas Vesalius). William Harvey (1578-1657) objevil a vysvětlil krevní oběh a pokusům o mechanické vysvětlení fungování živých organismů se věnovali i další vědci, podstatná změna však nastala až s průlomem vědecké mediciny v 19. století. Roku 1838 Matthias Schleiden a Theodor Schwann ukázali, že všechny organismy se skládají z buněk, jak už dříve soudil například Jan Evangelista Purkyně. Za „otce moderní fyziologie“ se však pokládá francouzský lékař Claude Bernard (1813–1878), který vypracoval konceopt „vnitřního prostředí“, dále rozvinutý do pojmu homeostáze, to jest udržování stálého stavu v organismu.\n\n\n\n"}
{"id": "30705", "url": "https://cs.wikipedia.org/wiki?curid=30705", "title": "1. kniha Henochova", "text": "1. kniha Henochova\n\n1. kniha Henochova (též Etiopský Henoch) je jedním z nejznámějších starozákonních apokryfů. Je to celkem pět původně samostatných knih, které jsou spojeny postavou Henochovou. Henoch je jako prastará biblická postava příjemcem nadpřirozených zjevení o běhu a podstatě světa. Kniha spadá do apokalyptického žánru a některé její části jsou typickými a ryzími apokalypsami.\n\n1. knihu Henochovu tvoří celkem pět samostatných knih a dva dodatky:\n\nJednotlivé knihy pochází z různých historických dob. Nejstarší jsou Astronomická kniha a Kniha strážců, které pochází až ze 3. století př. n. l. Nejstarší rukopisy těchto textů z kumránských svitků jsou 4Q208 pro Astronomickou knihu (přelom 3. a 2. století př. n. l.) a pro Knihu strážců 4Q201 a 4Q202 (první polovina 2. století př. n. l.). Kniha strážců je také citována v knize Jubileí, která je datována do poloviny 2. století př. n. l. Kniha snů a Epištola pochází z období Makabejského povstání a nejmladší kniha Podobenství z přelomu letopočtů. První z dodatků pochází z 1. století př. n. l. a je dochován v rukopisu 4Q203 (poslední třetina 1. století př. n. l.). Druhý dodatek byl napsán jako závěr už ucelené sbírky. \n\nTyto spisy byly pravděpodobně původně psány v aramejštině (viz nálezy v Kumránu). Z aramejštiny následně přeloženy do řečtiny a z řečtiny (nejspíše už ve formě ustálené sbírky) do klasické etiopštiny, ve které se jako jediné dochoval celý text. Proto se označují i jako „Etiopský Henoch“, na rozdíl od 2. knihy Henochovy, tzv. „Staroslověnského Henocha“.\n\nTato kniha zahrnuje kapitoly 1 – 36. Má tři části:\n\nNa této knize se zdá, že závisí Matoušovo evangelium, a nalézají se v ní pravděpodobně narážky na Heroda Antipu, proto se datuje mezi roky 50 a 70 n. l.\n\nJedná se o tři podobenství a 2 dialogy. Jejich předmětem je to, co nastane po soudu, ale současně i otázky kosmologické. Typickým apokalyptickým prvkem je skutečnost, že moudrost nesídlí na zemi, že tedy není možné jí dojít přemýšlením, ale pouze zjevením. Dalším výrazným motivem je skupina spravedlivých a pronásledování, to vše v rámci židovství. Autor pravděpodobně pochází z přesně vymezené židovské skupiny.\n\nV tomto spisu se objevuje i významná postava Syna člověka, známého především z knihy Daniel, z evangelií a ze Zjevení sv. Jana. Zde se jedná pravděpodobně o „zástupnou bytost“, která v nebeské sféře zastupuje onu zmíněnou skupinu spravedlivých. Ztotožnění Syna člověka se samotným Henochem na konci knihy Podobenství je patrně až pozdějšího data a je v rozporu se zbytkem knihy.\n\nArchanděl Uriel provází Henocha zjevením, při němž jsou Henochovi odkryta tajemství pohybu nebeských těles (hlavně Slunce a Měsíce) a kalendář o 364 dnech. Smysl celého tohoto zjevení je vyjádřen na závěr (82) a je jím správné zachovávání kalendáře.\n\nHenoch vypráví dva sny, kterých se mu dostalo ještě v době před svatbou. První (83-84) je velmi krátký a pojednává o potopě, která má na zem přijít. Ústí do modlitby, v níž Henoch prosí za zachování rodu spravedlivých před záhubou. Druhý sen (85-91) je mnohem delší a obsahuje tzv. „Apokalypsu zvířat“ či „Zvířecí apokalypsu“. Tato apokalypsa převypravuje obrazným způsobem dějiny od stvoření Adama až po dobu pisatele (2. stol. př. n. l.?) a ústí do eschatologických událostí, soudu, obnovy země a zničení hříšníků. Autorem tohoto původně samostatného textu je člen nějaké židovské náboženské sekty z přibližně 2. století př. n. l., patrně z dob Makabejských válek. Své jméno dostala tato apokalypsa proto, že všichni aktéři jsou ztvárněni jako různá zvířata: býci a krávy jsou první lidé až po Jákoba, ovce znázorňují Izraelity, psi Pelištejce, vlci Egypťany apod.\n"}
{"id": "30708", "url": "https://cs.wikipedia.org/wiki?curid=30708", "title": "Lažánky", "text": "Lažánky\n\nLažánky je jméno několika obcí v České republice:\n\na také části obcí:\n\nnebo také hrádek:\n"}
{"id": "30709", "url": "https://cs.wikipedia.org/wiki?curid=30709", "title": "Lažánky (okres Brno-venkov)", "text": "Lažánky (okres Brno-venkov)\n\nLažánky jsou obec v okrese Brno-venkov v Jihomoravském kraji. Leží v Křižanovské vrchovině, zhruba 25 km severozápadně od Brna, na okraji přírodního parku Údolí Bílého potoka. Lažánky sousedí na západě s Maršovem, na východě s Veverskou Bítýškou a na jihu s Javůrkem. Na severu se rozkládají lesy v údolí řeky Svratky. Žije zde obyvatel.\n\nObec Lažánky se skládá ze dvou místních částí, vlastních Lažánek (na katastrálním území Lažánky u Veverské Bítýšky) a vesnice Holasice (na katastrálním území Holasice u Veverské Bítýšky).\n\nPrvní dochovaná zmínka o Lažánkách se nalézá v listině z roku 1236, v níž moravský markrabě Přemysl daroval purkrabímu Ctiborovi z Veveří všechny důchody a užitky dědiny Lažánek. Podle J. Šebánka jde však o padělek z 19. století. Holasice jsou prvně zmíněny roku 1380. Lažánky patřily k deblínskému panství, od roku 1470 pak Brnu.\n\nV letech 2006–2010 působil jako starosta František Zetka, od roku 2010 tuto funkci vykonává Ing. Lubomír Katolický.\n\nNávrh obecního znaku, který zpracoval Zdeněk Mičík, vychází z místní tradice pálení a prodeje vápna, polohy v oblasti smíšených lesů a obecní pečeti, na níž byl strom mezi dvěma keři. Heraldická komise projednala znak v roce 1993 a 1. února rozhodnutím předsedy Poslanecké sněmovny došlo k udělení znaku.\n\nVe stříbrném štítě stojí na zeleném pahorku cihlová vápenná pec s kamennou podstavou mezi jehličnatým a listnatým stromem v přirozených barvách.\n\n\n\n"}
{"id": "30714", "url": "https://cs.wikipedia.org/wiki?curid=30714", "title": "Řecko-perské války", "text": "Řecko-perské války\n\nŘecko-perské války se nazývala série konfliktů mezi řeckými městskými státy a perskou říší, jež začala v roce 499 př. n. l. a trvala až do roku 448 př. n. l. Jejich příčina tkvěla ve snaze perských velkokrálů Dáreia I. a obzvláště Xerxa I. podmanit si vojenskou silou starověké Řecko. Toto úsilí však navzdory veškeré materiální a lidské převaze Persie skončilo fiaskem. Úspěšná třebaže vyčerpávající obrana Řecka byla v představách vítězných Helénů takřka zmytizována a řecké vítězství našlo svůj výraz i v klasickém umění a kultuře, například Aischylos vytvořil drama \"Peršané\". Tento mýtus zčásti přetrval až do 20. století, což se projevilo i v časté interpretaci tohoto konfliktu jako obrany svobodné západní civilizace před násilnou vládou orientální despocie.\n\nUdálostí, jež vedla k rozpoutání válek, se stalo tzv. iónské povstání, probíhající v letech 499 až 493 př. n. l., jejich vrcholem pak bitvy u Marathónu (490 př. n. l.), u Thermopyl a u Salamíny (480 př. n. l.). Porážka Peršanů měla dalekosáhlé důsledky pro další vývoj perských, řeckých a v neposlední řadě také evropských dějin. Nejdůležitějším soudobým pramenem popisujícím průběh válek jsou Hérodotovy Dějiny, k jimi předkládaným údajům je ale třeba přihlížet se značnou opatrností.\n\nNárodem, který si částečně podrobil Řeky, obývající asijský břeh Egejského moře, byli Lýdové. Jejich král Alyattés II. vedl již na přelomu 6. a 7. století př. n. l. válku proti Mílétu, která skončila uzavřením smlouvy, podle níž si Mílétos zachoval vnitřní autonomii, avšak v zahraniční politice následoval Lýdii. Později se proto Míléťané zúčastnili lýdské války proti Médům. Po Alyattovi usedl na lýdský trůn v roce 560 př. n. l. jeho syn Kroisos, jenž porazil řecké obce v Malé Asii a přinutil je k placení tributu, nicméně od rozšiřování svého vlivu dále na západ upustil. Zhruba v letech 554/553 př. n. l. se íránský vládce Persidy Kýros II. Veliký vzbouřil proti svému médskému suverénovi. Po čtyřech letech bojů si Kýros Médii podmanil a založil tak perskou říši. Kroisos se proti rostoucí perské moci rozhodl zasáhnout, ovšem dříve než tak učinil, dotázal se na radu proslulé věštírny v Delfách. Ta mu vzkázala, že \"„překročí-li řeku Halys, zničí velkou říši“\". Král spokojený s odpovědí neprohlédl dvojsmyslnost sdělení a vytáhl do války, v níž utrpěl zničující porážku. V roce 541 př. n. l. vstoupil Kýros do Sard, Kroisova hlavního města.\nKýros již na počátku konfliktu vyzval maloasijské řecké obce, aby se připojily na jeho stranu. S výjimkou Mílétu však zůstala jeho žádost nevyslyšena. Po dobytí Lýdie Peršany vyslaly řecké městské státy ke Kýrovi posly a žádaly, zda by mohly být jeho poddanými za týchž podmínek, jaké jim uložil Kroisos. Král ale nezapomněl Řekům jejich dřívější odmítnutí, vyslance s opovržením propustil a jakýkoli odpor Řeků neváhal krutě potrestat. Po Kýrově smrti se stal jeho nástupcem Kambýsés II., který podle Hérodota cítil k Řekům respekt. V roce 525 př. n. l. podnikl Kambýsés úspěšné tažení proti Egyptu, v němž ho podporovala také kyperská města a Polykratés ze Samu. Toto vítězství zhoršilo vztahy mezi Řeky a Peršany, neboť dosavadní řecký obchod s Egyptem získali nyní do svých rukou Féničané. Perští satrapové v Malé Asii dosazovali do řeckých měst tyrany a své posádky, jejichž prostřednictvím vymáhali z Řeků daně. Současně výprava nového perského vládce Dáreia I. proti Skythům v roce 512 př. n. l. a upevnění perské moci v Thrákii a Makedonii vedly k zablokování přístupů Řeků k Černému moři, což mělo další negativní dopad na hospodářství Iónů. Perská expanze se dotýkala ekonomických zájmů maloasijských Řeků, avšak ohrožovala svobodu a nezávislost všech řeckých obcí.\n\nPovstání iónských obcí bylo vyvoláno v roce 499 př. n. l. mílétským tyranem Aristagorem, jenž se s pomocí satrapy Artaferna pokusil obsadit ostrov Naxos. Když však výprava neuspěla, Aristagorás, obávající se potrestání, podnítil povstání nespokojených Iónů. Ti záhy vypudili ze svých měst tyrany ustavené Peršany a vytvořili spolek, jehož mluvčí požádali evropské Řeky o pomoc. Aristagorás se ucházel o podporu spartského krále Kleomena I., který byl sice Iónům nakloněn, nicméně Sparťané se rozhodli nezapojovat se do tak vzdáleného konfliktu. Aristagorás se poté obrátil na Athéňany, kteří následně do Asie vyslali společně s Eretrijci dvacet resp. pět válečných lodí. Toho v budoucnu využil Dáreios jako záminky k tažení do Řecka. Díky podpoře flotily se vzpoura brzy rozšířila podél celého západního pobřeží Malé Asie a také na Kypr.\n\nV roce 498 př. n. l. dobyli Řekové Sardy, sídlo perského místodržitele, jež poté vypálili. Ovšem tím na sebe přivolali Dáreiův hněv, pročež byly v krátké době zmobilizovány enormní zdroje říše. Již při zpátečním pochodu na pobřeží byli Řekové napadeni a rozdrceni perským vojskem nedaleko Efesu. Po tomto incidentu Athéňané odpluli domů a nadále se nepodíleli na vojenských operacích v Iónii. V roce 494 př. n. l. připlulo k Mílétu 600 fénických lodí, které se v bitvě u Ládé utkaly s Řeky. I přes nižší počet iónských plavidel, se vítězství nejprve klonilo na stranu Řeků, avšak poté, co 50 samských lodí a dalších 70 z Lesbu uprchlo, byla bitva ztracena. Fénické lodě následně přivodily povstalcům drtivou porážku. Mílétos byl po dlouhém obléhání ze země a z moře dobyt a srovnán se zemí, čímž bylo povstání fakticky ukončeno.\n\nV průběhu roku 493 př. n. l. byla poslední místa odporu zdolána perskou flotilou. Dáreios se však nespokojil s porážkou maloasijských Řeků a využil povstání k rozšíření své moci na řecké obce v Egejském moři a v Propontidě, přičemž mnohé z nich dříve nepodléhaly Peršanům. Zatímco Mílétos byl vypleněn, jeho chrámy zbořeny a obyvatelstvo přesídleno do Mezopotámie, s ostatními iónskými městskými státy zacházeli Peršané o poznání shovívavěji. Obnovením klidu v regionu pověřil Dáreios svého zetě Mardonia. Ten zmírnil daňovou zátěž řeckých obcí, ve většině z nich byly na místo nepopulárních tyranů nastoleny demokratické režimy, také zajatci byli propuštěni domů a sám Dáreios podněcoval perské šlechtice v přejímání řeckých náboženských obřadů. Dochované záznamy z tohoto období nasvědčují tomu, že perská a řecká aristokracie spolu uzavíraly četné manželské svazky a dětem z nich vzešlým byla dávána řecká jména. Dáreiova smířlivá politika byla však ve skutečnosti pouze propagandistickým tahem namířeným proti pevninským Řekům. V roce 491 př. n. l. vyslal Dáreios své emisary do Řecka, aby zde požadovali „vodu a zemi“ (symbol podřízenosti). Většina Polis perskou nadvládu uznala, odmítla pouze některá města včetně Sparty a Athén, jež perské vyslance usmrtily.\n\nNa jaře roku 492 př. n. l. se v Kilíkii začalo shromažďovat expediční vojsko pod Mardoniovým velením, jehož cílem bylo podrobení řeckých obcí. Své pěší sbory poslal Mardonios k Helléspontu, sám se prozatím zdržel při egejském pobřeží Iónie, kam dorazilo jeho loďstvo. Při té příležitosti odstranil tyrany, místo nichž ustavil v iónských městech lidové vlády. Odtud Mardonios pokračoval k Helléspontu. Po jeho překročení si perské vojsko během postupu Thrákií a Makedonií (které byly perské říši poplatné už v dřívějších dobách) podrobilo všechny místní kmeny. Thrákie byla reorganizována v satrapii, zatímco Makedonie se stala perským vazalem. Mezitím loďstvo dobylo ostrov Thasos a dosáhlo poloostrova Athós, avšak při pokusu o jeho obeplutí bylo zastiženo bouří, v níž bylo zničeno 300 lodí a 20 000 mužů ztratilo své životy. Nedlouho nato byl Mardonios zraněn při boji s thráckým kmenem Brygů, načež se se svým oslabeným vojskem vrátil zpět na asijský kontinent.\n\nV roce 490 př. n. l. sestavili vojevůdci Dátis a Artafernés na perské poměry sice nepříliš početné, avšak obzvláště vybrané vojsko. Prostřednictvím perského námořnictva měly být tyto síly přepraveny do Řecka, kde měly ztrestat Athény a Eretrii za jejich podporu Iónům. Loďstvo vyplulo z Kilíkie k Rhodu, kde se Dátis neúspěšně pokusil dobýt město Lyndos. Z Rhodu se flotila plavila dále na sever. Na jaře roku 490 př. n. l. stanuli Peršané na Samu a nedlouho nato se vylodili na ostrově Naxos, jehož obyvatelstvo uprchlo do hor. Peršané pokračovali v dobývání dalších ostrovů, až posléze přistáli na jižním cípu ostrova Euboia. Zde ležící Eretrie se šest dnů statečně bránila, avšak sedmý den otevřeli eretrijští zrádci brány města Peršanům. Veškeré mužské obyvatelstvo bylo pak uvrženo do otroctví, město srovnáno se zemí a chrámy a svatyně vypleněny.\n\nPo dobytí Eretrie překročili Peršané v září 490 př. n. l. mořskou úžinu mezi Euboiou a pevninským Řeckem a na radu Hippia, někdejšího athénského tyrana, jenž nalezl u Dáreia azyl, se vylodili v Attice poblíž osady Marathón. Zde se mělo odehrát první významné střetnutí mezi Řeky a Peršany. Bitevní pole tvořila horami obklopená, kamenitá a bažinatá rovina, nepříliš vhodná pro perské jezdectvo. Peršané disponovali kolem 10 000 jezdců a několika desítkami tisíc pěších lučištníků. Celkový počet jejich vojska odhadují moderní prameny na 20 000 až 60 000 mužů. Bezprostředně ohrožení Athéňané vyslali běžce Feidippida do Sparty se žádostí o pomoc. Z důvodu probíhající náboženské slavnosti však Sparťané museli pozdržet svůj odchod do Attiky. O této věci se zmiňuje Platón v Zákonech(698e; překlad F.N.): \"a ačkoliv všude posílali poselstva, nikdo jim nechtěl jít na pomoc kromě Lakedaimoňanů(Sparťanů); tito však pro válku s Messénou, kterou tehdy vedli, a snad i pro nějakou jinou překážku - nevíme totiž, co z vypravování je pravda - přišli o jeden den později po bitvě u Marathónu\". V nadcházející bitvě u Marathónu se tak nakonec Athéňané mohli spolehnout pouze na podporu bojótského města Plataje, s nímž Athény uzavřely spojenectví již na konci 6. století př. n. l.\n\nŘečtí velitelé vytáhli v čele zhruba 9000 athénských a 1000 platajských hoplítů vstříc invazním silám nepřítele u Marathónu a utábořili se na okolních kopcích. Polovina z deseti athénských stratégů, kteří se každý den střídali ve velení, se vyslovovala proti svedení bitvy, protože Peršané byli ve značné početní převaze. Zbývajících pět stratégů, mezi nimi i Miltiadés, se ale zasazovalo o okamžité střetnutí. Nerozhodnost velitelů přímo souvisela s politickým soupeřením v Athénách, v nichž měli Peršané četné příznivce převážně v řadách aristokracie. Po několikadenním váhání Athéňanů přesvědčil Miltiadés, jenž byl dobře obeznámen se slabinami perského vojska a byl si vědom, že v boji muže proti muži má ukázněný a dobře vycvičený řecký hoplít nad lehce oděným perským vojákem převahu, vrchního velitele Kallimacha k zahájení útoku. Miltiadés nechal rozestavit falangu, přičemž na pravé křídlo umístil nejzdatnější athénské hoplíty, zatímco levé křídlo svěřil oddílu Platajských. V důsledku převahy Peršanů a šířky údolí postrádala řecká linie patřičnou hloubku. Jelikož Miltiadés počítal s eventuálním obklíčením křídel jízdou, zvětšil jejich tloušťku na úkor středu sestavy.\nPravděpodobně 12. září 490 př. n. l. sestoupili Řekové ze svahů a jakmile se přiblížili na dostřel perských šípů, vyrazili na Miltiadův rozkaz v plném běhu proti nepříteli. Rychlý postup Řeků zabránil perským lučištníkům uštědřit jim citelné ztráty svými šípy, neboť nestihli vypálit více než několik málo salv. Po střetu obou vojsk se rozpoutal dlouhý a tvrdý boj, v němž Peršané zatlačili slabý řecký střed. Současně však silnější křídla falangy přinutila své protivníky k ústupu, načež Řekové sevřeli a napadli vítězící jádro nepřátelských sil. Tento athénský útok zcela rozvrátil perské řady a během krátké chvíle začali Peršané prchat ke svým lodím. Na mořském břehu pokračoval pak rozhořčený boj, při němž se Řekové snažili zabránit Peršanům v úniku po moři. Peršané, kteří se místo k pobřeží vydali do bažin směrem na sever, byli všichni pobiti. V nastalém pronásledování došlo ke značnému krveprolití, po němž bylo na bojišti nalezeno takřka 6400 mrtvých Peršanů. Taktéž bylo zajato sedm perských lodí. Na athénské straně bylo napočítáno 192 padlých, mezi nimiž byl také Kallimachos. Podle legendy byl běžec Feidippidés ihned po bitvě poslán Miltiadem do Athén oznámit jejich obyvatelům vítězství. Po doběhnutí na agoru zvolal prý Feidippidés, \"„radujte se, zvítězili jsme!“\", pak zkolaboval a na místě zemřel. Tato událost se stala podnětem ke vzniku novodobého olympijského závodu, maratonského běhu.\n\nVětšina perských vojáků se však navzdory porážce řádně nalodila, pročež perští velitelé zamířili s flotilou k athénskému přístavu Faléron. Artafernés se pokusil o náhlé obsazení nyní nechráněných Athén, avšak řečtí velitelé vědomi si tohoto nebezpečí neponechali svým vítězným a unaveným vojákům čas k odpočinku a spěchali zpátky do Athén. Když Peršané připluli k Faléru, nalezli zde připravené Athéňany. Nato Artafernés nařídil flotile návrat do Asie. Druhý den po bitvě dorazilo do Athén 2000 Sparťanů. Ke své lítosti přišli příliš pozdě na to, aby se mohli zúčastnit boje.\n\nDůsledky bitvy u Marathónu byly zásadní pro obě strany konfliktu. Athéňané si ověřili, že jsou schopni bojovat a zvítězit nad dosud nepřemožitelnými Peršany, což, pokud akceptujeme Hérodotova slova, byl pozoruhodně výjimečný výkon. Athény zvýšily tímto senzačním vítězstvím svoji reputaci v celém řeckém světě. Jak napsal římský historik Cornelius Nepos: \"„Dodnes se nestalo nic proslulejšího než tato bitva. Nikdy jindy tak malá hrstka neporazila tak ohromnou moc.“\" Helénové díky tomuto vítězství pochopili, že jsou s to odolat Peršanům. Nedlouho po Marathónu proto mnohé z obcí vypověděly svoje podrobení se Dáreiovi a připojily se na stranu Athéňanů a Sparťanů. Nicméně ještě závažnější byl dopad Marathónu pro Peršany, neboť v této bitvě došlo k první porážce pravidelného perského pěšího vojska od dob vlády Kýra Velikého, před více než dvěma generacemi.\n\nPohroma Peršanů v Řecku učinila Dáreia o to víc dychtícího po dobytí této země. Po bitvě u Marathónu strávil velkokrál další tři roky budováním nového vojska, ovšem dříve než byly přípravy završeny, vypuklo v Egyptě povstání, které ho přinutilo kampaň do Řecka odložit. Po Dáreiově smrti v roce 485 př. n. l. nastoupil na perský trůn jeho syn Xerxés I. Ten nejprve zdolal vzpouru v Egyptě a následně také v Babylónu. Pak mohl napřít svoji pozornost západním směrem, k evropským břehům Egejského moře. Xerxés nařídil všem městům své rozlehlé říše poskytnout vojáky, lodě, koně a nezbytné zásoby. Po čtyřech letech byla v Malé Asii shromážděna obrovská branná moc. Na poloostrově Chalkidiké, na sever od hory Athós, byl prokopán kanál, který měl zabránit opakování katastrofy z roku 492 př. n. l., a rovněž byl postaven most přes řeku Strýmón. Zároveň egyptští a féničtí technici zkonstruovali poblíž Abýdu z lodí pontonový most přes Helléspont, který je zde široký pouze asi jeden a půl kilometru. Peršané si dále získali přízeň četných řeckých polis. Mezi nimi vynikal peloponéský Argos, jehož obyvatelé se zavázali přejít na stranu velkokrále, jakmile perské vojsko dosáhne hranic jejich území. Rod Aleuovců vládnoucí v thesalském městě Lárísa považoval perský vpád za příležitost rozšířit vlastní moc. Taktéž Théby byly ochotny přejít na stranu Peršanů a učinily tak ihned po bitvě u Thermopyl.\n\nNedlouho po vítězství u Marathónu přiměl Miltiadés Athéňany k podniknutí expedice na Kykladské ostrovy. Jeho tažení na ostrově Paros však ztroskotalo, přičemž zde byl vážně zraněn. Miltiadův neúspěch podnítil jeho politické soupeře k protestům, jež vedly k Miltiadově pádu. Po svém návratu do Athén byl obviněn z vlastizrady a odsouzen k smrti. Trest byl sice zmírněn na pokutu padesáti talentů, nicméně dříve než mohl tuto sumu zaplatit, podlehl ve vězení utrženým zraněním. V athénské politice se nyní svářily dvě strany, demokraté vedení Themistoklem a aristokraté v čele s Aristeidem. V roce 487 př. n. l. bylo poprvé užito střepinového soudu (\"ostrakismus\"), jímž byli postiženi převážně vůdčí představitelé zastánců míru s Persií. O pět let později zvítězil Themistoklés nad Aristeidem, který byl ostrakismem vypovězen z Athén. V téže době probíhala válka mezi Athénami a ostrovem Aigínou, jež byla nejsilnější námořní mocností Řecka a jejíž lodě pustošily attické pobřeží. Themistoklovi se následně podařilo pohnout své spoluobčany k využití zisků z nově objevené stříbrné žíly v Lauriu k rozsáhlému programu výstavby triér. Themistoklés nechal vystrojit flotilu zdánlivě proti Aigíňanům, ve skutečnosti však připravoval svoji obec k novému střetu s Peršany. Athéňané si tak během dalších dvou let opatřili loďstvo čítající dvě stě triér.\n\nV celém Řecku byly dobře známy zprávy o obnovených perských přípravách. Na podzim roku 481 př. n. l. byl proto do Poseidónova chrámu na Isthmu svolán kongres všech řeckých obcí, které dosud nebyly porobeny Peršany. V téže době se Xerxés přemístil do Sard, kde hodlal přezimovat před blížící se invazí. Tváří v tvář hrozícímu nebezpečí se Řekové pokusili sjednotit všechny obce do jediné veliké aliance k obraně vlasti. Došlo i k veřejnému usmíření mezi Athénami a Aigínou. Avšak leckteré městské státy zůstaly stranou, k čemuž je vedla obava z perské moci, případně žárlivost k vedoucí pozici Sparty (z tohoto důvodu odmítly účast sicilské a italské obce, které požadovaly, aby v čele stál syrakúský vládce Gelón). Mnohé byly nakloněné Peršanům. Vzniknuvší vojenský spolek pod vedením Sparty tvořilo třicet jedna států z Peloponésu, z Euboie a Athény. Spolek tudíž sdružoval pouze menší část řeckých poleis. Ostatní zůstali buď neutrální nebo se jako Thesálie a posléze Bojótie poddali Peršanům. Strategický plán Helénů, vypracovaný Themistoklem, spočíval ve svedení námořní bitvy, v níž by bylo perské loďstvo poraženo, čímž by perské pozemní síly byly kvůli nedostatečnému zásobování přinuceny stáhnout se z Řecka. Návrh Sparty, aby byl přehrazen Isthmos, nebyl přijat, jelikož by tím celé severní Řecko bylo přenecháno bez boje Peršanům.\n\nPerské vojsko z východních satrapií se shromáždilo v létě a na podzim roku 481 př. n. l. v Kappadokii, odkud je Xerxés odvedl do Sard, kde strávil zimu. Brzy na jaře následujícího roku 480 př. n. l. se armáda vydala k Helléspontu, kde se s ní u Abýdu spojily oddíly ze západních satrapií. Celkový počet pozemních a námořních sil, s nimiž zahájil Xerxés tažení do Řecka, byl předmětem mnoha diskusí a sporů. Podle Hérodota se prý Peršané přesunovali sedm dní a sedm nocí po mostě do Evropy, přičemž jejich vojsko zahrnovalo 1 700 000 pěšáků, 80 000 jízdy a 1207 válečných lodí. Moderní historikové však vůči Hérodotem a jinými antickými autory podávaným údajům přistupují značně kriticky, neboť je považují za velice nepřesné a úmyslně zveličené. Podle všeobecně převládajícího mínění disponoval perský král zhruba 200 000 až 250 000 vojáky. Podobné výhrady existují i ke zmiňované velikosti perského námořnictva. Asi po třech měsících pochodu Thrákií a Makedonií dorazili Peršané k Thermám (dnešní Soluň). Během cesty byla část pěchoty přepravována loďstvem, jež bez potíží překonalo kanál při poloostrovu Athós. Po vplutí do Thermského zálivu se perská flotila vydala podél pobřeží na jih. U břehů Magnésie poblíž pohoří Pelion byli však Peršané zastiženi strašlivou, tři dny trvající bouří, jíž padla za oběť třetina lodí. Tato událost výrazně zvýšila morálku Helénů, kteří v ní spatřovali odplatu bohů.\n\nV době, kdy Xerxés ještě dlel v Abýdu, vyslali Řekové vojsko 10 000 mužů vedených Sparťanem Oienetem, jemuž byl podřízen Themistoklés, do údolí Tempé, průsmyku mezi Thesálií a Makedonií. Protože se ale Helénové nemohli spolehnout na Thesaly a navíc hrozilo, že Peršané překročí hory jinou cestou, ustoupili zpět na jih. V srpnu 480 př. n. l. dosáhli Peršané Thesálie, aniž by při postupu narazili na jakýkoli odpor. Někdy v témže momentě se u Thermopyl utábořil menší oddíl vyslaný řeckými obcemi, jemuž velel spartský král Leónidás. Po příchodu k Thermopylám zde Xerxés nalezl hradbu bráněnou třemi sty Sparťany a asi 7000 hoplíty z jiných obcí. Xerxovi zvědové informovali krále o nepatrném počtu Řeků a o tom, že Sparťané si zdobí vlasy, což, jak Xerxovi vysvětlil jeho rádce Démaratos, byl starodávný zvyk vykonávaný Sparťany před bojem, v němž očekávali smrt. Xerxés však Démaratovi nevěřil a pozdržel svůj útok o čtyři dny, neboť spoléhal, že se Řekové vzhledem k ohromné převaze Peršanů raději rozejdou. Rovněž k nim poslal svého hlasatele, jenž královým jménem vyzval Řeky ke složení zbraní. Na to mu Leónidás odpověděl, „pojď a vezmi si je!“ (\"„molón labe!“\").\n\nPřesvědčen takovými důkazy o odhodlanosti Řeků, konečně pátý den vyslal proti nim Xerxés vybraný oddíl Médů. Ačkoli Médové bojovali udatně, nedosáhli ničeho kromě těžkých ztrát, čímž Helénové králi ukázali, \"„že má mnoho lidí, ale málo mužů.“\" Následujícího dne vrhl Xerxés do boje svoji elitní osobní gardu deseti tisíc Nesmrtelných, ale ani oni proti Řekům neuspěli. Xerxés byl prý spatřen jak v hněvu třikrát vyskočil ze svého trůnu. Zvrat ve vývoji bitvy přivodil teprve jistý Málijec jménem Efialtés, který Peršanům pověděl o tajné stezce přes hory, umožňující proniknout do týlu Řeků. Ihned byl vyslán silný oddíl perských vojáků, kteří za svítání sedmého dne dosáhli vrcholu. Zde umístění Fókové uprchli poté, co uviděli blížící se nepřátele.\n\nKdyž se Leónidás dozvěděl o těchto skutečnostech, nařídil svolat válečnou radu. Mnozí byli toho názoru, že je třeba uniknout hrozícímu obklíčení nalezením lépe hájitelného místa. Ovšem Leónidás, jenž znal věštbu Pýthie, podle níž musel zhynout buď spartský král anebo Sparta, odmítl. Tři sta Sparťanů a sedm set Thespijců se pak rozhodlo setrvat v průsmyku a pokračovat v bitvě. Leónidás nehodlal vyčkávat na perský útok a v čele svých druhů napadl nepřátele. Tisíce z nich prý byly pobity a zbytek zatlačen až k moři, když však byla zlomena většina řeckých kopí, začaly ztráty Helénů povážlivě stoupat. Jedním z prvních padlých byl sám Leónidás, kolem jehož těla byl sveden nejurputnější boj. Peršané čtyřikrát zaútočili, aby ho získali, pokaždé byli odraženi. Vyčerpaní a zranění Sparťané a Thespijci se nakonec i s Leónidovým tělem stáhli za hradby, kde byli obklíčeni a doraženi šípy nepřátel. Řekové později vztyčili na tomto místě na počest Leónida a jeho mužů dva mramorové monumenty. Na jednom z nich byla vyryta památná slova: \"„Poutníče, zvěstuj Lakedaimonským, poslušni zákonů jejich, mrtvi že ležíme zde.“\"\n\nMezitím řecké loďstvo, tvořené 330 triérami, z nichž zhruba dvě třetiny náležely Athéňanům, kotvilo u mysu Artemísion na severu ostrova Euboia. Velení příslušelo nikoli Themistoklovi nýbrž spartskému nauarchovi Eurybiadovi. Po skončení bouře na pobřeží Magnésie pokračovaly perské lodě kolem Pagaského zálivu a poté zakotvily u Afet nedaleko řeckých lodí. Po zjištění počtu perských plavidel chtěli mnozí z Řeků opustit svoji pozici. Themistoklés a Euboiané, kteří se obávali o své ženy a děti, je jen s obtížemi přesvědčili, aby vytrvali na místě a utkali se s Peršany. Současně se 200 perských lodí vypravilo podél východního pobřeží Euboie, aby Řekům zablokovalo únikovou cestu obsazením úžiny Euripos. Řekové se však o tomto úskoku dozvěděli a vyslali na jih část svých lodí. Když se jim v tom hlavní část perských sil pokusila zabránit, rozhořel se boj, v němž byli Peršané odraženi. Následující noci pak bouře zasáhla perské lodě plující k Euripu a většinu z nich vážně poničila. Tyto nezdary ale Peršany neodradily od dalšího útoku o dva dny později. Bitva trvala celý den a vyžádala si řadu lodí na obou stranách. Podle Hérodotova tvrzení byla zničena nebo poškozena polovina athénských triér a poté, co se rozšířila zpráva o pádu Thermopyl do rukou Peršanů, odpluly řecké lodě Euboiskou úžinou směrem k Athénám. Třebaže bitva u Artemísia skončila nerozhodně, Řekům dodala naději a odvahu, neboť si uvědomili, že za příznivějších podmínek by byli schopni Peršany na moři porazit.\n\nPo vítězství u Thermopyl vtrhl Xerxés do Dóridy a Fókidy a vypaloval tamní města. Třebaže Athéňané žádali ostatní Řeky, aby šli Fókům na pomoc, Sparťané a většina Peloponésanů soustředili svoje síly na Isthmos, kde se hodlali opevnit. Za této zoufalé situace navrhl Themistoklés svým spoluobčanům, aby opustili Athény a spolehli se na své lodě, jelikož podle věštby \"„dopustí Zeus, že Heladě zůstanou dřevěné hradby, které nápory vydrží“\". Těmito dřevěnými hradbami byly podle Themistokla myšleny athénské triéry. Athéňané po dlouhém rozvažování Themistoklův návrh přijali, načež byly ženy a děti dopraveny do Troizény a na Salamínu. V okamžiku největšího nebezpečí svolil Themistoklés k návratu vypuzených politiků včetně Aristeida, čímž chtěl upevnit jednotu obce. Xerxés a jeho vojáci zatím vstoupili do opuštěných Athén a oblehli Akropolis, jejíž obránci se odmítali vzdát. Peršané je však brzy přemohli a zmasakrovali. Všechny chrámy a budovy na athénském hradě byly vydrancovány a spáleny. Spolu s ostatními Řeky pak Athéňané na lodích i na Salamíně viděli, jak zlověstné plameny stravují Akropoli.\n\nPeloponéští velitelé flotily, obzvláště Sparťan Eurybiadés a Korinťan Adeimantos, chtěli ustoupit k Isthmu, kde se shromažďovalo řecké pozemní vojsko. Themistoklés jim však pohrozil, že 200 athénských triér, které tvořily jádro řeckého loďstva, odpluje k jižní Itálii. Také zdůrazňoval, že přenechají-li Helénové průliv u Salamíny Peršanům, nejenže budou muset riskovat bitvu na otevřeném moři, kde jejich šance na vítězství budou podstatně nižší, navíc perské loďstvo bude moci vylodit své pozemní síly kdekoli na Peloponésu, čímž budou Řekové na Isthmu obklíčeni. Těmito slovy získal Themistoklés Eurybiada na svou stranu, avšak jakmile se mohutná králova flotila přiblížila i s perským vojskem k úžině u Salamíny, Řekové znovu znejistěli a chystali se stáhnout. Nato Themistoklés vyslal svého oddaného perského otroka Sikkina ke Xerxovi, aby mu od Themistokla jako králova přítele vzkázal, že Helénové postrádají svornost a jsou připraveni prchnout od Salamíny, pročež by měl Xerxés Řeky obklíčit a zajistit si tak snadné vítězství. Ještě téže noci, zatímco se Řekové radili o dalším postupu, zablokovaly královy egyptské lodě mezi Megarou a Salamínou západní ústí úžiny, čehož si jako první povšiml Aristeidés. Současně Peršané provedli námořní výsadek svých pozemních vojsk na ostrůvku Psytalleia. Jelikož Helénové byli nyní zcela odříznuti, nezbylo jim než svést bitvu.\nV ranních hodinách zřejmě 28. září roku 480 př. n. l. se perské lodě v čele s Féničany vydaly od attického pobřeží směrem k úžině, kde se seskupily do tří řad. Jejich počet byl zhruba dvojnásobný oproti 350 řeckým triérám. Během noci se na severovýchodním pobřeží Salamíny připravily rovněž řecké lodě, jejichž paluby byly zaplněny námořníky a vojáky. Athéňané zaujali levé křídlo, kde čelili Féničanům. Euboiané a Aigíňané byli umístěni ve středu bojové sestavy a na čestné pravé straně se nacházeli Sparťané a ostatní Peloponésané. Než byl boj zahájen, usedl Xerxés na zlatý trůn na výšině nad průlivem, odkud pozoroval střetnutí. Bitva u Salamíny se rozhořela po útoku jedné z aigínských triér, jíž ihned přispěchali na pomoc ostatní Řekové. Menší velikost a větší bytelnost jejich plavidel jim i při nižší rychlosti zajišťovala vyšší manévrovatelnost, jež chyběla obrovským perským korábům, které navíc zápolily s nedostatkem prostoru.\n\nKdyž se Féničané přiblížili ke svým protivníkům, vrhly se athénské lodě do jejich boků, načež je oddělily od zbytku flotily a zahnaly k attickým břehům. Řekové bojovali ukázněné a bez jakéhokoli nepořádku, zatímco Peršané se navzdory své statečnosti potýkali s chybějícím taktickým plánem. Posádky do sebe vrážejících perských lodí vystavených úderům zobců triér posléze zpanikařily a obrátily své lodě zpět. Athénské triéry dobíjely izolované perské lodě a ty, které Athéňanům unikly, zničili na otevřeném moři Aigíňané. Celý průliv u Salamíny byl zaplněn vraky poškozených a hořících perských lodí. Aristeidés poté s oddílem hoplítů obsadil Psyttaleiu a pobil všechny zdejší perské vojáky. Bitva skončila po západu slunce naprostým řeckým vítězstvím. Řekové přišli v tomto zápase o 40 triér, naproti tomu perské ztráty činily 200 lodí a kolem 50 000 mužů.\n\nI přes porážku na moři perské vojsko dosud okupovalo Attiku a jejich loďstvo nadále převyšovalo řecké svým počtem. Zuřící Xerxés nechal po bitvě popravit řadu Féničanů, jež považoval za viníky porážky. Zbývající fénické loďstvo strachující se králova hněvu následně odplulo z Faléru zpět do svých domovských přístavů. Perské námořnictvo tím ztratilo nadvládu na moři, takže nebylo schopno zabezpečit králův návrat do Asie. Xerxés naplněný obavami, aby se Helénové nepokusili strhnout most přes Helléspont, neboť se v téže době vzbouřily řecké obce na Chalkidiké, rozkázal většině svého vojska a zbytku lodím vrátit se do Sard. Peršany odplouvající z Faléru stíhali Řekové až k ostrovu Andros. Část perského vojska byla ponechána v Řecku pod velením Mardonia, jenž doprovázel krále při jeho ústupu až do Thesálie a zde pak přezimoval. V průběhu zimy Mardonios zkonsolidoval perské pozice v severním Řecku, načež se na jaře roku 479 př. n. l. vydal na jih do Attiky a znovu dobyl Athény. Po neúspěšných pokusech přimět Athéňany ke změně stran dal Mardonios celé město srovnat se zemí.\n\nZdrženlivost, jíž Sparta projevovala po bitvě u Thermopyl, příliš neprospěla řecké věci. Nakonec to však byly právě spartské zbraně, které trvale ukončily perskou hrozbu v Řecku. Pod dojmem obnoveného perského útoku se v létě 479 př. n. l. vypravil Pausaniás v čele 5000 spartiatů a 5000 peroiků, doprovázených podle Hérodota 35 000 heilóty, ze Sparty na Isthmos. Toto byla největší vojenská síla, jakou do té doby Sparta vyslala do pole. K spartské armádě se připojily také vojenské sbory mnoha dalších řeckých států. Athéňané vyslali 8000 těžkooděnců, Korinťané 5000, Megařané 3000. Řecké vojsko čítalo celkově kolem 38 000 hoplítů, k nimž je třeba připočítat ještě lehkooděnce a heilóty. Slabinu Helénů ale představovala absence jízdy a nízký počet lučištníků. Perské síly byly asi trojnásobné oproti Řekům, přičemž součástí Mardoniova vojska byly i kontingenty Thébanů a jiných properských Řeků. Když se Mardonios doslechl o postupu Lakedaimónských, ustoupil z Attiky do Bojótie a zde se utábořil u řeky Ásópos poblíž města Plataje.\nŘekové zamýšleli svést obrannou bitvu, v níž by využili své falangy a tudíž se snažili vyprovokovat Peršany k útoku. Avšak Mardonios si počínal nanejvýš obezřetně a neprojevoval nejmenší úmysl Řeky napadnout. Řecké vojsko se zformovalo na vyvýšeninách na jižním břehu Ásópu ve vzdálenosti asi osmi kilometrů od Peršanů, kteří se opevnili na protější straně řeky. V nadcházející bitvě u Platají tvořili Sparťané pravé křídlo řeckého vojska, nalevo stáli Athéňané a oddíly ostatních řeckých obcí byly rozmístěny ve středu. Po deseti dnech vzájemného vyčkávání, nařídil Mardonios svým lučištníkům, aby zabránili Řekům v přístupu k řece. Zároveň do týlu řeckého vojska vyslal své jezdce, kteří znečistili prameny vody a ohrožovali zásobovací linie Helénů. Pausaniás se tudíž rozhodl stáhnout vojsko výše do kopců a zaujmout tak výhodnější postavení blíže Platajím. Během nočního přesunu Řeků došlo však ke zmatkům, pročež Mardonios ráno následujícího dne nařídil rozhodný útok proti rozptýleným Řekům.\n\nJako první byli perskou jízdou napadeni Sparťané, kteří kryli noční ústup. Nedlouho nato byli Athéňané vystaveni útoku properských Řeků. Peršané zasypávali spartskou falangu salvami šípů, čímž jí způsobili vážné ztráty. Ovšem když se Mardonios přiblížil se svojí pěchotou ke spartské linii, podnikl Pausaniás okamžitý a rozhodný protiútok. Peršané nebyli schopni snést nápor spartských těžkooděnců a začali pozvolna ustupovat. V témže momentě hrozilo Athéňanům na levém křídle obklíčení, avšak včasný návrat řeckého středu zamezil athénské pohromě. Mezitím Sparťané zabili v lítém boji Mardonia a spolu s řeckými spojenci se pustili do pronásledování Peršanů, jejichž ústup se postupně změnil v regulérní útěk. Taktéž Athéňané získali navrch nad proti nim stojícími Thébany. Část perského vojska hledala záchranu ve svém opevněném táboře, Řekům se však podařilo ho dobýt, takže všichni královi vojáci v něm byli zmasakrováni. Zbytky Peršanů se pak vydaly na strastiplnou cestu zpět za Helléspont. Krátce po bitvě oblehli Řekové Théby a po měsíci bojů město dobyli. Properští vůdcové města byli poté odvedeni na Isthmos, kde je dal Pausaniás popravit.\n\nÚdajně v tentýž den, kdy se konala bitva u Platají, svedlo 110 řeckých triér pod velením spartského krále Leótychida vítěznou bitvu u Mykalé, v níž bylo rozdrceno 300 perských lodí. Řekové pak pluli k Helléspontu s cílem zničit most do Evropy. Poté, co dorazili na místo, však nalezli most v troskách. Řekové v Malé Asii a na Kykladech, povzbuzení Xerxovým nezdarem, nyní opět povstali. Když požádali o pomoc, Sparťané jim navrhli, aby přesídlili do severního Řecka, což Iónové odmítli. V roce 478 př. n. l. se flotila složená z 20 peloponéských triér a 30 athénských vypravila pod velením Pausania na Kypr. Řekové sice osvobodili své zdejší krajany, avšak fénická města se jim ubránila. Kypr tak i nadále zůstal základnou perského loďstva. Řecká flotila se pak plavila k Bosporu, kde oblehla Byzantion. Protože se krátce předtím athénský vojevůdce Xanthippos zmocnil Séstu při Helléspontu, ovládnutím Byzantia si Řekové mohli zajistit spojení s poleis na pobřeží Černého moře.\n\nPo dobytí Byzantia bylo zajato mnoho vysoce postavených perských šlechticů. Na Pausania, jenž pocházel z královského rodu Ágidovců, udělali Peršané silný dojem svými mravy a způsobem odívání, které záhy převzal za své. Svým orientálním vystupováním však pohoršoval jak Ióny tak Peloponésany. Jeho autorita navíc utrpěla šířícími se zvěstmi o tom, že tajně spolupracuje s perským satrapou Frýgie Artabazem. Pausaniás byl tudíž odvolán do Sparty a velení nad spojeneckým vojskem převzal Aristeidés. V následujícím roce 477 př. n. l. vyslali Sparťané do Byzantia jiného velitele, doprovázeného menším oddílem, nicméně Iónové dosud si pamatující Pausaniovo autokratické jednání, ho požádali, aby odešel. Již po vypuzení Peršanů z Řecka ztratili Sparta a ostatní Peloponésané zájem na pokračování ve válce, v čemž je tato událost ještě utvrdila. Vzniklé mocenské vakuum brzy vyplnily Athény, které založily svoji první námořní alianci, známou jako délský spolek.\n\nAristeidés, tehdejší vůdce Athéňanů, zapůsobil svým jednáním a povahou na maloasijské Řeky velice příznivě. Jelikož Athéňané byli podobně jako značná část asijských Řeků iónského původu, požívali u svých spolubojovníků více důvěry než dórští Sparťané. V roce 477 př. n. l. byl na ostrov Délos svolán kongres řeckých obcí, ležících na ostrovech či pobřeží Egejského moře. Na tomto posvátném místě, jež bylo centrem Apollónova kultu, vytvořily zmíněné řecké městské státy tzv. délský spolek, přičemž vůdčí postavení v této alianci náleželo Athéňanům díky velikosti jejich námořnictva. Členové spolku se zavázali pokračovat ve válce s Peršany, k čemuž měli přispívat buď poskytnutím svých námořních sil anebo placením dávek do společné pokladnice. Výrazná zásluha na založení a organizaci spolku příslušela Aristeidovi a Themistoklovi. O několik let později však Themistoklés ztratil důvěru athénského lidu a kvůli podezření ze zapojení do Pausaniova spiknutí musel odejít do vyhnanství v Persii. Po Aristeidově smrti převzal vedení aristokratické strany Miltiadův syn Kimón. Ten v roce 476 př. n. l. zahájil tažení proti městu Eion při ústí Strýmónu, které dosud střežila perská posádka. Město padlo poté, co Kimón nechal odklonit tok řeky a hradby města se sesuly. Po osvobození Eionu se řada řeckých měst na thráckém pobřeží připojila k délskému spolku. Do roku 465 př. n. l. pak Kimónovy triéry vypudily poslední zbývající Peršany z Thrákie, čímž skončila perská přítomnost v Evropě.\n\nV roce 466 př. n. l. shromáždil Kimón 200 athénských a 100 spojeneckých triér a vydal se na jihovýchod do Pamfýlie. Jeho flotila následně rozdrtila perské síly v bitvě u řeky Eurymedóntu, čímž byla k délskému spolku připojena také Lýkie. Po vítězství u Eurymedóntu podnikli Athéňané novou výpravu na Kypr. O čtyři roky později povstal proti perské nadvládě Egypt. Athéňané ochotně vyhověli egyptské prosbě o pomoc a v roce 460 př. n. l. poslali povstalcům 200 triér, které předtím operovaly na Kypru. Peršané seskupili velmi početné vojsko (Ktesiás a Diodóros Sicilský hovoří až o 400 000 mužích), jež mělo zadusit egyptskou vzpouru. Bitva se prý odehrála na západním břehu Nilu, přičemž rozhodující podíl na perské porážce náležel athénské falanze. Perská armáda nato unikla do Memfidy. Nedaleko odsud se pak strhlo námořní střetnutí, v němž 40 athénských a 15 samských lodí potopilo 30 perských plavidel a dalších 20 zajalo.\n\nMezi léty 459 až 456 př. n. l. pokračovali Athéňané a Egypťané v obléhání Peršanů v Memfidě. Když však byla velká část athénského loďstva odvelena do Egejského moře, Peršané sestavili novou flotilu 300 lodí, jíž doprovázelo značné pozemní vojsko. Poblíž Memfidy poté došlo k nové bitvě, během níž byl zabit athénský velitel. Z obléhatelů se nyní stali obležení, neboť poražení Egypťané a 6000 Athéňanů bylo Peršany sevřeno po dobu osmnácti měsíců na ostrově Prosoptis v deltě Nilu. Vytrvalí Peršané se neodvážili vylodit na ostrově a místo toho zahradili tok řeky, načež překvapili Egypťany pozemním útokem. Egypťané se ihned vzdali, pročež perský velitel Megabyzos vyzval Athéňany ke kapitulaci. Některým Athéňanům byl povolen návrat do vlasti přes Kyrénu, avšak velký počet upadl do zajetí. Loďstvo vypravené z Athén k vyproštění obleženého vojska bylo překvapeno a poraženo Peršany. V důsledku toho padl Kypr zpět do rukou perského krále Artaxerxa I. Athéňané a jejich spojenci přišli v těchto taženích údajně o 20 000 mužů.\n\nV roce 450 př. n. l. se Kimón vypravil v čele 200 triér na Kypr a do Kilíkie, neboť Peršané poskytli podporu některým iónským obcím, které usilovaly o odpadnutí od délského spolku. Proti Athéňanům se u Kypru postavilo 300 perských lodí pod velením Artabaza. Po počátečních úspěších se Kimónovi nepodařilo dobýt kyperskou pevnost Kition. Navíc v průběhu obléhání Kitia Kimón zemřel na následky zranění či z důvodu nemoci. Na smrtelné posteli nařídil svým důstojníkům, aby upustili od dobývání Kitia a stáhli se ke kyperské Salamíně. Jeho smrt byla pečlivě tajena před athénským vojskem a spojenci. Asi o měsíc později zvítězili Athéňané nad Peršany v bojích odehrávajících se na moři i na zemi. Podle Thúkýdida se konaly obě bitvy u Salamíny. Kimón tak dokonce i po své smrti dokázal Peršanům uštědřit porážku.\n\nPo této bitvě byli délský spolek i Peršané zcela vyčerpáni. Žádná z válčících stran nebyla schopna zajistit si úplnou kontrolu nad východním Středomořím. Perský velkokrál proto vyslal do Athén své emisary s nabídkou příměří, k čemuž byl Periklés příznivě nakloněn. Podle Diodóra poslal athénský vůdce na podzim 449 př. n. l. bohatého athénského politika Kallia do perských Sus, aby zde vyjednával o míru. Přesná povaha ujednání, které se stalo známým jako „Kalliův mír“, zůstává nejasná. Diodóros tvrdí, že se jednalo o „významnou smlouvu“, avšak Thúkýdidés o ní nepodává žádné zprávy. Historicita Kalliova míru je přinejmenším sporná, jelikož všeřecký spolek by ztratil svůj smysl, což nebylo v zájmu Athén, které se, slovy Thúkýdida, staly jeho hegemonem. Podmínky obsažené v míru byly podle Diodóra následující: všechny řecké obce v Asii obdrží autonomii; maloasijští satrapové se smějí přiblížit k řeckým obcím nanejvýš do vzdálenosti tří dnů chůze; žádná perská válečná loď se nesmí plavit v Egejském moři nebo Propontidě; pokud velkokrál a jeho velitelé budou toto dodržovat, zavazují se Athéňané nevést válku proti perské říši. Po uzavření míru Athéňané odvolali svých 60 triér z Egypta a své vojenské síly z Kypru (zřejmě se jednalo o součást ujednání, ačkoli to nebylo výslovně uvedeno) a přestali vést vojenské operace na těchto územích. Bez ohledu na to, zda byl Kalliův mír skutečně uzavřen, období řecko-perských válek v polovině 5. století př. n. l. definitivně skončilo.\n\nPeršané a Řekové pokračovali ve vzájemném zasahování do svých záležitostí. V roce 411 př. n. l. se Peršané zapojili do peloponéské války, když vytvořili oboustranný obranný pakt se Spartou, jíž finančně přispívali k vedení námořního boje s Athénami výměnou za kontrolu Iónie. V roce 404 př. n. l. se Kýros mladší pokusil zmocnit perského trůnu a za tímto účelem si opatřil 13 000 žoldnéřů z celého řeckého světa, z nichž Sparťanů bylo asi 700 až 800. Sparťané prý věřili, že pouze plní podmínky sjednané smlouvy a neznali pravý účel Kýrova tažení na východ. Po Kýrově porážce v bitvě u Kúnax podnikli přeživší Řekové legendární „pochod deseti tisíc“ (\"Anabasis\"). Artaxerxés II. se pokusil využít svého vítězství nad Kýrem mladším k obnovení nadvlády nad iónskými městskými státy. Iónové se ale odmítli vzdát a vyzvali Spartu, aby je podpořila. Zároveň v téže době došlo k dočasnému sblížení mezi perskou říší a Athénami. Kvůli následnému vypuknutí korintské války v Řecku byli Sparťané nakonec přinuceni přenechat maloasijské Řeky Peršanům. Tato skutečnost pak byla stvrzena v tzv. královském míru (případně Antalkidův mír). Po dalších šedesát let se žádný řecký stát neodvážil střetnout s Persií. Teprve král Filip II. Makedonský, který v roce 338 př. n. l. vytvořil v Korintu všeřecký spolek zdánlivě podobný tomu, jenž vznikl v roce 481 př. n. l. na tomtéž místě, vyhlásil svůj úmysl podmanit si západní část Malé Asie. Avšak dříve než stačil svůj záměr uskutečnit, byl zavražděn. Jeho syn Alexandr Makedonský vyrazil v roce 334 př. n. l. s 38 000 vojáky vstříc Asii. Během pouhých tří let Alexandr vyvrátil perskou říši a ukončil panování dynastie Achaimenovců. Působení řecké civilizace se díky jeho výbojům rozšířilo až k břehům řeky Indus.\n\nVše, co je nám v současnosti o tomto konfliktu známo, pochází takřka výlučně z per starověkých řeckých autorů. Nejdůležitějším pramenem je dílo Hérodota, historika původem z Halikarnássu, který poté, co byl vyhnán ze svého rodného města, procestoval v polovině 5. století př. n. l. velkou část středomořského světa od Skythie až po Egypt. Při tom se zabýval sběrem informací o řecko-perských válkách a jiných událostech, jež pak všechny sepsal ve svém díle nazývaném česky Dějiny (\"Histories apodeixis\"). Tento spis začíná Kroisovým dobytím Iónie a končí pádem města Séstos v roce 479 př. n. l. Předpokládá se, že v této práci Hérodotos reprodukoval to, co mu sdělili jeho hostitele a patroni, aniž by přitom takto nabyté údaje podroboval bližšímu kritickému zkoumání. V důsledku toho je v Dějinách obsaženo mnoho pravdivých informací, avšak často je přítomné také zveličování skutečností a místy politická propaganda. Přesto antičtí historikové pokládali jeho práci za kvalitnější než výtvory jeho předchůdců, což je důvod, proč Cicero nazval Hérodota „otcem historie“.\n\nAthéňan Thúkydidés měl v úmyslu sestavit dílo, které by navazovalo na Hérodotovo a končilo peloponéskou válkou v roce 404 př. n. l. Jeho sbírka knih je česky pojmenována Dějiny peloponnéské války. Všeobecně panuje názor, že Thúkýdidés zemřel dříve, než byl schopen svůj spis dokončit, neboť jsou v něm vylíčeny pouze události prvních dvaceti let peloponéské války. O předchozím vývoji se zde vyskytuje jen malé množství informací. Skutečnosti důležité z hlediska řecko-perských válek jsou shrnuty v první knize.\n\nZ pozdějších spisovatelů lze zmínit Efora z Kýmé, jenž ve 4. století př. n. l. vytvořil všeobecné dějiny, které zahrnují i události spadající do období řecko-perských válek. Diodóros Sicilský napsal v 1. století n. l. knihu o dějinách od počátku věků, v níž se zmiňuje rovněž o konfliktu Řeků a Peršanů. Dílo nejvíce vycházející z perských pramenů sepsal Řek Ktesiás z Knidu, který byl osobním lékařem krále Artaxerxa II. Jeho práce se zaobírala perskými dějinami a vznikla ve 4. století př. n. l. Ktesiás se do určité míry vysmívá Hérodotovi a svůj vlastní spis považuje za přesnější, neboť údaje jím zaznamenané převzal od Peršanů. Díla těchto tří autorů se však nedochovala v celém znění.\n\nPouze fragmenty o řecko-perských válkách se zachovaly ve spise Myriobiblon, jenž zhotovil Fotios, který se stal v 9. století konstantinopolským patriarchou, dále v knize Eklogy od byzantského císaře Konstantina VII. Porfyrogenneta a v Sudě, byzantské encyklopedii z 10. století. Současným historikům tudíž nezbývá než doplňovat Hérodotova a Thúkýdidova tvrzení ze spisů pozdějších analistů, kteří se primárně zaobírali jinými skutečnostmi. Mezi taková díla patří Plútarchovy Životopisy ze 2. století n. l. a cestopis jižního Řecka, sepsaný v tomtéž století zeměpiscem a cestovatelem Pausaniem, jehož nelze zaměňovat se spartským vojevůdcem téhož jména. Taktéž někteří římští historikové se věnovali líčení průběhu řecko-perských válek. K nim patří Junianus Justinus a částečně i Cornelius Nepos.\n\n\n\n"}
{"id": "30719", "url": "https://cs.wikipedia.org/wiki?curid=30719", "title": "Muž bez vlastností", "text": "Muž bez vlastností\n\nMuž bez vlastností (v originále německy \"Der Mann ohne Eigenschaften\") je třídílný román rakouského spisovatele Roberta Musila.\n\nČesky byl poprvé vydán v roce 1980, podruhé v roce 1998, potřetí v roce 2008, ve všech případech v překladu Anny Siebenscheinové.\n\nRobert Musil psal \"Muže bez vlastností\" přes dvacet let. Začal v roce 1921 a pokračoval až do své smrti v roce 1942. První dva svazky byly vydány v roce 1930, třetí, nedokončený posmrtně v roce 1943.\n\nRomán nesl v průběhu tvůrčích prací různá jména, např. Katakomby, Achilles (jak se měl původně jmenovat hlavní hrdina) či Špión.\n\nDěj románu a jeho postavy (až na výjimky, např. epizodický výstup císaře Františka Josefa I.) jsou smyšlené. Řada románových postav však měla svůj reálný předobraz v Musilově životě. Jeho přítelkyně Elsa (Berta) von Czuberová, se kterou se znal při svých studiích v Brně v letech 1889 až 1901 jej inspirovala k postavě Agaty, sestry hlavního hrdiny. Přátelé Donath a Alice Charlemontovi byli předobrazem románové dvojice Waltera a Klarisy a vídeňská milovnice kultury, jež otevřela vlastní literární salón, Eugenie Schwarzwaldová byla Diotimou Musilova života. Samotný hlavní hrdina Ulrich se pak shoduje řadou rysů s autorem, dílo tudíž nese značné autobiografické prvky. Ulrichovy názory se do velké míry kryjí s názory a postoji samotného Musila. Také většina reálií je autentická.\n\nMusil původně nechtěl vydat román, dokud nebude zcela dokončený, ale na naléhání svého nakladatele publikoval první dva díly. Později tohoto kroku litoval, protože mu to znemožnilo zpětně do nich zasahovat a v případě potřeby je i zcela přepsat.\nDodnes probíhají spekulace o tom, jak dlouhý Muž bez vlastností vlastně měl být. Zdá se však že první dva díly tvoří zhruba polovinu zamýšlené kompozice (jejím ústředním momentem snad mělo být setkání Ulricha s Agatou). Nicméně už ve stávajícím rozsahu je román mnohem delší než např. Tolstého \"Vojna a mír\" a srovnat s ním lze, co do záměru, snad pouze rovněž nedokončenou ságu Marcela Prousta \"Hledání ztraceného času\".\n\nRomán zůstal po Musilově smrti nedokončen.\n\nSvým obrazem zanikající habsburské monarchie se ve své tvorbě zabývali mj. i Hermann Broch, Karl Kraus či Stefan Zweig.\n\nPro román jsou charakteristické především ironie a sarkasmus, kterými autor v žádném případě nešetří a zachycuje jimi dobu odcházejícího rakousko-uherského císařství. Mísí se v ní pohrdání s obdivem a nostalgií. Ve svém stylu opomíjí líčení objektů, soustřeďuje se na myšlenkové pochody svých postav a jejich vzájemné vztahy, se kterou vystihuje dobu odcházejícího rakousko-uherského císařství.\n\nPřebujelostí děje a bohatou ornamentálností, a v neposlední řadě délkou je dílo označováno jako poslední projev rakouského baroka. Kniha vyžaduje náročného čtenáře.\n\nOdehrává se ve fiktivní zemi „Kakánii“ (název je odvozen z německých zkratek „k. k.“ pro „kaiserlich-königlich“ a „k. u. k.“ pro „kaiserlich und königlich“), již Musil charakterizuje v proslulé kapitole kritizující poměry v habsburské monarchii, která \"„byla své podle ústavy liberální, ale byla řízena klerikálně. Byla řízena klerikálně, ale žilo se tu svobodomyslně. Před zákonem si byli všichni občané rovni, ale ne všichni byli právě občané…“\" (Robert Musil (1980): \"Muž bez vlastností\", s. 32). Děj se soustředí kolem jakéhosi vídeňského panoptika zhruba dvou desítek postav celého spektra společnosti včetně šlechtice, vojáka, bankéře, řady měšťanských paniček, služky, černošského pážete až po vraha, jejichž myšlenkové kroky a morální dilemata čtenář sleduje. Musilovým zájmem bylo prostřednictvím děje vystihnout postoje a názory jednotlivých charakterů.\n\nHlavním hrdinou celé knihy je Ulrich, dvaatřicetiletý matematik, jehož absence smyslu pro skutečnost a relativita v otázkách morálky a řádu ho přivedla do stavu, kdy se cítí jako „muž bez vlastností“. Jeho příznačným postojem je pasivita, se kterou přijímá okolní dění. Musil sám ve čtyřicáté kapitole první knihy zmiňuje, že „není těžké (…) Ulricha popsat v jeho základních rysech, i když on sám o sobě ví pouze to, že má právě tak blízko i daleko ke všem svým vlastnostem a že jsou mu všechny, ať už se staly nebo nestaly jeho vlastnostmi, podivně lhostejné.“ (Robert Musil (1980): \"Muž bez vlastností\", s. 139). Jeho nejtypičtější rysy jsou ty, které se shodují s povahou samotného Musila, tedy ironie, sarkasmus a odstup.\n\nV popředí téměř nepřehledného a rozvláčného příběhu „idejí“ konce rakousko-uherské monarchie stojí otázka zachování řádu (na kterou Musil nahlíží, aniž by reflektoval skutečnost, že Rakousko-Uhersko vstoupí za několik měsíců do války a za několik let zanikne docela) a otázka významu tohoto řádu pro lidstvo.\n\nPrvní díl románu nám představuje hlavní postavu knihy, Ulricha. Dále se čtenář seznamuje např. s maniakálního vrahem žen a násilníkem Moosbrugerem, který je pro vraždu prostitutky souzen (zde Musil rozehrává otázku, lze-li z řádu uniknout šílenstvím), či s Ulrichovou milenkou Bonadeou a přítelkyní Klarisou, jejíž vzdor a pochybnosti přerostou v postupující šílenství.\n\nV druhém díle je Ulrich zapojen do „paralelní akce“, horečných příprav oslavy 70. výročí vlády císaře Františka Josefa I., které připadá na rok 1918. Kolem „paralelní akce“ se soustředí řada osobností, jež se více či méně podílejí na přípravách, či pouze dokreslují dobový kolorit císařské Vídně, např. Ermelinda Tuzziová, přezdívaná Diotima, manželka úředníka, která v akci vidí příležitost stát se jakousi vídeňskou múzou, starý hrabě Leinsdorf, který pro svůj konzervatismus není s to dospět téměř k žádnému konkrétnímu rozhodnutí, všemi neoblíbený generál Stumm von Bordwehr, či v neposlední řadě německý hrabě Paul Arnheim, jehož reálným předobrazem byl německý politik Walther Rathenau, pro nějž představuje vztah s Diotimou kongeniální spojení krásy a duchaplnosti bez závazků.\n\nZatímco většina zúčastněných (nejhorečněji Diotima) se snaží propojit vládu císaře Františka Josefa I. se nějakou všeobjímající ideou (rok 1918 je postupně představován např. jako „rakouský rok“, „rakouský světový rok“ či „světový mírový rok“), jediní dva, kteří s „paralelní akcí“ spojují reálné cíle, jsou Stumm, jenž se snaží navýšit dotace na modernizaci dělostřelectva, a Arnheim, který má zájem o koupi haličských naftových polí, a ve svém snažení nakonec uspějí.\n\nVe třetím díle stojí v ohnisku postav (již od konce druhého dílu) Ulrichova sestra Agáta, s níž Ulrich prožije mysticko-incestní sblížení.\n\nZ autorovy pozůstalosti bylo německy vydáno dalších více než sedm set stran nedokončeného textu.\nPrvní české jevištní zpracování tohoto díla uvedl umělecký soubor Sektor pro hosty v režii Martina Faláře. Premiéra se uskutečnila v pražském klubu Rock Café 29. října 2013 v rámci off-programu 18. ročníku Pražského divadelního festivalu německého jazyka.\n\nRomán byl v roce 2017 v Českém rozhlasu zpracován jako třicetidílná četba na pokračování. Přeložila Anna Siebenscheinová, četl Jiří Hromada, režii měl Vlado Rusko.\n\n"}
{"id": "30720", "url": "https://cs.wikipedia.org/wiki?curid=30720", "title": "4. kniha Ezdrášova", "text": "4. kniha Ezdrášova\n\n4. kniha Ezdrášova je jednou z apokalyps židovského původu, které reagují na pád jeruzalémského chrámu v roce 70 n. l. (do stejné skupiny patří i 2. kniha Báruchova, Apokalypsa Abrahámova a 3. kniha Báruchova). 4. Kniha Ezdrášova byla tedy napsána nějakou dobu po roce 70, a to v Palestině. Původním jazykem je hebrejština, ale dochované verze jsou jen latinská, arménská, syrská a gruzínská.\n\nPůvodní židovský obsah byl doplněn o křesťanské kapitoly, tj. 4 Ezd 1-2. Jeho hlavní postavou je Ezdráš, židovský vůdce z doby perské nadvlády. Jeho nadpřirozeným průvodcem je archanděl Uriel. Ezdráš dostává vidění a poučení o smyslu utrpení izraelského národa i jednotlivce a o konci časů. Problematika zániku druhého chrámu (70 n. l.) je promítnuta do doby zániku chrámu prvního (587/586 př. n. l.).\n\nOznačení „4. kniha Ezdrášova“ počítá knihu Ezdrášovu za 1. Ezd, knihu Nehemjášovu za 2. Ezdrášovu, 3. kniha Ezdrášova je samostatný židovský apokryfní spis. Číslování a označení se však může různit, proto je třeba být vždy na pozoru, o které knize Ezdrášově je řeč.\n\nTato kniha byla velmi oblíbena po celý středověk až do doby moderní a často (ne však vždy, ani většinou) byla součástí různých vydání bible. Mizet začala z biblí až po Tridentském koncilu, kdy byla definitivně vyloučena z kánonu.\n\nSamotná židovská kniha (kap. 3-14) se skládá zřetelně ze 7 částí, nazývaných konvenčně „vidění“, i když se v prvních třech případech jedná spíše o rozhovor mezi Ezdrášem a andělem. Teprve následující 3 oddíly jsou vidění následovaná vysvětlením, následuje závěr.\n\nV prvních třech rozhovorech si Ezdráš stěžuje na utrpení židovského národa a ptá se, zda Babylón zhřešil opravdu méně než Izrael, když mu bylo dáno dobýt Jeruzalém a odvést Židy do zajetí. Problém je však univerzálnější a týká se zlé náklonnosti celého lidstva, již od Adama. I když vždy byl někdy ušetřen, ani jeho záchrana nebyla definitivní a konečná. Celkový Ezdrášův pohled na lidské dějiny je velmi pesimistický. Anděl Ezdrášovi neodpovídá přímo, ale odvrací jeho pozornost k událostem na konci času, z nynější zlé situace na svět, který teprve má přijít. Ve třetím rozhovoru anděl zdůrazňuje, že spása nezávisí na příslušnosti ke konkrétnímu národu, ale na osobních zásluhách a spravedlnosti. Problém se tak přesouvá na obecně lidskou úroveň.\n\nPrávě v této části se objevuje významný text pojednávající o mesiášském království, dávaný do spojitosti se Zj 20 a s milenarismem. Ezdráš hovoří o příchodu mesiáše a o jeho říši na konci tohoto věku. Tato říše bude však časově omezená a po ní teprve bude následovat „druhý svět“, tj. konečná spása. Mesiášské království je jen jakýmsi časným předjímáním budoucího života a odměny.\n\nPo rozhovorech následují vidění. Nejprve vidí Ezdráš plačící ženu (kap. 10) a snaží se ji utěšit. Poté je mu odhaleno, že podobně, jako on utěšuje ji, i Bůh se snažil skrze anděla utěšit jeho, ale on nepopřával sluchu. Teprve nyní, když se obrátily role, Ezdráš začíná chápat, což je zlomovým bodem v celé knize.\n\nNásledující dvě vidění (sny) odkazují na knihu Daniel (kap. 7) – Ezdráš vidí orla (kap. 11, symbol Říma) a posléze syna člověka vystupujícího z moře (kap. 13). Tyto sny jsou interpretacemi posledních událostí, pomstění svatých a jejich odměny.\n"}
{"id": "30721", "url": "https://cs.wikipedia.org/wiki?curid=30721", "title": "Sedm hlavních hříchů", "text": "Sedm hlavních hříchů\n\nSedm hlavních hříchů (též sedm kardinálních hříchů či sedm smrtelných hříchů) vypočítává katolická tradice od časů Řehoře I. Velikého (asi 540 – 12. březen 604).\n\nPojmem \"hlavní\" hřích se nemyslí hřích, který je před Bohem nejvážnější, nejtěžší či „nejsmrtelnější“. Hlavní hřích (\"vitium capitale\", \"peccatum capitale\") znamená, že je pramenem (lat\". caput\") dalších hříchů. Podobně kardinální hřích (lat. \"cardo\" = pant) znamená stavy mysli, okolo kterých se „otáčí“ celá hříšnost člověka. Zavádějící význam slova \"smrtelný\" v tomto případě (viz smrtelný hřích) je důvodem, proč by se tradiční označení \"sedm smrtelných hříchů\" nemělo používat.\n\nVýčet sedmi hlavních hříchů zavedl na konci 6. století papež Řehoř I. Veliký, ovšem otázka jejich vzniku je nejasná. Podle některých autorů jde o upravenou verzi seznamu osmi zlozvyků, vytvořeného ve 4. století Evagriem z Pontu.\n\nJednotlivé položky sice už zůstaly od vzniku seznamu neměnné (maximálně v některých jazycích se měnily termíny za účelem lepšího vystižení podstaty daného hříchu, v češtině např. nestřídmost-obžerství), pořadí však stálé nebylo. Jako první je dnes standardně uváděna pýcha a většinou tomu tak bylo i dříve, jak ukazují díla sv. Tomáše Akvinského nebo i Dantova \"Božská komedie\", nicméně nebylo tomu vždy tak: na počátku 14. století byla na prvním místě uváděna nestřídmost (resp. obžerství).\n\nV moderní době se vyskytly i návrhy na zavedení nového výčtu, žádný z nich však výrazněji neuspěl. Tomlin zmiňuje jako příklad návrh filosofa Juliana Bagginiho, přičemž konstatuje, že tyto moderní seznamy mají sklon zaměňovat příčiny s příznaky. Zvláštním případem je novinářská kachna z března 2008, podle níž měla katolická církev seznam aktualizovat, viz sekce „Nové smrtelné hříchy“.\n\nPýcha je definována jako touha po vyšší atraktivitě a důležitosti než mají ostatní. Slovo pýcha se dá také vyjádřit jako: nadutost, domýšlivost, vyvýšenost, přehnaná sebeúcta, nerozumná nadřazenost kvůli kráse, bohatství, postavení ve společnosti nebo nadání. Pýcha se projevuje nadřazeným chováním. Jedná se o chorobný stav srdce. Opakem pýchy je pokora.\n\nLakomství, též lakota, se vyznačuje neochotou se dělit s bližními nebo potřebnými.\n\nZávist je pocit nelibosti při úspěchu nebo štěstí jiného člověka. Vzniká tehdy, kdy určitá osoba vášnivě touží po majetku (nebo vlastnostech) druhé osoby. Závist může vyústit v pomlouvání nebo poškozování druhé osoby, ke krádeži, nebo k sabotáži.\n\nHněv se projevuje nezvladatelnými pocity zlosti a nenávisti vůči jiné osobě, ale i vůči sobě samému. (Věcně správnější je mluvit o hříchu \"hněvivosti\"; samotný hněv je mravně indiferentní emoce.)\n\nSmilstvo označuje nevěru, nestálost ve vztahu k jednomu jedinému partnerovi v manželství.\n\nNestřídmost, též obžerství, se vztahuje k přílišnému požívání nápojů i potravin, ale i ke zbytečnému kupení věcí.\n\nLenost, též malomyslnost, duchovní znechucenost. Projevuje se jako absence víry v sebe, víry v Boha, snahy cokoliv zlepšit i jako nezájem uskutečnit svoje\ndobré úmysly.\n\nV roce 1589 přiřadil Peter Binsfeld ke každému z hříchů jednoho z biblických démonů. Jméno každého z nich je uvedeno u příslušného hříchu.\n\n\nV březnu 2008 prolétla světovými médii zpráva o tom, že katolická církev (resp. její Apoštolská penitenciatura) rozšířila počet sedmi smrtelných hříchů či že nahradila jejich seznam 7 moderními smrtelnými hříchy, aby vedla věřící k poznání, že svým jednáním zasahují své bližní, své okolí, ale i přírodu. Mělo jít např. o znečišťování životního prostředí, genetické modifikace, pokusy na lidech, sociální nespravedlnost, ožebračování lidí, shromažďování nemravného bohatství a distribuci drog.\n\nZpráva se ukázala jako nepravdivá. Vznikla nepochopením a zkreslením rozhovoru biskupa Gianfranca Girottiho, regenta Apoštolské penitenciatury pro \"L'Osservatore Romano\". Biskup Girotti žádné nové hlavní hříchy nedefinoval ani nevytvořil žádný seznam, pouze v rozhovoru (mimo jiné) mluvil o sociálních hříších moderního světa, zdůrazňoval jejich závažnost a vyjmenoval některé jejich příklady. Pojem smrtelný hřích v celém rozhovoru vůbec nepadl. Všechny zveřejněné seznamy jsou výtvory novinářů, přičemž některé obsahují položky, které se v rozhovoru vůbec neobjevily (např. „genetické modifikace potravin“).\n\nSociální hříchy jsou konkrétní projevy sedmi hlavních (smrtelných) hříchů a jejich seznam v žádném případě nerozšiřují. Mohou být ale smrtelnými hříchy ve smyslu závažnosti. Také se nejedná o nic nově definovaného, ale spíše jen o upozornění, že význam tohoto druhu hříchů, která církev odsuzovala už dlouhodobě, roste.\n\nPřestože římskokatolická církev na mnoha místech tvrzení o nových smrtelných hříších dementovala, mimo jiné i oficiálním prohlášením České biskupské konference, Česká televize odvysílala reportáž o zavedení nových smrtelných hříchů a doplněnou o zlehčující sekvence ještě jednou, v publicistickém pořadu 168 hodin. Zejména tato prezentace ČT byla chápána řadou katolíků jako útok na církev či příklad nedbalosti při přebírání zpráv z druhé ruky, nekompetence redaktorů v oblasti náboženské problematiky, neochoty médií přiznat vlastní chybu a běžného obrazu našeho zpravodajského světa, případně obzvlášť okatou kombinaci obojího.\n\nV roce 1973 napsal etolog K. Lorenz knihu \"Osm smrtelných hříchů\" (též \"Osm smrtelných hříchů civilizace\", \"Die Acht Todsünden der zivilisierten Menschheit\" ). Těmito hříchy podle něj jsou:\n\nLaVeyův satanismus považuje všech sedm hříchů křesťanství za pozitivní, pokud vedou k uspokojení hříšníka. Označuje je za „takzvané“ hříchy, protože nesouhlasí s názorem na jejich škodlivost, naopak jejich potíraní považuje za zhoubné. Tyto „hříchy“ považuje za projev přirozených instinktů, které není třeba potlačovat. Satanská bible uvádí jako osmý bod svého Devatera: \"„Satan znamená všechny takzvané hříchy, jelikož vedou k fyzickému, mentálnímu nebo emočnímu uspokojení.“\" Namísto sebeničící obětavosti, pokořování a altruismu staví vzájemnost, odpovědnost a společný prospěch, přičemž v křesťanství a jeho morálce tyto hodnoty neshledává.\n\n\n\n\n"}
{"id": "30723", "url": "https://cs.wikipedia.org/wiki?curid=30723", "title": "Jungle", "text": "Jungle\n\nJungle je hudební styl, který se vyvinul ve Velké Británii v první polovině 90. let 20. století z rave a obvykle je považován za zaměnitelný s drum and bass. Mezi těmito styly nejsou významnější zvukové rozdíly. Často je pojem \"jungle\" spojován se staršími materiály z první poloviny 90. let (ovlivněnými ragga a jinými černošskými vlivy), drum and bass je v podstatě pokračovatel \"jungle\", čerpající z jeho populárnosti, s novějšími hudebními prvky. Ačkoliv se oba termíny začaly vyskytovat zhruba ve stejnou dobu (1991–1992), jejich používání ovlivňovali zejména hudební publicisté, pro něž měl pojem \"jungle\" zřejmě podobnou konotaci jako (nežádoucí) rave. To byl patrně důvod, proč se přibližně od roku 1996 používalo téměř výhradně označení \"drum and bass\" a termín \"jungle\" byl zapomenut. Pro některé je \"jungle\" jen zkratkou pro \"ragga jungle\" (sporadicky též \"jungle techno\") – původní termín, kterým se zrychlené breakbeatové skladby označovaly na začátku 90. let 20. století. Svého vrcholu dosáhl \"jungle\" v létě roku 1994, kdy se do britské UK Top Ten nejprodávanějších singlů dostaly skladby \"Original Nuttah\" (UK Apachi and Shy FX) nebo \"Inner City Life\" (Goldie presents Metalheads).\n\nStrukturu \"jungle\" tvoří zrychlený, často vrstvený breakbeat, silná melodická (nejčastěji syntetická) reggae basa a divoké syntezátorové staccato, to vše doplněno raggamuffin vokálem či nejrůznějším samplováním.\n\nZnámá jména:\nZnámá vydavatelství:\n\n"}
{"id": "30725", "url": "https://cs.wikipedia.org/wiki?curid=30725", "title": "Uriel", "text": "Uriel\n\nUriel může být:\n\n"}
{"id": "30726", "url": "https://cs.wikipedia.org/wiki?curid=30726", "title": "Bernartice (okres Trutnov)", "text": "Bernartice (okres Trutnov)\n\nBernartice (německy ) je obec v Královéhradeckém kraji ležící 11 km severně od okresního města Trutnov a 5 km východně od Žacléře na úpatí východních Krkonoš a Vraních hor v údolí říčky Ličná, Dlouhé Vody a Lučního potoka v nadmořské výšce okolo 490 m. K obci Bernartice náleží také čtyři osady, a to Křenov, Vrchová, Rybníček a Bečkov. Žije zde  obyvatel. Katastrální výměra činí 17,93 km2.\n\nPrvní písemná zmínka pochází z roku 1297. Obec je na této listině Vítka z Úpy jmenována jako \"Bernarthicz\". Název obce pravděpodobně vznikl z pojmenování \"ves lidí Bernartových\". Německé jméno pak mělo vzniknout krácením z plného tvaru .\n\nBernartice jsou přirozeně spádová obec, ve které je základní škola, mateřská škola se školní jídelnou, pošta a zdravotní středisko (ordinace praktické lékařky, dětská a stomatologická) slouží i pro okolní obce Lampertice, Královec a Zlatou Olešnici. Dopravní obslužnost je zajištěna jak autobusovou dopravou v přibližně hodinových intervalech, tak dosud fungujícím vlakovým spojením. Přes velkou konkurenci supermarketů v okresním městě je zásobování obyvatel i návštěvníků stále na slušné úrovni. Výraznou dominantou Bernartic je v barokním slohu vystavěný kostel Nanebevzetí Panny Marie z let 1677–1678. Národní technickou památkou je železniční viadukt přes údolí říčky Ličné, který byl postaven v letech 1866–1868. Je vysoký 30 m, s opěrnými oblouky.\n\nObec je východiskem pro turistické výlety na Vraní hory (nejvyšší vrchol Královecký Špičák 881 m), přes Janský vrch (697 m) na Jestřebí hory a do Malých Svatoňovic (rodiště bratří Čapků), přes Žacléř pak na Rýchory (1033 m) a přes státní hranici dále do Polska. Hraniční přechod je v sousední obci Královec vzdálen 5 km. V zimních měsících se nabízí možnost nedalekého lyžařského areálu v Prkenném dole u Žacléře a pro méně náročné lyžaře je také v obci fungující lyžařský vlek.\n\nVraní hory, část Broumovské vrchoviny, tvoří přirozenou hranici s Polskem. Zalesněný hřbet je tvořen řadou ryolitových kup. Aktivní lom na porfyr na severním úbočí leží v údolí potoka Dlouhá Voda. Zejména v přilehlých osadách jsou hojné možnosti celoročního ubytování v moderních soukromých ubytovacích a stravovacích zařízeních. Východně od osady Bečkov se v blízkosti státní hranice nachází Bečkovský vodopád.\n\nObec se dělí na části Bernartice (k.ú. Bečkov a Bernartice) a Křenov (k.ú. Křenov u Žacléře). Katastrální území se dále dělí na základní sídelní jednotky uvedené v seznamu, které odpovídají původním historickým osadám. U částí obce a základních sídelních jednotek je v závorce uveden počet obyvatel v roce 2011 a u katastrálního území je v závorce uvedena jeho rozloha.\n\nDo počátku 90. let 20. století ještě k Bernarticím patřily sousední obce Královec a Lampertice.\n\n"}
{"id": "30728", "url": "https://cs.wikipedia.org/wiki?curid=30728", "title": "Chelsea FC", "text": "Chelsea FC\n\nChelsea FC (celým názvem: Chelsea Football Club) je anglický fotbalový klub, který sídlí v londýnské jihozápadní čtvrti Fulham. Založen byl v roce 1905. Od sezóny 1992/93 působí v Premier League (nejvyšší fotbalová soutěž v Anglii). Klubové barvy jsou modrá a bílá.\n\nSvé domácí zápasy odehrává na stadionu Stamford Bridge s kapacitou 41 841 diváků.\n\nRoku 1896 koupil obchodník s nemovitostmi Henry Augustus \"Gus\" Mears spolu se svým bratrem Josephem atletické hřiště na Stamford Bridge a poté i sousedící zahradu jako základ pro fotbalový stadión, který zde chtěl postavit. Společnost The Great Western Railway mu ovšem předložila atraktivní nabídku ke koupi plochy za účelem těžby uhlí a následné výstavby tovární vlečky. Mears prodej sice zvažoval, ale nakonec se sešel s architektem fotbalových tribun Archibaldem Leitchem a vyměřili hřiště. Ale dokonce ani v této fázi se neuvažovalo o utvoření nového fotbalového klubu. Hrací plocha totiž byla nabídnuta týmu Fulham FC pro jejich domácí zápasy za nájem 1500 liber ročně. Mužstvo Fulhamu se však na Stamford Bridge nakonec nepřestěhovalo, zmíněná suma prý byla příliš vysoká. Mearsův přítel finančník Fred W. Parker mu navrhl, aby založil svůj vlastní klub. Mearsovi se nápad líbil a souhlasil – oficiálním datem založení klubu se tak stal 10. březen 1905. Protože již bylo jméno Fulham FC zabrané, klub si zvolil název podle přilehlého okrsku Metropolitan Borough of Chelsea. Hráči nosili světlé modré dresy, bílé trenýrky a tmavě modré štulpny.\n\nV roce 1905 byla podána žádost o připojení do Jižní ligy, avšak po protestech Fulhamu, Tottenhamu a jiných klubů, byla zamítnuta. Díky síle angažovaných fotbalistů, novému hřišti a osobnosti Freda Parkera byla Chelsea nakonec přijata do Druhé divize. Historicky první utkání sehrála 2. září 1905 na hřišti Stockportu County, který prohrála 0:1. První vítězství 1:0 přišlo o týden později proti Blackpoolu, trefil se John Tait \"Jacky\" Robertson. Premiérový ročník se opravdu povedl a Chelsea dlouho bojovala o postup do nejvyšší soutěže, ale kvůli sérii čtyř utkání bez vítězství v posledních čtyřech zápasech se tak nestalo. O rok později již byla snaha úspěšná. V První divizi se Chelsea významněji neprosadila a do začátku první světové války střídala První a Druhou divizi. Největším úspěchem této éry zůstala účast ve finále FA Cupu 1915, které vyhrál poměrem 3:0 Sheffield United. K výrazným hráčům tohoto období patřili výstřední brankář William Foulke, útočníci George Hilsdon, Bob Whittingham nebo Jimmy Windridge.\n\nV meziválečných letech se v modrém dresu objevilo velké množství dobrých hráčů, např. skotský internacionál Hughie Gallagher, George Mills, Harry Wilding, Vic Woodley nebo Ben Baker. Jeden čas byli dokonce všichni fotbalisté útočné vozby (tehdy pětičlenné) reprezentanti, přesto ale moc důvodů k oslavám zaplněné ochozy na Stamford Bridge neměly. Trenéři Calderhead a po něm Knighton nedokázali vytvořit v týmu vítězný duch, a tak největšími úspěchy byly 2× účast v semifinále FA Cupu (1920, 1932) a třetí místo v První divizi v sezóně 1919/1920.\n\nPo válce převzal vedení týmu Willy Birrell a zasadil se o rozvoj mládeže. I tak se Chelsea marně snažila získat nějaký pohár. Přitom dobrých hráčů bylo opět dost – Tommy Laxton, Len Goulden, Billy Hughes, Roy Bentley a jiní. Po příchodu trenéra Teda Drakea se tým začal zlepšovat, až v sezóně 1954/1955 získal poměrně překvapivě titul. Chelsea využila velké vyrovnanosti v horní polovině tabulky sérií deseti utkání bez porážky (včetně sedmi vítězství) a rozhodla o svém prvenství. V následujících letech se díky předvídavosti a dobrému odhadu Dickieho Fosse a výbornému scoutingu Jimmyho Thompsona na Stamford Bridge dostala řada mladých hráčů, kteří si zde během pár let udělali jméno a stali se oporami mužstva, například Jimmy Greaves či Ron Tindall. I když se na titul nepodařilo navázat, zárodky budoucích úspěchů byly zasety.\n\nPříchod Tommyho Dochertyho v roce 1961 odstartoval první zlaté období v historii klubu. Mladí odchovanci přebrali otěže a i když první rok Chelsea sestoupila do Druhé divize, hned v dalším roce vrátila zpět a v následujících devíti ročnících sahala po metách nejvyšších (sled umístění v tabulce: 5., 3., 5., 9., 6., 5., 3., 6. a 7. ). Mezitím se v roce 1965 mohli Blues (jak se týmu v té době začalo přezdívat) radovat ze zisku Anglického ligového poháru, dařilo i v FA Cupu (dvakrát semifinále, stejně tak finále, z nichž to v roce 1970 bylo vítězné) a následně triumf v Poháru Vítězů Pohárů proti Realu Madrid. Základními pilíři tohoto týmu byli Peter Houseman, Bobby Tambling, Ron Harris, Peter Osgood nebo legendární brankář Peter Bonnetti.\n\nPo skvělých šedesátých letech přišla velmi slabá sedmdesátá. Za odcházející staré opory nebyla kvalitní náhrada, protože\nvýstavba East Stand na Stamford Bridge odčerpala z klubové pokladny všechny peníze. Vedení muselo prodávat hráče, trenéři se střídali jak na běžícím pásu a Chelsea se propadla o soutěž níž. Na začátku osmdesátých let to vypadalo s klubem téměř beznadějně: obrovské dluhy, zastavené pozemky, přestárlý tým. Akcie klubu tehdy koupil za symbolickou 1 libru Ken Bates a začal s důkladnou reorganizací. Angažoval Johna Neila, který musel zachraňovat topící se Chelsea ze dna tabulky Druhé divize a svými chytrými transfery tak položil základy nového týmu (mj. Nevin, McLaughlin, Speedie, Dixon, Spackman, Niedzwiecki), který v roce 1984 vyhrál druhodivizní titul a postoupil opět mezi elitu. Týmu se ujal John Hollins a dvakrát za sebou skončil na velmi lichotivé šesté příčce. Po nevydařeném závěru ročníku 1987/88 Chelsea sestoupila, ale rok na to famózní jízdou vyhrála Druhou divizi a ročník 1989/90 uzavřela nejlépe za posledních dvacet let, když skončila pátá. Na začátku devadesátých let byly konečně vyřešeny spory o Stamford Bridge a byly navržena rozsáhlá rekonstrukce. I přes značnou finanční zátěž se týmu podařilo setrvat v klidných vodách nově vzniklé Premier League. Dokonce se povedlo vybojovat finále FA Cupu 1994, ve kterém byl lepší Manchester United poměrem 4:0.\n\nPo Euru 1996 se do Anglie začali hrnout hráči z celé Evropy a Chelsea byla jedním z klubů, které na tom vydělaly. Kouč Glenn Hoddle dokázal přivábit skvělé hráče jako byli Dan Petrescu nebo Ruud Gullit, druhý jmenovaný po něm později převzal trenérskou funkci. „Blues“ pak každý rok útočili na ligový titul, jenže nejlépe skončili těsně třetí v sezóně 1998/1999. Co se nedařilo v lize, vycházelo jinde: vítězství v Community Shield 2000, Ligovém poháru 1998, dvojnásobné vítězství v FA Cupu 1997 a 2000 (plus jedno semifinále) a opět v Poháru Vítězů pohárů (1× semifinále) a Superpoháru. To už byl trenérem Gianluca Vialli a oporami týmu Ed De Goey, Franck Leboeuf, Marcel Desailly, Dennis Wise nebo Gianfranco Zola. Nicméně náročný majitel klubu Ken Bates požadoval ligový titul, účast v evropských pohárech a tím pádem vysoký finanční zisk, který potřeboval na nákladnou rekonstrukci stadionu Stamford Bridge. Po neúspěšné sezóně 1999/2000 byl trenér Vialli vyhozen a přišel Claudio Ranieri. Z počátku dostával Ranieri nové hráčské posily za vysoké částky, ale výrazný úspěch nepřicházel. Postupem času finance vysychaly a hovořilo se o vysokých dluzích a rozprodání hráčů základní jedenáctky. V červnu 2003 prodal Ken Bates svůj většinový podíl v klubu překvapivě za 60 milionů liber ruskému (od roku 2018 rusko-izraelskému) miliardářovi Romanovi Abramovičovi. Tím nastala zatím nejúspěšnější doba v historii klubu.\n\nV sezóně 2004/05 vyhrál klub Premier League a Carling Cup, v následující sezóně obhájil ligový triumf. V sezóně 2006/07 sice potřetí v řadě titul anglického šampiona Chelsea nezískala, ale i tak lze označit tuto sezónu za úspěšnou: v Premier League obsadila 2. místo za vítězným Manchesterem United, vyhrála FA Cup i Carling Cup a dostala se do semifinále Ligy mistrů UEFA, kde ji na penalty vyřadil Liverpool FC. Na začátku sezóny 2007/08 odešel po dlouhodobých neshodách s majitelem klubu Abramovičem portugalský trenér José Mourinho, pod jehož vedením Chelsea během tří let získala dva ligové tituly a tři poháry. Nahradil jej izraelský trenér Avram Grant, dosavadní fotbalový ředitel klubu a Abramovičův osobní přítel. Ten ale klub opustil po prohraném finálovém utkání Champions League s Manchestrem United v Moskvě a kormidlo Chelsea po něm převzal po Euru 2008 Brazilec Luiz Felipe Scolari, který do Chelsea přivedl jednoho ze svých oblíbenců z portugalské reprezentace (kterou předtím trénoval), záložníka Deca z Barcelony. I ten však zanedlouho po svém příchodu, po málo úspěšném působení, u klubu skončil. Chelsea FC poté do konce sezóny 2008/09 vedl jako hlavní trenér Nizozemec Guus Hiddink, tehdy také trenér ruské reprezentace, který ještě dokázal vyhrát Anglický pohár. V sezonách 2009/2010 a 2010/2011 vedl tým Chelsea Carlo Ancelotti, který přišel z AC Milán, a hned ve své první sezoně vyhrál Premier League, Anglický pohár a Community Shield. Po něm byl trenérem Chelsea poměrně krátce André Villas-Boas, který skončil své působení v březnu 2012, kdy se zdálo, že sezóna 2011/2012 skončí neúspěšně.\n\nZa této situace přišel pod vedením nového prozatímního hlavního trenéra, Itala Roberta Di Mattea, velký obrat a postup až do finále Champions League. To skončilo největším úspěchem v historii FC Chelsea – vítězstvím proti FC Bayern Mnichov dne 19. května 2012 v Mnichově. Utkání sice skončilo nerozhodně 1:1 po prodloužení, avšak penaltový rozstřel vyhrála Chelsea 4:3. Velkou zásluhu na tomto triumfu měli brankář Petr Čech (mj. zneškodnil Arjenu Robbenovi pokutový kop na začátku prodloužení a v závěrečném rozstřelu další dva) a útočník Didier Drogba (vstřelil vyrovnávací gól na 1:1 krátce před koncem řádné hrací doby a proměnil rozhodující pokutový kop v závěrečném penaltovém rozstřelu).\n\nToto vítězství také znamená, že se Chelsea kvalifikovala do ročníku 2012/2013 Ligy mistrů přímo, i když skončila v Premier League až na šesté příčce. Jako obhájce trofeje tak překazila případnou účast v Lize mistrů svému londýnskému rivalovi Tottenhamu Hotspur, jenž skončil v Premier League na čtvrtém místě (Tottenham by hrál předkolo Ligy mistrů, kvůli triumfu Chelsea v LM byl přeřazen do základní části Evropské ligy, neboť v LM se mohou představit maximálně 4 celky z anglické nejvyšší soutěže). Obdobná situace nastala v sezóně LM 2005/2006, kdy obhájce trofeje Liverpool FC skončil v domácí lize pátý. Liverpool tehdy dostal výjimku od UEFA a byl zařazen do prvního předkola LM, odkud si zajistil postup do skupinové fáze soutěže (tam se představily celkem 4 anglické týmy – Liverpool, Chelsea, Manchester United a Arsenal, pátý anglický tým Everton FC vypadl ve třetím předkole se španělským Villarrealem).\n\nRoberto di Matteo byl jmenován trenérem Chelsea, ale už v listopadu 2012 byl nahrazen Rafaelem Benítezem, ten však jako bývalý trenér Liverpoolu neměl u fanoušků velkou oblibu, někteří stále volali po jeho odvolání. Po konci sezóny 2012/2013 se Chelsea jako staronový kouč ujal José Mourinho.\n\nV sezóně 2013/14 nezískala Chelsea žádnou trofej. V Capital One Cupu překvapivě vypadla ve čtvrtfinále se Sunderlandem (prohra 1:2). V FA Cupu v osmifinále s Manchesterem City. V Lize mistrů skončila v semifinále proti Atléticu Madrid (dvojzápas 0:0 a 1:3). V Premier League skončili The Blues třetí se 4bodovou ztrátou na výherce soutěže Manchester City. Podle slov Josého Mourinha musel tým vyzrát a trofeje by měly přijít v sezóně 2014/15.\n\nV sezóně 2014/15 se jeho slova potvrdila a Chelsea vyhrála jak Premier League, tak Ligový pohár. V Premier League vytvořila nový rekord v počtu dnů strávených na 1. pozici – 274. V Lize mistrů vypadla v osmi finále proti Paris Saint-Germain (1:1, 2:2). Z FA Cupu jí vyřadil ve 4. kole Bradford po prohře 2:4. \n\nV sezóně 2015/16 ovšem Chelsea začala prohrávat, propadla se k sestupovým příčkám a vypadla z Ligového poháru na penalty proti Stoke City. Přesto se Chelsea podařilo postoupit do osmi finále Ligy Mistrů z prvního místa se 13 body. \n17. 12. 2015, v době kdy se klub nacházel na 16. místě v ligové tabulce, Chelsea propustila José Mourinha. S tímto rozhodnutím nesouhlasila většina fanoušků, kteří v dalším domácím zápase proti Sunderlandu zpívali Mourinhovo jméno, vyvěšovali transparenty a bučeli na některé hráče. Chelsea poté po zápase převzal do konce sezóny Guus Hiddink. Pod taktovkou Guuse Hiddinka Chelsea stoupla tabulkou a sezónu zakončila na desátém místě s 50 body. Z FA Cupu Chelsea vypadla ve čtvrtfinále po prohře 0:2 s Evertonem a z Ligy mistrů UEFA byla vyřazena taktéž ve čtvrtfinále po domácí i venkovní prohře 1:2 s francouzským Paris Saint-Germain. Tento neúspěch v Lize mistrů a v domácí lize znamená, že Chelsea nebude v sezóně 2016/17 hrát evropské poháry.\n\nJiž v dubnu Chelsea angažovala italského trenéra Antonia Conteho, se kterým podepsala tříletý kontrakt. Conte, v té době trenér italské reprezentace, se k týmu připojil v červenci po skončení mistrovství Evropy ve Francii. V létě do Chelsea přestoupil z mistrovského Leicesteru City N'Golo Kanté, z Olympique de Marseille byl koupen Michy Batshuayi a z PSG se vrátil David Luiz. Chelsea pod Contem začala ligu vítězně, když porazila West Ham, Watford a Burnley. Po remíze se Swansea ovšem následovaly prohry s Liverpoolem a městským rivalem Arsenalem. Po těchto prohrách Conte změnil sestavu na 3-4-3 a začala vítězná série, která k 31. prosinci činila 13 vyhraných zápasů za sebou. Tím Chelsea vyrovnala rekord počtu výher v řadě, který do té doby držel Arsenal.\n\n\n\nZnámí hráči, kteří působí nebo působili v Chelsea FC:\n\nZde jsou trenéři, kteří vyhráli alespoň jednu trofej, když vedli tým Chelsea:\n\n\nZdroj: \n\n\n\nZdroj: \n\nHymnou příznivců Chelsea je píseň \"Blue Is The Colour\" (narážka na modré dresy týmu), kterou napsali v roce 1972 Daniel Boone a Rod McQueen. Nazpívali ji tehdejší hráči klubu. Do českých zemí skladbu uvedl František Ringo Čech pod názvem \"Zelená je tráva\", v osmdesátých letech ji používala Československá televize jako znělku fotbalových přenosů.\n\n"}
{"id": "30731", "url": "https://cs.wikipedia.org/wiki?curid=30731", "title": "Arsenal FC", "text": "Arsenal FC\n\nArsenal FC (celým názvem: Arsenal Football Club) je anglický fotbalový klub, který sídlí v severním Londýně. Jedná se o jeden z nejúspěšnějších klubů v anglickém fotbale, a je historicky nejúspěšnějším klubem v Londýně. Celkem vyhrál 13 titulů v první divizi a v Premier League a třináctkrát triumfoval v FA Cupu. Drží rekord v průměrném umístění za 20. století. Je také druhým klubem, kterému se podařilo dokončit sezónu bez jediné prohry (sezóna 2003/04), a jediným klubem, kterému se to podařilo ve 38 zápasech.\n\nArsenal byl založen v roce 1886 ve Woolwichi. V roce 1893 se stal prvním klubem z jižní Anglie, jenž se připojil k tehdejší fotbalové lize. V roce 1913 se klub přesunul na sever Londýna, na Highbury. Ve 30. letech vyhrál Arsenal pětkrát ligový titul a dva FA Cupy. Po na trofeje chudém poválečném období vyhrál v sezóně 1970/71 tzv. double (ligu a FA Cup). V 90. letech, a v prvním desetiletí 21. století, se mu podařilo získat další dva doubly. V roce 2006 podlehl ve finále Ligy mistrů Barceloně. Mezi hlavní rivaly Arsenalu se řadí jeho severolondýnský soused Tottenham Hotspur. Duel výše zmíněných celků nese označení North London derby (Severolondýnské derby). Podle časopisu Forbes je Arsenal k roku 2012 čtvrtým nejhodnotnějším fotbalovým klubem na světě. Je oceněn na 1,3 miliardy $.\n\nArsenal byl založen dělníky z Royal Arsenal roku 1886 pod názvem Dial Square. Krátce po založení byl přejmenován na Royal Arsenal. První utkání sehrál 11.12.1886 s Eastern Wanderers. Zápas vyhrál 6:0. Poté, co se klub v roce 1893 stal kapitálovou obchodní společností, se znovu přejmenoval na Woolwich Arsenal. Roku 1893 se tehdejší Arsenal připojil k nejvyšší soutěži v Anglii. Tím se stal prvním zástupcem nejvyšší soutěže pocházejícím z jižní části Anglie. Nejdříve začínal ve druhé divizi. V roce 1904 potom získal titul v první divizi. Relativní geografická izolace klubu vyústila v nižší návštěvnost stadionu, než jakou měly ostatní kluby hrající tutéž soutěž. Následkem byly finanční problémy, které v roce 1910 dovedly klub do konkurzu. Následně byl klub předán do rukou dvěma podnikatelům − Henrymu Norrisovi a Williamu Hallovi. Norris se snažil Arsenal přesunout na jiné místo. V roce 1913, brzy po sestupu do druhé divize, se klub přestěhoval na sever Londýna, do Highbury, na Arsenal Stadium. Následující rok došlo k dalšímu přejmenování. Z názvu byla vypuštěna část „Woolwich“. Během první světové války byla v Anglickém fotbale pauza a začalo se hrát až po jejím ukončení. V roce 1919 se Arsenal umístil na celkovém 5. místě. Za normálních okolností by to na postup zpět do First Division nestačilo, ale jelikož kvůli údajným pochybným způsobům byl místní rival, Tottenham Hotspur, přeřazen do Second Division, postoupil Arsenal do First Division.\n\nV roce 1925 jmenoval Arsenal Herberta Chapmana manažerem klubu. Chapman již do té doby dvakrát vyhrál ligu s Huddersfield Town. Poprvé v sezóně 1923/24, podruhé hned následující sezónu 1924/25. Pod Chapmanem se dostavilo první úspěšné období Arsenalu. Jeho revoluční taktika a tréninky spolu s přestupy hvězdných hráčů jako byli Alex James a Cliff Bastin položily základy dominance Arsenalu v anglickém fotbale ve 30. letech. Pod jeho taktovkou získal Arsenal první významné trofeje − vítězství v FA Cupu v roce 1930 předcházelo zisku dvou ligových titulů z let 1930/31 a 1932/33. Navíc Chapman stál v roce 1932 za přejmenováním stanice Londýnského metra „Gillespie Road“ na „Arsenal“. To ze zastávky udělalo jedinou stanici, která byla pojmenována po fotbalovém klubu.\n\nNa začátku roku 1934 Chapman umírá na zápal plic. Po jeho úspěších se klubu ujali Joe Shaw a George Allison. Pod jejich vedením Arsenal vyhrál další tři ligové tituly v letech 1933/34, 1934/35, 1936/37. V roce 1936 potom FA Cup. Na konci 30. let ukončila řada hráčů své aktivní kariéry a klub začal slábnout. Druhá světová válka nicméně znamenala dočasný konec profesionálního fotbalu v Anglii.\n\nPo válce se Arsenal těšil dalšímu na trofeje úspěšnému období. Allisonův nástupce, Tom Whittaker, dokázal s klubem v letech 1947/48 a 1952/53 vyhrát ligový titul. V roce 1950 poté vyhrál FA Cup. Kvůli neschopnosti přivést kvalitativně stejné hráče, kteří za klub hráli ve 30. letech se Arsenal propadl v 50. a 60. letech do ligového průměru. V tomto období nezískal žádnou z významných trofejí. Dokonce ani bývalý kapitán anglické reprezentace, Billy Wright, nedokázal klubu přivést, coby manažer, v letech 1962 a 1966 úspěch.\n\nPo překvapivém jmenování fyzioterapeuta Bertieho Meea manažerem v roce 1966, se opět dostavil úspěch. Poté, co Arsenal prohrál dvakrát v řadě ve finále Ligového poháru, se mu podařilo v sezóně 1969/70 získat první evropskou trofej − Veletržní pohár. Následoval ještě větší počin: v ročníku 1970/71 se mu podařilo vyhrát ligu a FA Cup, tedy tzv. Double. Jednalo se o předčasný vrchol 70. let. Vítězství Doublu brzy pominulo a zbytek období již tak úspěšný nebyl. V sezóně 1972/73 Arsenal skončil ve First Division na druhém místě. V letech 1972, 1978 a 1980 prohrál třikrát ve finále FA Cupu. V roce 1980 prohrál ve finále Poháru vítězů pohárů na penalty. Jediný úspěch, který Arsenal v tomto období zaznamenal, bylo vítězství 3-2 ve finále FA Cupu v roce 1979 proti Manchesteru United. Dnes je zápas označován za klasiku.\n\nV roce 1986 byl na pozici manažera klubu jmenován bývalý hráč Arsenalu, George Graham. S ním přišlo další období úspěchu. V první Grahamově sezóně, coby manažer, vyhrál klub Ligový pohár. O dva roky později, v ročníku 1988/89, následoval triumf v lize, kterému předcházelo vítězství nad největším soupeřem o titul − Liverpoolem. V ligovém ročníku 1990/91 vyhrál Arsenal pod vedením Grahama další ligový titul, když za celou sezónu prohrál v lize jediné utkání. V roce 1993 získal klub FA Cup a Ligový pohár. O rok později potom vyhrál druhou evropskou trofej −Pohár vítězů pohárů. Grahamova pověst byla pošpiněna, když vyšlo najevo, že přijímal úplatky od norského agenta Runea Haugea za podpis smlouvy s jistými hráči. Jeho nástupce, Bruce Rioch, vydržel na pozici manažera jedinou sezónu. Klub opustil po neshodách s představenstvem.\n\nZa úspěch v druhé polovině 90. let a v prvním desetiletí 21. století klub vděčí Arsènu Wengerovi, jenž se stal manažerem v roce 1996. Wenger s sebou přinesl novou taktiku, nové tréninkové metody a několik zahraničních hráčů, kteří doplnili stávající anglické hráče. Druhý double (liga a FA Cup) Arsenal získal v ročníku 1997/98. Třetí potom v sezóně 2001/02. Navíc v roce 2000 se mu podařilo dostat do finále poháru UEFA, kde po penaltách prohrál s Galatasaray Istanbul. Dále klub v letech 2003 a 2005 získal FA Cup a v sezóně 2003/04 vyhrál Premier League bez jediné porážky. Vítězný tým je označován jako „The Invincibles“. Neprohrál ve 49 ligových utkáních v řadě, což je anglický rekord.\n\nV prvních jedenácti sezónách pod Wengerem Arsenal skončil osmkrát na prvním nebo druhém místě. Třebaže ani v jednom případě se jim nepodařilo titul obhájit. Premier League od jejího vzniku v roce 1992 vyhrála kromě Arsenalu k červnu 2012 ještě čtyři mužstva − Manchester United, Blackburn Rovers, Chelsea, a Manchester City. Do sezóny 2005/06 se klub nikdy neprobojoval v Lize mistrů dál, než do čtvrtfinále. Ve výše zmíněném roce se dostal až do finále, kde podlehl 2:1 Barceloně. Stal se tak prvním klubem z Londýna, který se ve více než 50leté historii soutěže dostal do finále. V červenci roku 2006 se klub po 93 letech přesunul z Highbury na Emirates Stadium.\n\nV letech 2007 a 2011 se dostal do finále ligového poháru, kde podlehl 2-1 Chelsea, respektive Birminghamu City. Od triumfu v FA Cupu v roce 2005 dělilo Arsenal dlouhých devět let od zisku další trofeje. Tu získali v roce 2014, kdy ve finále FA Cupu porazili Hull City 3:2 po prodloužení.\n\nZdroj: \n\n\nPrvní znak Royal Arsenalu se vyznačoval třemi kanóny, které byly vyobrazeny v pohledu ze shora a směřovaly směrem nahoru. Podobně vypadal znak Woolwichské městské čtvrti. Zobrazené kanóny mohou být zaměňovány za komíny. Nicméně přítomnost vyřezávaných lvích hlav a závěrového mechanismu jsou důkazem, že se opravdu jedná o kanóny. Znak se změnil po přesunu na Highbury v roce 1913. Od roku 1922 se ve znaku nachází pouze jediný kanón směřující východním směrem. Jeho součástí je přezdívka klubu \"The Gunners\" (\"Kanonýři\"), která se nalézá hned vedle kanónu. Takový vzhled měl znak pouze do roku 1925. Poté byl kanón převrácen na druhou stranu, tedy směřoval na západ a tloušťka jeho hlavně byla zúžena. V roce 1949 klub představil zmodernizovanou verzi znaku. Nacházel se v něm stejný styl kanónu, jako byl obsažen v minulém znaku. Nad ním je umístěn název klubu, který je napsán gotickým písmem. Pod ním se nalézá znak Islingtonské městské čtvrti a ještě pod ním je svitek, na němž stojí nově přijaté latinské motto: \"Victoria Concordia Crescit\" (vítězství přichází s harmonií). Tvůrcem toho všeho byl klubový editor Harry Homer. Poprvé v historii byl znak barevně vykreslen. Během jeho životnosti byly jeho barvy mírně pozměněny, když se v něm nakonec objevila červená, zlatá a zelená. Vlivem mnoha úprav nebyl Arsenal schopen zavést na znak autorská práva. Nicméně klubu se ho podařilo zaregistrovat jako ochrannou známku. Rovněž vedl dlouhou právní bitvu s pouličním obchodníkem, který prodával „neoficiální zboží“ Arsenalu. Právní spor se nakonec podařilo klubu vyhrát. Arsenal posléze usiloval o komplexní právní ochranu. Proto byl v roce 2002 představen nový znak. V něm byly použity moderní zakřivené křivky a zjednodušený styl, jenž byl snadno kopírovatelný. Kanón znovu směřoval východním směrem. Pro název klubu, který byl umístěn nad kanónem, bylo použito písmo sans-serif. Zelenou barvu nahradila tmavěmodrá. S novým znakem ale nebyli všichni spokojeni. Například zástupci sdružení ’The Arsenal Independent Supporters’ kritizovali klub za to, že se v něm neodrážela tradice a historie Arsenalu a za to, že tato změna nebyla řádně konzultována s fanoušky.\n\nDo 60. let se znak objevoval na dresech pouze při významných zápasech, jako bylo finále FA Cupu, ve formě monogramu klubových iniciálů v červené barvě na bílém pozadí.\n\nVzhled monogramu byl navržen ve stylu Art deco. Písmena A a C leží v šestiúhelníku na sobě. Uvnitř písmen se nachází fotbalový míč. Tento příklad klubového znaku, jako součást rebrandingu zavedeného Herbertem Chapmanem ve 30. letech, nebyl používán pouze na dresech při významných zápasech, ale i jako designový prvek, který byl použit nad hlavní bránou na Highbury. Rovněž jím byla vykládána podlaha tehdejšího stadionu. Od roku 1967 se na dresech pravidelně objevoval bílý kanón. V 90. letech byl nahrazen klubovým logem, kde se občas objevila přezdívka klubu „The Gunners“.\n\nV sezóně 2011/12 Arsenal oslavil 125 let své existence. Součástí výročí byla upravená verze současného znaku, jež byla na dresech po celý ročník. Znak byl celý v bílé barvě. Z pravé strany ho obklopovalo 15 dubových listů. Z levé strany potom 15 listů vavřínu. Dubové listy představují 15 zakládajících členů klubu, kteří se setkali v hospodě Royal Oak (Královský dub). Zbylých 15 vavřínových listů představuje detail vzoru na šesti pencích, jenž zaplatili zakladatelé za založení klubu. Vavřínové listy také představují sílu. Dále se ve znaku po stranách nalézají číslice 1886 a 2011 a ve spodní části znaku je ještě vyobrazeno motto „Forward“.\n\nPo většinu své historie byly hlavními barvami při domácích zápasech Arsenalu červená a bílá. Dresy byly červené s bílými rukávy, zatímco trenýrky byly celé bílé. Brzy po založení, v roce 1886, poslal Nottingham Forest do klubu dar. Jako uznání tohoto činu se stala červená hlavní barvou klubu. Dva členové ze zakladatelů Dial Square, Fred Beardsley a Morris Bates, byli bývalými hráči Nottinghamu, kteří se přestěhovali do Woolwiche za prací. Po sestavení prvního týmu neměl tým žádné dresy, a tak Beardsley s Batesem napsali domů dopis s prosbou o zaslaní fotbalového vybavení. Obratem jim přišly dresy a fotbalový míč. Dresy měly vínovou barvu. Trenýrky barvu bílou a ponožky byly bílé s modrými pruhy.\n\nV roce 1933 chtěl Herbert Chapman mít své hráče oblečeny ve více výrazných dresech. Proto nechal na rukávy přidat bílou a změnil vínovou barvu na světlejší. Pro vysvětlení původu bílých rukávů existují dva příběhy. Jeden příběh tvrdí, že za barevnou kombinaci může příznivec, kterého si na tribuně všiml Herbert Chapman. Ten na sobě měl červený svetr bez rukávů a pod ním bílé tričko. Druhý příběh tvrdí, že Champan byl inspirován podobným oblečením, jenž měl na sobě kreslíř Tom Webster při společném hraní golfu. Bez ohledu na to Cup a který příběh je pravdivý, se červená a bílá od té doby vždy vyskytovaly na dresech Arsenalu. Výjimkou budiž dvě sezóny. V ročníku 1966/67 byly dresy celé v červené barvě. Toto se ukázalo jako nepopulární řešení a hned následující sezónu došlo k návratu zpět k bílým rukávům. V ročníku 2005/06, Arsenal tehdy hrál svou poslední sezónu na Highbury, došlo k návratu k vínové barvě dresů, jenž měl klub na dresech v roce 1913. To byla první sezóna hraná na Highbury. Následující ročník klub již odehrál ve svých červenobílých dresech. V sezóně 2008/09 nahrazují bílé rukávy červené rukávy s širokým bílým pruhem.\n\nDomácí barvy Arsenalu byly inspirací pro další nejméně tři kluby. V roce 1909 přejala Sparta Praha tmavě červené dresy, jaké tehdy měl Arsenal. Skotský Hibernian zase v roce 1938 napodobil vzhled rukávů, když jejich rukávy byly zelené s bílými pruhy. V roce 1920 se byl na Highbury podívat manažer Bragy. Po svém návratu do Portugalska změnil tehdejší zelené dresy na dresy červené s bílými rukávy a trenýrkami. Z tohoto vznikla přezdívka \"Os Arsenalistas\". Vzhled dresů výše zmíněných týmů se dodnes nezměnil.\n\nPo mnoho let měly venkovní dresy Arsenalu bílou barvu a k nim připadaly buď černé, nebo bílé trenýrky. Od sezóny 1969/70 byly venkovní dresy změněny na žluté a modré. V ročníku 1982/83 měly venkovní dresy zelenou barvu. Od počátku 90. let, kdy se na trhu začali objevovat repliky dresů, se venkovní barvy mění pravidelně. Během tohoto období bylo na venkovních dresech použito dvoubarevné provedení modré, nebo variace tradiční žluté a modré. V sezóně 2001/02 byla použita metalická zlatá a na třetí dres potom pruhovaná navy. Mezi lety 2005 a 2007 byly venkovní dresy žluté a tmavě šedé. Od roku 2009 se vzhled venkovních dresů mění každou sezónu. Venkovní dres se použije příští sezónu jako třetí varianta za předpokladu, že je představen nový domácí dres.\n\nZa celou svou historii vystřídal Arsenal několik výrobců dresů. Od 30. let do počátku 70. let byla výrobcem dresů společnost Bukta. Od 70. let do roku 1986 společnost Umbro. Mezi lety 1986 a 1994 společnost Adidas, a od roku 1994 do 2014 potom společnost Nike, momentálně od roku 2014 je výrobce dresů společnost Puma. Stejně jako většina předních klubů i Arsenal měl od 80. let na svém dresu vyobrazeného hlavního sponzora. V letech 1982–1999 jím bylo JVC. Od roku 1999 do roku 2002 Sega. Mezi lety 2002 a 2006 O, a od roku 2006 je hlavním sponzorem letecká společnost Emirates.\n\nPo většinu času stráveném na jihovýchodě Londýna hrál Arsenal své domácí utkání na Manor Ground v Plumsteadu. Mezi lety 1890 a 1893 byl domácím stánkem klubu Invicta Ground nacházející se nedaleko Manor Ground. Z počátku byl Manor Ground pouze hřiště bez tribun. Pro svůj první ligový zápas v září 1893 nechal klub nainstalovat tribuny na stání a sedačky. Kromě dvou výjimek v ročníku 1894-95 zde Arsenal odehrál v následujících 20 letech všechna svá domácí utkání. V roce 1913 došlo k přesunu na sever Londýna.\n\nArsenal Stadium, znám jako Highbury, se stal domácím stánkem klubu od září roku 1913. Původní stadion byl navržen renomovaným fotbalovým architektem Archibaldem Leitchem. Ten v té době navrhl ve Spojeném království několik podobných stadionů. Všechny stánky měly jednu tribunu na stání a tři na sezení. Ve 30. letech prošel celý stadion generální opravou. Západní a Východní tribuny byly postaveny ve stylu Art deco. Výstavba byla dokončena v roce 1932, respektive 1936. Během druhé světové války byla poničena tribuna North Bank. Rekonstrukce se nicméně dočkala až v roce 1954, kdy na ní byla postavena mimo jiné i střecha.\n\nDo 90. let mělo Highbury kapacitu 57 000 diváků. Při svém vrcholu dokonce 60 000. Od ročníku 1993/94 došlo ke změně. Kvůli Taylorově zprávě a nový regulím zavedených v Premier league byl klub nucen přestavět svůj stánek na celosedačkový. Tímto se kapacita stadionu snížila na 38 419 sedících diváků. Během zápasů Ligy mistrů byla kapacita znovu snížena. Důvodem bylo vytvoření nových míst pro reklamní partnery. Jelikož v letech 1998 a 2000 došlo k velmi výraznému snížení počtu míst, byl Arsenal nucen své domácí zápasy přesunout do Wembley, které dokázalo pojmout více než 70 000 diváků.\nRozšíření Highbury nebylo možné z několika důvodů. Tribuna East Stand měla status druhého stupně na seznamu budov zvláštního architektonického nebo historického významu. Zbylé tři tribuny se zase nacházely blízko rezidenčním nemovitostem. Vlivem toho nemohl klub v 90. letech a v první dekádě 21. století počítat s vyššími příjmy ze vstupného, což vzhledem k tomu, že v tomto období nastával fotbalový boom, nebyla dobrá situace. V roce 2000 se Arsenal po zvážení několika možností rozhodl pro výstavbu nového stadionu na Ashburton Grove o kapacitě 60 361 diváků. Stánek byl postaven zhruba 500 metrů jihozápadně od Highbury. Projekt byl zpočátku byrokracií a rostoucími náklady odložen. Nový stadion byl otevřen v červenci 2006 zápasem s Ajaxem Amsterodam. Byl to poslední zápas legendy obou klubů − Dennise Bergkampa. Arsenal vyhrál 2:1. Od ročníku 2006/07 zde hraje Arsenal všechna svá domácí utkání. Stadion byl po otevření přejmenován na Emirates stadium podle názvu nového hlavního sponzora klubu, letecké společnosti Emirates. S Emirates Arsenal podepsal největší sponzorskou smlouvu v historii anglického fotbalu o hodnotě zhruba 100 milionů £. Některým příznivcům se tento korporátní název nezamlouvá, a tak stadion nazývají Ashburton Grove, nebo zkráceně Grove. Oficiální název stadionu bude nejméně do roku 2028 Emirates stadium. Název aerolinek bude na dresech vyobrazen do konce sezóny 2018/19. Na začátku ročníku 2010/11 byly oficiálně přejmenovány všechny tribuny na stadionu na North Bank, East Stand, West Stand a Clock end.\n\nHráčí Arsenalu trénují od roku 1999 v Shenley Training Centre v Hertforshiru. V dřívějších dobách klub využíval tréninkové zařízení nacházející se v blízkosti stavební plochy, která patřila unii studentů University College London. Do roku 1961 hráči trénovali na Highbury. Fotbalová akademie hráčů Arsenalu do 18 let hraje své domácí zápasy v Shenley, zatímco rezerva hrává svá utkání na Underhill Stadium, což je domácí stánek Barnetu.\n\nFanoušci Arsenalu sami sebe nazývají „Gooners“. Výraz je odvozen od klubové přezdívky The „Gunners“ („Kanonýři“). Klub má rozsáhlou a obecně loajalní fanouškovskou základnu. Důkazem budiž prakticky vyprodaný stadion na každý domácí zápas. V sezóně 2007/08 měl Arsenal druhou nejvyšší průměrnou návštěvnost v anglické lize, když se na utkání přišlo podívat v průměru 60 070 lidí, což je 99,5% kapacity stadionu. K roku 2006 měl klub celkově čtvrtou nejvyšší průměrnou návštěvnost všech dob. Rovněž má sedmou nejvyšší průměrnou návštěvnost ze všech evropských fotbalových klubů. Před ním se nachází Borussia Dortmund, FC Barcelona, Manchester United, Real Madrid, Bayern Mnichov a Schalke 04. Díky poloze klubu, jenž se nachází v blízkosti několika oblastí, kde žije různá vrstva obyvatel, lze konstatovat, že fanoušci Arsenalu pochází z celé škály sociálních tříd. Čtvrti jako Canonbury a Barnsbury jsou důkazem bohatší vrstvy příznivců. Střední třída potom pochází z oblastí jako Islington, Holloway, Highbury a Camden. Dělnická třída má původ v oblastech jako Finsbury Park a Stoke Newington.\n\nStejně jako další významné kluby v Anglii má i Arsenal několik domácích fanklubů. Mezi ně patří Arsenal Football Supporters Club, který úzce spolupracuje s klubem, nebo Arsenal Independent Supporters´ Association, jenž je udržován nezávisle na Arsenalu. Arsenal Supporters´ Trust zase podporuje větší zapojení fanoušků ve vlastnictví klubu. Dále fankluby publikují vlastní magazíny jako například \"The Gooner\", \"Highbury High\", \"Gunflash\" a \"Up The Arse!\". Kromě běžných anglických fotbalových pokřiků příznivci ještě zpívají „One-Nil to the Arsenal“ a „Boring, Boring Arsenal“. Ten využívali fanoušci soupeře jako posměšek. Dnes ho ale ironicky zpívají i příznivci Arsenalu v situacích, kdy klub hraje dobře.\n\nArsenal měl vždy mnoho příznivců žijících mimo Londýn. Od příchodu satelitní televize se oddanost příznivců stala méně závislou na poloze klubu. V důsledku toho má Arsenal mnoho fanoušků po celém světě. V roce 2007 existovalo v Británii 24, v Irsku 37 a mimo Britské ostrovy dalších 49 fanklubů spjatých s klubem. Podle odhadu Granady Ventures, která má v klubu podíl 9,9%, měl Arsenal v roce 2005 po celém světě 27 milionů příznivců.\n\nNejvětší rival Arsenalu je jeho soused ze severu Londýna Tottenham Hotspur. Zápasy mezi těmito dvěma týmy se nazývají North London derby. Mezi další londýnské rivaly Arsenalu patří Chelsea, Fulham a West Ham. Kromě toho se na konci 80. let vyvinula mezi Arsenalem a Manchesterem United další silná rivalita. Během nedávných let navíc silně zesílila. To bylo zapříčiněno faktem, že oba kluby spolu několikrát bojovali o titul v Premier League. V roce 2003 byl podle online hlasování společnosti Football Fans Census zvolen největším rivalem Arsenalu Manchester United následovaný Tottenhamem a Chelsea. O pět let později, v roce 2008, byl za největšího konkurenta klubu zvolen ve stejném hlasování Tottenham.\n\nMateřská společnost klubu, Arsenal Holdings plc, funguje jako nekomerční akciová společnost, jejíž vlastnictví je značně odlišné od jiných fotbalových klubů. Bylo totiž pouze vydáno 62 217 akcií. Ty navíc nejsou obchodovatelné na veřejných burzách jako jsou FTSE a AIM. Místo toho se s nimi zřídka obchoduje na burze cenných papírů PLUS. Dne 31. srpna 2010 měla jedna akcie průměrnou hodnotu 10 250 £. Celková hodnota tržní kapitalizace klubu byla stanovena přibližně na 995,47 milionů £. Dne 31. května 2009 klub vydělal v právě končícím fiskálním roce 62,7 milionů £ před zdaněním (v částce nejsou zahrnuty náklady vydané za přesupy hráčů). Celkový obrat v tomto roce činil 313,3 milionů £.\n\nNejvětším akcionářem Arsenalu je americký sportovní magnát Stan Kroenke. Kroenke začal skupovat akcie klubu v roce 2007. V listopadu roku 2009 zvýšil svůj podíl v Arsenalu na 29,9%, což bylo 18 594 akcií.\n\nKroenke nebyl jediným člověkem, který se chtěl stát většinovým vlastníkem. Nabídku na koupi akcií podala i společnost Red & White Securities, jejímž spoluvlastníkem je uzbecký miliardář Alisher Usmanov a londýnský finančník Farhad Moshiri. V srpnu roku 2007 začala Red & White s odkupem akcií od bývalého místopředsedy klubu Davida Deina. V únoru 2009 již společnost vlastnila 15 555 akcií, což byl 25procentní podíl v klubu. Nastálá situace vedla tisk ke spekulaci, že mezi Kroenkem a Usmanovem dojde k boji o převzetí Arsenalu. Nicméně Kroenke souhlasil s tím, že nejméně do září 2009 nepřesáhne jeho podíl v klubu 29,9%. Dále měl do října 2012 každý člen představenstva první možnost odkupu akcií od ostatních držitelů.\n\nV dubnu roku 2011 byla zveřejněna informace, podle níž pokročily rozhovory mezi Kroenkem a vedením o převzetí klubu.\n\nKroenke pokračoval v získávání dalších akcií. V dubnu 2011 odkoupil podíly od lady Niny Bracewell-Smith (15,9%), Dannyho Fiszmana (16,11%) a dalších členů vedení. Tím dosáhl podílu v Arsenalu 66,64%.\n\nV říjnu 2011 již Kroenke vlastnil 41 574 akcií (66,82procentní podíl v klubu), zatímco Red & White Securities vlastnila 18 261 akcií, což je 29,35procentní podíl v Arsenalu. Podle obchodního práva je Kroenke, jako většinový vlastník, povinen podat nabídku na odkup zbývajících akcií.\n\nArsenal drží několik mediálních prvenství. Dne 27. ledna 1927 byl jejich souboj s Sheffieldem United prvním anglickým ligovým zápasem vysílaným živě v rádiu. O deset let později, 16. září 1937, byl v televizi odvysílán první živý přenos na světě. Jednalo se o exhibiční utkání mezi prvním týmem Arsenalu a rezervou. Arsenal byl také uveden v prvním vydaní pořadu \"Match of the Day\" televize BBC. Zde byl k vidění sestřih zápasu proti Liverpoolu na Anfield Road z 22. srpna roku 1964. Rovněž figuroval v prvním zápase vysílaném ve 3D. Televizní společnost BSkyB ho odvysílala v lednu 2010 a jednalo se o utkání Arsenalu s Machesterem United.\n\nArsenal, jako jeden z nejúspěšnějších klubů v zemi, byl často znázorňován v umění. Jako pozadí vystupoval klub v jednom z prvních filmů s fotbalovou tematikou − \"The Arsenal Stadium Mystery\" z roku 1939. Ve filmu se odehrává přátelské utkání mezi Arsenalem a amatérským celkem, z jehož týmu je během zápasu jeden hráč otráven. Ve snímku hraje mnoho hráčů Arsenalu samo sebe. Manažer George Allison dokonce ve filmu pronese pár vět. V roce 1992 vydal Nick Hornby autobiografickou knihu Fotbalová horečka (Fever Pitch). Hornby zde popisuje svůj život a svůj konkrétní vztah k fotbalu, a k Arsenalu. Kniha po svém vydání v 90. letech značně oživila fotbal v britské společnosti. Fotbalová horečka byla dvakrát filmově zpracována. Poprvé se tak stalo v roce 1997, když byl snímek zaměřen na ročník 1988/89, ve kterém Arsenal získal titul. Podruhé v roce 2005. Jednalo se o americkou verzi, kde vystupuje fanoušek baseballového týmu Boston Red Sox.\n\nObzvláště během 70. a 80. let byla hra Arsenalu považována za defenzivní a „nudnou“. Toho se chytilo několik komiků, jako Eric Morecambe, jenž dělal vtipy na účet klubu. Narážky na Arsenal byly použity i ve filmu Do naha! z roku 1997. Konkrétně ve scéně, kde hlavní herci stojí v řade vedle sebe a mávají kolem sebe rukama ve snaze, aby koordinovali svůj striptýz. Scéna měla zesměšnit ofsajd systém Arsenalu. Další film, který naráží na obranu klubu je \"Plunkett & Macleane\". Ve snímku jsou dvě postavy pojmenovány Dixon a Winterburn. Postavy svá jména dostaly po dlouho sloužících obráncích Arsenalu − Lee Dixonovi a Nigelovi Winterburnovi.\n\nArsenal je zmíněn ve Stopařově průvodci po galaxii, když se barman zeptá mimozemšťana Forda Prefecta jestli plánuje sledovat zápas. Ford odpoví, že to nemá smysl a barman se ho zeptá „Tak to je potom hotová věc? Arsenal je bez šance?“ Ford odpoví, že jde jen o to, kdy svět skončí.\n\nV roce 2013 byl na americké televizní stanici CBS odvysílán jeden díl seriálu založeném na Sherlocku Holmesovi Jak prosté. Zde se objevila souvislost s Arsenalem. V díle nazvaném „M“ hraje hlavní postavu M, známou také jako Sebastien Moran Vinnie Jones. Při sledování svého milovaného Arsenalu zabije Moran svou oběť. Ačkoliv při setkání Holmese, jehož hraje Jonny Lee Miller, s M není zmíněn oblíbený Holmesův tým, Holmes pronese: „Fanoušek Arsenalu. Další důvod, proč tebou pohrdat.“ Ve skutečnosti je Miller fanouškem Chelsea.\n\nArsenal Ladies je fotbalový klub založený v roce 1987, jenž je spjatý s Arsenalem. V roce 2002 se pod vedením Laury Harveyové staly poloprofesionálním klubem. Arsenal Ladies jsou nejúspěšnějším týmem v anglickém ženském fotbale. V ročníku 2008/09 vyhrály všechny tři významné anglické trofeje − FA Women's Premier League, FA Women's Cup a FA Women's Premier League Cup. K roku 2009 byly navíc jediným anglickým týmem, kterému se podařilo triumfovat v sezóně 2006/07 v UEFA Women's Cupu. Ve výše zmíněném ročníku se jim podařilo získat ještě vítězství z ligy, FA Cupu a Ligového poháru, čímž zkompletovaly tzv. quadruple. Mužské a ženské kluby jsou formálně dva samostatné subjekty. Přesto mají mezi sebou poměrně úzké vazby. Arsenal Ladies mají jednou za sezónu právo hrát na Emirates stadium, třebaže jejich domácí zápasy hrají na stadionu Boreham Wood.\n\nV roce 1985 založil Arsenal společentství „Arsenal in the Community“, které nabízí sportovní, začleňovací, vzdělávací a charitativní projekty. Klub dále podporuje přímo charitu. V roce 1992 založil charitativní sdružení The Arsenal Charitable Trust, jenž k roku 2002 získalo pro místní nemocnice více než 2 miliony £. Bývalí hráči a současné hvězdy klubu hrají za účelem získání peněz charitativní utkání.\n\nV ročníku 2009/10 se Arsenalu podařilo pro dětskou nemocnici Great Ormond Street Hospital získat 818 897 £. Původním plánem bylo sehnat 500 000 £, ale díky velké podpoře od fanoušků, hráčů, ředitelů a zaměstnanců, se podařilo překonat hranici půl milionu.\n\nV září roku 2011 vyhrál Arsenal soudní spor s Alicií Simonovou. Simonová měla v Seville obchod s názvem „Arsenale“. Nicméně po zásahu španělského úřadu pro patenty a ochranné známky byla nucena název obchodu změnit. Simonová zaregistrovala název obchodu ještě předtím, než byl obchod v roce 2007 otevřen. Od té doby vedla s klubem soudní spor.\n\nArsenal patří mezi nejúspěšnější . Vyhrál 13 anglických titulů (jen Liverpool − 18 a Manchester United − 20 jich mají více) a 10 FA Cupů (lepší je jen Manchester United s 19 triumfy). Třikrát dokázal vyhrát tzv. „Double“. V letech 1971, 1998 a 2002 zvítězil v lize a v FA Cupu. Před Arsenalem se toto povedlo pouze Machesteru United v letech 1994, 1996 a 1999. V roce 1993 se klub stal prvním anglickým týmem, kterému se podařilo v jedné sezóně získat FA Cup a Ligový pohár. V sezoně 2005/06 se Arsenal, jako první londýnský klub, dostal poprvé v historii až do finále, jenž se hrálo 17. května 2006 v Paříži. Tady se ve svém prvním finále setkal s Barcelonou, s níž prohrál 2-1.\n\nArsenal patří k nejlepším týmům, které se v konečné tabulce umístily vysoko. Hůře než čtrnáctý byl pouze sedmkrát. Rovněž drží rekord za průměrné celkové umístění v období 1900–1999. Ve 20. století se průměrně umístil na 8,5 místě. Navíc patří spolu s dalšími šesti kluby k týmům, jimž se povedlo triumfovat v FA Cupu dvakrát v řadě. Arsenalu se to povedlo v letech 2002 a 2003. Klub vytvořil rekord v neporazitelnosti v Premier League. Neprohrál ani jednou v sezóně 2003/2004. Jeho neporazitelnost trvala od 7. května 2003 do 16. října 2004. Porážku nepoznal v 49 zápasech Premier League po sobě.\n\nNejvícekrát v historii se v dresu Arsenalu objevil David O'Leary, a to 722 krát mezi lety 1975 až 1995. Druhý v pořadí je jeho kolega z obrany Tony Adams, jenž se objevil v 669 zápasech prvního týmu. Rekord mezi brankáři drží s 564 zápasy David Seaman.\n\nNejlepším střelcem Arsenalu je s 228 góly ve všech soutěžích Thierry Henry. Henry překonal 185 branek Iana Wrighta v říjnu roku 2005. Wrightův rekord přitom trval od září 1997, kdy se mu podařilo překonat rekord 178 gólů nastřílených Cliffem Bastinem v roce 1939. Henry je také se svými 176 brankami nejlepším střelcem v lize. Dřívější Bastinův rekord se mu podařilo překonat v únoru 2006.\n\nNejvyšší domácí návštěva 73 707 diváků byla zaznamenána 25. listopadu 1998 v zápase Ligy mistrů proti RC Lens hraném ve Wembley, kde hrál svá domácí utkání v evropských pohárech kvůli nedostatečné kapacitě tehdejšího Highbury. Největší návštěva na Highbury byla zaznamenána 9. března 1935 při zápase proti Sunderlandu. Utkání skončilo 0-0 a přišlo se na něj podívat 73 295 diváků. Dne 3. listopadu 2007 v zápase proti Manchesteru United, který skončil 2-2, se na zápas přišlo podívat 60 161 diváků. To je dosavadní rekord na Emirates stadium.\n\nArsenal drží rekord v počtu po sobě jdoucích sezón, při kterých byl mezi elitou. K roku 2012 strávil mezi nejlepšími 85 sezón. Dále je držitelem série 49 ligových zápasů, při nichž nebyl poražen. Toto období trvalo od května 2003 do října 2004. Arsenal, jenž vyhrál ligový ročník 2003/04 bez jediné prohry, se přidal k Prestonu North End, kterému se rovněž podařilo získat titul bez jediné porážky. Preston ale v sezóně 1888-89 hrál jen 22 zápasů.\n\nPřes tyto úspěchy na domácí scéně se klub přes čtvrtfinále Ligy mistrů dostal až v sezóně 2005/2006.\nTehdy překonal rekord sedmi zápasů bez inkasované branky, který držel AC Milán. Čisté konto se mu podařilo udržet v deseti zápasech, což znamenalo 995 minut bez inkasované branky. Tuto šňůru se podařilo přerušit Samuelu Eto'ovi, když v 76. minutě finále vyrovnal. Arsenal se stal prvním klubem z Anglie, který vyhrál na hřišti Realu Madrid a AC Milán. V lize mistrů 2009/2010 postoupil do čtvrtfinále, kde podlehl Barceloně. O rok později se tým trenéra Wengera ve skupině utkal s Šachtarem Doněck, Sportingem Braga a Partizanem Bělehrad. Arsenal skončil druhý a v osmifinále na něj narazila opět Barcelona. Ta jej však znovu porazila. Jenže tehdy to nebylo tak lehké. Po prvním duelu byl Arsenal dokonce blíže postupu po domácí výhře 2:1, jenže v odvetě zkolaboval a i s přispěním nepříznivých okolností, za kterých byl vyloučen útočník Robin van Persie, v Barceloně prohrál 1:3, aniž by prakticky vystřelil na branku soupeře.\n\nOd roku 1897, kdy klub jmenoval svého prvního profesionálního manažera Thomase Mitchella, se u kormidla vystřídalo celkem 23 manažerů. Z hlediska počtu odtrénovaných zápasů i délky působení je Arsène Wenger, jmenovaný do funkce v roce 1996, nejdéle sloužícím manažerem v historii klubu. Wenger je také jediným manažerem, který nepochází ze Spojeného království. Ve funkci zemřeli dva manažeři − Herbert Chapman a Tom Whittaker. Nynějším manažerem Arsenalu je Mikel Arteta, bývalý hráč Arsenalu.\n\n\n\n\n\n\nZdroj: \n\n\n\nZdroj: \n\nPoznámky:\n\n zástupce kapitána\n\n (na hostování v Beşiktaş JK do 30. června 2020)\n\n\n\n"}
{"id": "30732", "url": "https://cs.wikipedia.org/wiki?curid=30732", "title": "Vytáčené připojení", "text": "Vytáčené připojení\n\nDial-up neboli vytáčené připojení je v informatice způsob připojení k Internetu pomocí telefonní linky a modemu.\n\nPočítač je na internet připojen přes telefonní linku za použití modemu (modulátor-demodulátor). Ten funguje na analogovém principu, kdy modem digitální signál převádí na analogový a ten přes linku vysílá k serveru. Rychlost analogového připojení bývá od 2,4 kb/s do 56 kb/s po jedné telefonní lince. V 90. letech 20. století byla takto k Internetu připojena většina uživatelů v České republice; vytáčené připojení bylo vytlačeno použitím stále dostupnějšího vysokorychlostního internetu; ten je totiž oproti dial-upu levnější a rychlejší. Služba ISDN měla výhody proti analogové lince (rychlé vytvoření spojení, stabilní rychlost 64kbit/s, při využití BRI ISDN (2 kanály po 64kbit) a připojení 64kbit umožňuje současné použití linky i pro telefonní hovor), ale nebyla moc rozšířená.\n\nUvedené rychlosti jsou teoretická maxima.\n\n"}
