{"id": "53456", "url": "https://cs.wikipedia.org/wiki?curid=53456", "title": "Botanická zahrada Berlín", "text": "Botanická zahrada Berlín\n\nBerlínská botanická zahrada patří svou rozlohou přes 43 hektarů a s přibližně 22 000 různých druhů rostlin k největším a nejvýznamnějším botanickým zahradám na světě a je současně největší botanickou zahradou v Evropě. Leží na okraji čtvrti Dahlem na jihozápadním okraji města a je dostupná od stanice metra U3 \"Podbielskiallee\" (asi 1 km). Dnes patří Svobodné univerzitě (\"Freie Universität\"), přidruženo je k ní i Botanické muzeum se sbírkou rostlinných preparátů, herbariem a knihovnou.\n\nZahrada byla postavena v letech 1897 až 1910 pod vedením architekta Adolfa Englera jako náhrada starší zahrady v centru města, založené roku 1679, která se však už nemohla rozšiřovat. Při zřízení zahrady hrála velkou roli myšlenka možnosti prezentace a zejména výzkumu exotických rostlin tehdejších německých kolonií v Africe a v Tichomoří.\n\nV botanické zahradě je řada budov a skleníků, jako např. pavilón kaktusů nebo pavilon Victoria, s množstvím exotických rostlin. Roste zde například mnoho orchidejí, masožravých rostlin a také obří leknín viktorie královská. Všechny skleníky dohromady zabírají plochu 6 000 m².\n\nDalší exempláře se nacházejí mimo skleníky a pavilóny na volné ploše v různých geograficky tříděných odděleních s celkovou rozlohou 13 hektarů a dále v arboretu (s plochou 14 hektarů) a dalších systematických odděleních.\n\nNejznámější stavbou je bezesporu Velký pavilón (\"Das Große Tropenhaus\"), největší skleník na světě. Jedná se o zasklenou ocelovou konstrukci, vysokou 25 metrů o rozloze 30 krát 60 metrů. Při konstantní teplotě 30 °C je zde udržována vysoká vlhkost vzduchu a daří se zde mnoha tropickým rostlinám, k nimž patří i obří bambus.\n"}
{"id": "53461", "url": "https://cs.wikipedia.org/wiki?curid=53461", "title": "Motorola 68030", "text": "Motorola 68030\n\nMotorola 68030 je 32bitový mikroprocesor architektury CISC z řady 680x0, který vyráběla firma Motorola. Jejím předchůdcem byl procesor Motorola 68020, další procesor v řadě se jmenoval Motorola 68040.\nMotorola 68030, která obsahovala 273 000 tranzistorů, nabízela na čipu dvě oddělené cache paměti (instrukční a datovou) o velikosti 256 bytů. Také měla důležitou MMU jednotku a dovolovala připojit rychlou matematickou FPU jednotku Motorola 68882. Motorola 68030 byla použita v mnoha modelech osobních (domácích) počítačů Amiga, Apple Macintosh II, Atari TT a hlavně Atari Falcon.\n\nMotorola 68EC030 je laciným mikroprocesorem z řady Motorola 680x0. Hlavním rozdílem mezi originálním procesorem 68030 a touto ořezanou variantou je úplná absence důležité MMU jednotky. Procesor 68EC030, který obsahoval 251 000 tranzistorů, byl použit jako hlavní CPU v jednom z modelů populárního domácího počítače Amiga 4000.\n"}
{"id": "53463", "url": "https://cs.wikipedia.org/wiki?curid=53463", "title": "Plamenec", "text": "Plamenec\n\nPojem plamenec může označovat:\n\n"}
{"id": "53464", "url": "https://cs.wikipedia.org/wiki?curid=53464", "title": "Ambigram", "text": "Ambigram\n\nAmbigram je slovo nebo více slov, které lze číst více než z jedné strany. Například v zrcadle, obrácením o 180 ° (např. \"pod\"), čtením zezadu (např. \"TAHAT\" na dveřích se skleněnou výplní). Existují také grafické ambigramy.\n\nGrafické ambigramy byly například využity v knize \"Andělé a démoni\" (Dan Brown).\n\nDalší příklady ambigramů:\n\n\n"}
{"id": "53465", "url": "https://cs.wikipedia.org/wiki?curid=53465", "title": "Plamenec (vlajka)", "text": "Plamenec (vlajka)\n\nPlamenec (někdy psán plaménec) je druh služební vlajky na válečných lodích, který se vztyčuje až na vrcholu hlavního stěžně lodi, jíž velí důstojník. Má tvar velmi dlouhé, úzké, trojúhelníkové nebo rovnoramenně lichoběžné vlajky podobné stuze zužující se do špičky (resp. s useknutou špičkou v případě tvaru rovnoramenného lichoběžníku).\n\nNa starých plachetnicích se používaly plamence tak dlouhé, že sahaly od vrcholu stěžně až do vody. Někdy se jím říkalo \"biče\". Plamence se nazývaly velitelské (flotilní) vztyčované na lodi, na níž je důstojník velící celé skupině lodí, a plamenec velitele lodi, je-li jím důstojník. Plamence s odstřiženou špičkou se používají například jako \"Commissioning Pendant\" v Royal Navy nebo jako plamence návěstní či plamence kódu a plamence číselné. Jiný druh plamence je trojúhelníková vlajka s poměrem výšky k základně podstatně menším. Slouží jednak ve vlajkové abecedě jako pomocný neb opakovací plamenec, jednak jako hodnostní vlajka. K poslednímu účelu se používá také dvojplamenec.\n\n"}
{"id": "53470", "url": "https://cs.wikipedia.org/wiki?curid=53470", "title": "Østlandet", "text": "Østlandet\n\nØstlandet je region v jihovýchodní části Norska; v originále označovaný jako \"Landsdel\" – „část země“. Region je tvořen kraji Vestfold og Telemark, Oslo, Viken, a Innlandet. \n\nNázev regionu Østlandet znamená \"„Východní země“\", v novonorštině (nynorsk) je používán název \"Austlandet\". \n\nRegion je na severu a na západě ohraničen horami. Na východě je omezen hranicí se Švédskem. Hranice s regionem Sørlandet je méně zřetelná.\n\nHory regionu dosahují 2469 metrů v Jotunheimen, kde je zároveň nejvyšší vrchol severských zemí na východ od Grónska. Další dobře známé pohoří je Dovrefjell na severu a Rondane na severovýchod od Lillehammeru. V náhorní plošině Hardangervidda se region střetává s regionem Vestlandet. \n\nÚdolí se zařezávají do hor, z východu na západ se táhnou hlavní údolí Østerdalen, Gudbrandsdalen, Valdres, Hallingdal, Numedal a údolí Telemarku. Østerdalen je obklopen většinou poměrně plochými územími s jehličnatými lesy, ale zbytek území leží v hluboko zaříznutých údolích. \n\nÚzemí kolem Oslofjordu a směrem na severovýchod jsou poměrně ploché s pásy hospodářsky intenzívně využívané země, především v Hedemarken, Toten, Hadeland, Ringerike ale i  dalších. Hustota zalidnění je v rovinách nejvyšší. Zhruba 40 % obyvatel žije ve vzdálenosti do 200 km od Osla. Bezpočet ostrůvků chrání pobřeží, a je v létě rájem plavců a jachtařů.\n\nNorské dialekty na jihovýchodě Norska se odlišují svým přízvukem, který je pro ostatní Nory nezaměnitelný, ale odlišuje se také pravopisem, slovní zásobou a hláskoslovím. Nejodlišnější jsou ovšem dialekty horských údolí, zatímco standardním norština (bokmål) se používá především kolem Oslo.\n\nHorská údolí si udržela odlišnou kulturu s tradiční architekturou a lidovou hudbou, krajovými jídly a dialekty, některé jsou téměř nesrozumitelné pro ostatní Nory. Ráz těchto horských údolí je dnes ohrožen především rekreanty z jiných částí země, kteří sem přijíždějí hlavně v zimním období. \n\nVýchodní lesy Finnskogen jsou domovem etnické menšiny přistěhovalců z Finska, kteří sem přišli v 17. století. Svůj jazyk a kulturu si uchovali až do 20. století, dnes si udržují jen lidové písně a tradiční jídla. Okolí Engerdalu obývají nejjižnější skupiny norských Sámů. \n\nHustě obývané pobřeží s dlouhotrvajícím průmyslovým vývojem si vytvořilo silnou kulturní identitu pracující třídy, ale stejně tak se uchovala poklidná konzervativní kultura rybářských osad. \n\nV ostrém kontrastu k tomu je Oslo, kde se usadili Norové z celé země a také více než 300 000 přistěhovalců. Vyrostly zde mešity, sikhské a hindské svatyně, buddhistické stúpy.\n"}
{"id": "53471", "url": "https://cs.wikipedia.org/wiki?curid=53471", "title": "Samsára", "text": "Samsára\n\nSamsára (v sanskrtu a páli „neustálé putování“) je označení pro koncept znovuzrozování známý zvláště ve východních náboženstvích (hinduismu, buddhismu a džinismu). \n\nV těchto náboženstvích je tento koloběh stále nových a nových životů považován za strastiplný, na rozdíl od častých interpretací v rámci hnutí New Age. Únik z něho je možný prostřednictvím poznání pravé skutečnosti (záleží pak na tom kterém duchovním směru, co za pravou skutečnost považuje). Tak je dosaženo stavu „vysvobození“ (a v některých variantách i „věčného štěstí“), který hinduisté označují jako mókša a buddhisté jako nirvána.\n\nNázorně je buddhistický pohled na sansáru předveden v tzv. „kole života“ (bhavačakra), které je často zobrazováno v tibetském buddhismu. V centru kola jsou namalovány jeho hnací síly (kořeny neprospěšného jednání, mluvení a myšlení, „akusala-múla“): žádostivost, zášť a klam, jako prase, had a kohout. V prostřední řadě je šest možných oblastí zrození: bozi a polobozi, lidé, zvířata, hladoví duchové a obyvatelé pekelných světů. Míra strasti je nejmenší v nebeských světech a největší v peklech. Ve vnějším okruhu je 12 členů řetězu podmíněného vznikání, který začíná nevědomostí. Celé kolo života pak objímá bůh pekel Jama (nikoli Mára, jak se někteří mylně domnívají), který symbolizuje neustále přítomnou smrt.\n\nŠest buddhistických sfér jsou místa, do kterých se nejen lidé podle buddhismu mohou reinkarnovat. Každá sféra je jiná a žijí v ní jiné bytosti. \n\n\nSoučasný život je buddhisty považován jen za prchavý okamžik v nekonečném, stále znovu se opakujícím cyklu zrození, stárnutí, utrpení a smrti. V jaké formě se bytost znovu narodí, závisí na její minulé karmě. Pokud v předešlých životech bytost konala prospěšné činy, narodí se jako člověk nebo v nebeských sférách jako „božská“ bytost (\"déva\"). Tyto „božské“ bytosti zakoušejí ve svém životě méně utrpení než lidé, ale i ony jsou podrobeny stárnutí a smrti. Ve svých „šťastných světech“ mají navíc méně možností než lidé konat dobré skutky, a proto se jejich pozitivní karma časem vyčerpá a v dalším životě se zrodí opět v nižších světech. Pokud převáží negativní karma, dojde ke zrození ve zvířecí podobě, ve formě hladových duchů nebo v pekelných světech. Ani zde ovšem bytosti nezůstávají věčně, ale po vyčerpání své negativní karmy se zrodí opět ve vyšší formě. Toto věčné putování „nahoru a dolů“ probíhá znovu a znovu, dokud není přerušen řetěz příčin, který způsobuje nová zrození.\n\nPodle buddhismu je nejlepší zrození v lidské podobě, protože je ze všech sfér nejvhodnější pro praxi Buddhova učení. I když realizace nirvány je možná i v jiných sférách existence, zejména v nebeských světech. Zde je ale vlivem převažujícícho štěstí a téměř dokonalého pohodlí duchovní cesta mnohem obtížnější. Přesto není pravdou, jak se někdy na Západě mylně myslí, že buddhisté neusilují o zrození v nebeských světech. V mnoha rozpravách samotný Buddha vyučoval laiky tak, aby se po smrti zrodili jako nebeské bytosti (dévové). Avšak na rozdíl od některých náboženství buddhismus nechápe zrození v nebi jako konečný cíl, jelikož i nebeské bytosti jsou smrtelné a stále podléhají koloběhu znovuzrozování. V rámci buddhismu se tedy zrození v nebeských sférách spíše chápe jako jakési zpříjemnění cesty samsárou, hlavním ukolem je realizace konečného vysvobození ze samsáry a ukončení neustálého znovuzrozování. Protože tento úkol je nejsnáze splnitelný v lidském zrození a navíc dle buddhistické kosmologie tvoří lidé jen nepatrný zlomek všech bytostí, je v buddhismu lidský život považován ze velkou vzácnost. Buddha poukázal na vzácnost lidského zrození pomocí metafory: přirovnal celý třitisíckrát složený všehosvět k velkému oceánu, na němž plave dřevěný kruh. Na dně tohoto oceánu žije slepá želva. Jednou za 100 let tato želva vyplouvá na povrch, aby se nadechla a poté se vrací na dno. Naše šance narodit se v cenném lidském těle je menší než pravděpodobnost, že se želva trefí hlavou do tohoto dřevěného kruhu.\n\n"}
{"id": "53494", "url": "https://cs.wikipedia.org/wiki?curid=53494", "title": "Hordaland", "text": "Hordaland\n\nHordaland Fylke byl územněsprávní jednotka v jihozápadním Norsku. Správním centrem území bylo město Bergen. Správcem kraje Hordaland byl \"Fylkesmann i Hordaland\". Počet obyvatel dosáhl roku 2015 čísla 511 357. Rozloha kraje byla 15 437 km². Kraj byl v rámci reformy administrativního dělení Norska zrušen ke dni 31. 12. 2019 a byl nahrazen krajem Vestland, který vznikl sloučením Hordalandu a kraje Sogn og Fjordane a který začal fungovat od 1. 1. 2020.\n\nKraj Hordaland hraničil s kraji Sogn og Fjordane, Buskerud, Telemark a Rogaland. Na západě jeho břehy omývá Severní moře. Území téměř půlí soustava fjordů Kvinnheradsfjorden, Hardangerfjord, která jakoby objímá pohoří Folgefonna, jež je pokryto stejnojmenným ledovcem. Na východě na hranicích s krajem Buskerud a Telemark je náhorní plošina Hardangervidda.\n\nÚzemím procházejí silnice E16, E39 a E134. Severní částí území prochází železniční trať z Oslo do Bergenu. Bergen je významným přístavním městem Norska. V metropoli Bergenu je čtvrť Bryggen, která je na Seznamu světového dědictví UNESCO.\n\nZajímavostí kraje je vznik Hardangerské výšivky podle vzoru italské krajkoviny \"Reticella\" kolem roku 1790.\n\n"}
{"id": "53500", "url": "https://cs.wikipedia.org/wiki?curid=53500", "title": "Garlon", "text": "Garlon\n\nGarlon je komerční název pro směs látek používanou jako selektivní systémový herbicid, vyráběný firmou Dow AgroSciences. Používá se k hubení dvouděložných plevelů a náletových dřevin, pro jednoděložné traviny nebo jehličnaté stromy není toxický. Účinnou látkou Garlonu je triclopyr, respektive jeho ester či amin. Přípravek Garlon 4 obsahuje 61,6 % triclopyru, Garlon 3A obsahuje 44,4 % triclopyru. , Garlon 4EC obsahuje 480 g triclopyru na 1 l přípravku. Zbytek tvoří tzv. inertní látky, které mají usnadnit aplikaci. Garlon NEW obsahuje triclopyr a fluroxypyr v množství 60 a 20 g/l . Všechny přípravky mimo účinných látek obsahují další aditiva, smáčedla a nosiče.\n\nTriclopyr narušuje růst rostlin tím, že je chemicky podobný rostlinným hormonům – auxinům. Je vstřebáván kůrou, listy či kořeny a poté se systémově přenáší do dalších částí rostliny. Po aplikaci se akumuluje v meristémech (růstově aktivních rostlinných pletivech).\nTriclopyr se váže na půdní částice a je málo rozpustný ve vodě. Díky tomu má za normálních okolností malý potenciál pro proniknutí do vodních zdrojů.\n\nAplikaci je třeba provádět za bezvětří nebo mírného vánku, ve směru po větru a od dalších osob. Riziko pro pracovníka je přijatelné, pokud celková doba práce s přípravkem nepřesáhne 30 min. během jednoho dne. Vstup do ošetřených prostor je možný minimálně až druhý den po poslední aplikaci. Je nutná ochranná obuv a ochranné rukavice. Jiný zdroj považuje za nutné u přípravku Garlon 4 i použití ochranného oděvu a ochrany zraku (ochranné brýle).\n\nPři práci je zejména zakázáno používat kontaktní čočky, jíst, pít a kouřit, a to až do smytí kontaminace. Ochranný oděv je před dalším použitím třeba vyčistit. Práce s přípravkem je nevhodná pro alergické osoby, těhotné a kojící ženy a pro mladistvé.\n\nPři ošetřování lesních porostů a v oblastech využívaných širokou veřejností je nutné aplikaci je třeba předem oznámit (např. místně příslušnému obecnímu nebo městskému úřadu) aplikaci. Je třeba zajistit vhodné označení ošetřené plochy nebo stromů (během a po dobu 7 dní po aplikaci) například nápisem: „chemicky ošetřeno, nedotýkejte se ošetřených porostů“ s doplněním časových termínů a po tuto dobu zamezit vstupu osob a pohyb zvířat do ošetřeného porostu.\n\nPřípravek nesmí zasáhnout okolní porosty ani oseté pozemky nebo pozemky určené k setí. Mezi citlivé rostliny patří réva vinná a chmel. Při teplotách nad 23°C mohou být poškozeny okolní rostliny výparem. Přípravek je doporučeno neaplikovat pokud hrozí, že bude do 3 hodin po aplikaci pršet. \n\nV přípravku Garlon 4 je obsažen triklopyr (Triclopyr-2-butoxyethyl-ester) v množství 60- 61%. Triclopyr je toxická látka, podle některých zdrojů však málo toxická pro savce. Triclopyr je poměrně netoxický pro půdní mikroorganismy. Je rovněž málo toxický pro vodní organismy a lehce toxický pro savce. Podle některých zdrojů se v savcích a vodních organismech se dlouhodobě neakumuluje, podle jiných se lehce akumuluje (v chovaném dobytku), není perzistentní. Podle jedné ze studií 42% zbytků triklopyru se rozkládá po šesti dnech, dalších 72% po 28 dnech a dalších 98% zbytků po 365 dnech od ošetření. Na slunci se velmi rychle rozkládá účinkem UV paprsků, poločas rozkladu je méně než 1 den. Půdními mikroorganismy je rozkládán s průměrným poločasem 46 dní na 3,5,6-trichloro-2-pyridinol, který je dále rozložen na oxid uhličitý a organickou hmotu (rozkládá se během 30- 45 dní)., je ale udáváno i 90 dní. Jeho rozklad v přírodě bez přístupu světla je pomalý, je udáváno 138 dnů.\n\nJe známo teoretické riziko vzniku dioxinů při spalování rostlin se zbytky triklopyru.\n\nPřijatelné množství je uváděno 0,03 mg/kg tělesné hmotnosti a den. Z pohledu ekotoxikologie je triclopyr bezpečný herbicid. Špatně se vstřebává pokožkou, nebezpečný je při nadýchání a pozření. U zvířat způsobuje rakovinné bujení, je rovněž podezřelý z karcinogenity u lidí. Podle americké organizace EPA není klasifikován s ohledem na rizika karcinogenního bujení. Podle výrobce Dowagro vyplývá z dlouhodobých studií na zvířatech, že nezpůsobuje rakovinu. Není známo specifické antidotum. Akutní letální toxicita u člověka je uváděna 630 – 1850 mg/kg váhy. Dowagro sciences \n\nGarlon New obsahuje triklopyr v dávce 60 g/l a fluroxypyr v dávce 20 g/l. Fluroxypyr (2-<nowiki>[</nowiki>(4-amino-3,5-dichlor-6- fluor-2-pyridyl)oxy<nowiki>]</nowiki>octová kyselina; 4-amino-3,5-dichloro-6-fluoro-2-pyridinyl)oxy]acetic acid metyl heptylester ) Tato látka je považována za zdraví škodlivou při požití. Dráždí kůži. Látka se vstřebává pokožkou, je nebezpečná při nadýchání a pozření. Je podezřelá z karcinogenity u lidí. Není známo specifické antidotum.\n\nGarlon také obsahuje olejovité aromatické uhlovodíky (Petroleum distillates) jenž jsou nosičem aktivních látek. Ty mohou být značně nebezpečné pro vodní organismy.\n\nGarlon je používán jako postřikový selektivní arboricidní přípravek ve formě mikroemulze určený k potlačení pařezové výmladnosti, likvidaci nežádoucích náletových dřevin, buřeně a dvouděložných plevelů na loukách, pastvinách a v lesním hospodářství, zemědělské půdě nebo dočasně neobdělávané půdě, trávnících, ovocných sadech. Garlon je jeden z mála herbicidů použitelných k účinnému hubení přesličky rolní.\n\nPřípravek je doporučeno neaplikovat pokud hrozí, že bude do 3 hodin po aplikaci pršet. Odpařování účinné látky za vyšší teploty (nad 23°C) nejen ohrožuje okolní vegetaci, ale také snižuje účinnost přípravku.\n\nVýhony dřevnatých rostlin nesmějí být vyšší než 1m.  Aplikace přípravku se provádí lokálně, optimálně na jaře, kdy jsou plevele dostatečně vyvinuté a v plném růstu. Podzimní aplikaci se účinně ničí ostružiny. Výsev nebo výsadba na ošetřenou plochu jsou možné po půl roce od ošetření.\n\nK potlačení pařezové výmladnosti se používá 30 % roztok který je nanášen pomocí štětce do 2 týdnů po řezu, na část zbavenou kůry. Ošetření k potlačení pařezové výmladnosti není doporučeno aplikovat na jaře, v době mízy. \n\n"}
{"id": "53516", "url": "https://cs.wikipedia.org/wiki?curid=53516", "title": "Lockheed AC-130", "text": "Lockheed AC-130\n\nLockheed AC-130 představuje speciální letoun palebné podpory. Jedná se o těžce vyzbrojenou modifikaci transportního letounu Lockheed C-130 Hercules. Je společně vyráběn firmami Boeing a Lockheed Corporation. Nejvýkonnější a patrně konečnou verzí letounu je Lockheed AC-130U Spectre Gunship.\n\nLetadla palebné podpory řady AC-130 vznikla v průběhu vietnamské války s přihlédnutím k specifickým podmínkám tohoto bojiště. Jejich hlavním úkolem bylo vyhledávání a ničení pozemních (především plošných) cílů palbou mohutné výzbroje hlavňových zbraní soustředěných na jednom boku. Tyto letouny měly velmi dlouhou vytrvalost, nesly značné množství munice a vyznačovaly se vysokou palebnou silou.\n\nProtože však představovaly velmi snadný cíl, mohly být použity jen proti cílům se slabou protileteckou obranou. První létající „bitevní lodi“ AC-130A byly vyzbrojeny 4 šestihlavňovými kulomety M134(minigun) ráže 7,62 mm a stejným počtem šestihlavňových kanonů M61 Vulcan ráže 20 mm. Následující verze AC-130E a AC-130H dostaly výzbroj výrazně účinnější.\n\nAž na dva Vulcany bylo ostatních šest zbraní nahrazeno automatickým kanónem ráže 40 mm a upravenou armádní houfnicí ráže 105 mm. Rovněž byl upraven systém pro vyhledávání cílů a řízení palby, který mimo jiné obsahuje infračervený senzor, kameru pro nízkou intenzitu osvětlení a detektor elektromagnetického vyzařování. Stroje AC-130H byly nasazeny při podpoře invaze na Grenadu v roce 1983 a tento letoun byl například použit k podpoře spojeneckých pozemních vojsk proti irácké armádě při bitvě o saúdskoarabské pohraniční město Al-Kafči během války v Zálivu.\n\nProtože se v praxi obecně potvrdila vysoká palebná síla a relativně dobrá přesnost střelby letounů AC-130, rozhodlo se velení amerického vojenského letectva starší verze těchto strojů modernizovat.\n\nHlavním důvodem byl dost zastaralý střelecký i navigační systém, jehož technologická úroveň odpovídá polovině 60. let. Celou modernizaci dostala na starost firma Rockwell. K zahájení vývoje došlo v červenci 1987, první prototyp vzlétl 20. prosince 1990. Za základ nové verze označené jako AC-130U byl vzat drak letounu C-130H, do kterého je zabudován nový systém pro vyhledávání cílů a komplexní řízení palby. Díky němu může AC-130U, na rozdíl od staršího AC-130H, vést mířenou palbu i za špatného počasí a přes hustou clonu z mraků.\n\nV přídi trupu je instalován střelecký radiolokátor AN/APQ-180, který byl odvozen z typu AN/APG-70 užívaného v letounu F-15 Eagle. Na levém boku je instalován infračervený senzor Texas Instruments AN/AAQ-17 a za ním alternativně i velmi citlivý televizní systém britské firmy GEC pro činnost v denních i nočních podmínkách. Je propojen s projektorem, osvětlujícím cíle lidským okem neviditelným laserovým paprskem. Na vizuální zaměřování pozemních cílů se používá před bočním okénkem instalovaný průhledový displej. Navigační soustavu tvoří kombinace inerciální jednotky a přijímače družicové soustavy GPS.\n\nOd svých předchůdců se AC-130U liší i vyzbrojí. V přední zbraňové sekci byly původní dva kanóny M61 Vulcan nahrazeny jedním výkonným pětihlavňovým typem GAU-12/U ráže 25 mm. Tímto zásahem prakticky nedošlo ke zmenšení palebné síly letounu, protože nový kanón je v porovnání s typem M61 výrazně účinnější. Hmotnost projektilu je prakticky dvojnásobná a spolu s vyšší úsťovou rychlostí má GAU-12/U i delší účinný dostřel, což letounu umožňuje útočit na cíl z větší vzdálenosti. Po konstrukční stránce je GAU-12/U automatickou zbraní na principu rotujícího svazku hlavní, poháněného pneumatickým motorem.\n\nHmotnost vlastní zbraně bez lafety nepřevyšuje 125 kg. Rychlost střelby lze regulovat až na maximálních 4200 ran/min. Úsťová rychlost každé střely dosahuje 1095 m/s. Pro použití GAU-12/U v letounu AC-130U vyvinula firma Alliant Techsystems speciální vysoce výbušnou/zápalnou munici PGU-38/U, určenou především pro ničení nepancéřovaných cílů a živé síly. Projektil má hmotnost 184 g a obsahuje 30 g vysoce účinné trhaviny se speciálním zapalovačem FMU-151/B. Pro kanón je standardně nesena zásoba 3200 nábojů.\n\nZadní zbraňová sekce AC-130U je identická se starším AC-130H. Obsahuje automatický kanón M2A1 (licenční Bofors L/60) ráže 40 mm, vystřelující projektily o hmotnosti 860 g rychlostí až 120 ran/min., a upravenou, ručně nabíjenou, armádní houfnici M102 ráže 105 mm s rychlostí palby 8 ran/min. Obsluha zbraní je tříčlenná.\n\nSenzory vyhledávající nepřátelské cíle a zbraně jsou integrovány do počítačového systému řízení palby, jehož základem jsou čtyři vojenské počítače IBM AP102. Obsluhu bojového centra pro vyhledávání cílů a řízení palby zajišťuje sedm operátorů ve středové části trupu za pilotní kabinou.\n\nToto bojové centrum umožňuje vést palbu současně na dva různé cíle. Radiolokátor, termovizní a elektrooptické vybavení vylepšují dva palubní pozorovatelé. Celý letoun řídí tříčlenná posádka. Vybrané části letounu, hlavně pilotní kabina, jsou chráněny keramickým pancéřováním.\nIntegrované zařízení pro doplňování paliva za letu dovoluje provádět velmi dlouhé bojové mise. Všechny prostory posádky jsou proto přetlakové, aby se zvýšilo pohodlí při dlouhých letech (starší AC-130H tuto vlastnost nemá).\n\nKvůli bojovému nasazení v malých letových hladinách a poměrně nízké letové rychlosti existuje vysoké riziko jeho přímého ohrožení pozemními prostředky PVO protivníka. Proto je AC-130U vybaven také komplexní obrannou soustavou. Ta je tvořena varovnými senzory při ozáření letounu radiolokátorem (RL) nebo laserovým paprskem, aktivními RL / IČ rušičkami a velkokapacitním zařízením pro vypouštění klamných RL / IČ cílů.\n\nPrototyp AC-130A byl poslán na první bojové mise během války ve Vietnamu v únoru 1968, kdy začal létat nad územím Vietnamu a Laosu. V období od února do listopadu 1968 zničil 228 nepřátelských nákladních automobilů a 133 dalších poškodil.\n\nDo jara roku 1969 již létalo v jihovýchodní Asii šest strojů AC-130A Spectre. V prosinci téhož roku k nim přibyl nově upravený Gunship ve standardu \"Surprise Package\". Toto jediné letadlo zničilo během svého 38 denního zkušebního nasazení 178 kamionů a dalších 63 poškodilo. Navíc zaútočilo na tři stanoviště protivzdušné obrany, přičemž jedno z nich zcela zničilo a další dvě poškodilo masivními explozemi.\n\nOd října 1970 do ledna 1971 bylo nasazeno v jihovýchodní Asii sedm strojů ve verzi AC-130E.\n\nV průběhu kampaně, která trvala od roku 1971 do roku 1972, zničily Gunshipy více než 10 000 nepřátelských vozidel a 223 plavidel. Díky blízké letecké podpoře, kterou poskytly pozemním jednotkám, zachránily životy tisícům vojáků. Příměřím z ledna 1973 skončily bojové operace AC-130 ve Vietnamu a Laosu. Poslední bojová mise těchto letadel v Kambodži se uskutečnila 15. srpna 1973.\n\nBěhem operací Pouštní štít a Pouštní bouře v době války v Zálivu poskytovaly stroje AC-130, podobně jako v minulosti, přímou leteckou podporu pozemním jednotkám. K prvnímu nasazení došlo 29. ledna 1991 během bitvy o město Chafdží, když jedno z těchto letadel pomohlo zastavit iráckou obrněnou kolonu. O den později další tři AC-130 zaútočily na irácké kolony, které se snažily posílit pozice irácké armády severně od města Chafdží. 31. ledna 1991 v časných ranních hodinách byl jeden ze strojů AC-130H sestřelen raketou z přenosného kompletu Strela-2. Při incidentu zahynulo všech čtrnáct členů posádky.\n\n\n\n\n"}
{"id": "53517", "url": "https://cs.wikipedia.org/wiki?curid=53517", "title": "Laponsko", "text": "Laponsko\n\nLaponsko (laponsky \"Sápmi\", švédsky \"Lappland\", norsky \"Sameland\", finsky \"Lappi\" a rusky \"Лапландия\") je kulturní region tradičně obývaný Sámi, v češtině tradičně známými jako Laponci; dnes je však toto označení považováno za hanlivé, především samotní Sámové ho považují za pejorativní. Laponsko se nachází v severní Evropě a zahrnuje severní části Fennoskandinávie. Oblast se rozkládá na území čtyř států: Norska, Švédska, Finska a Ruska. Na severu je ohraničeno Barentsovým mořem, na západě Norským mořem a na východě Bílým mořem. \n\nRusi a Norové jsou nejpočetnějšími skupinami v regionu; Sámové tvoří pouze malou menšinu, kolem 5 % populace v Laponsku. Žádná politická organizace nepodporuje odloučení, i když několik skupin požaduje větší územní autonomii nebo i více sebeurčení pro původní obyvatelstvo regionu.\n\nLaponsko (resp. výraz v jiných jazycích obsahující slovo Sámové) označuje jak Sámskou zemi, tak Sámské obyvatelstvo. Slovo „Sámi“ je ve skutečnosti pouze akusativně genitivní formou laponského podstatného jména „Sápmi“ - vytváření jména (\"Sámi olbmot\"), což znamená „obyvatelé Sápmi“. O původu slova se spekuluje, že souvisí s baltským slovem \"* žēmē\", který jednoduše znamená „půdu“. O stejném slově se spekuluje, že je původem slova „Suomi“, finského názvu pro Finsko.\n\nV severní sámštině se používá jméno Sāpmi, zatímco v lulejské sámštině \"Sábme\" a jihosámské jméno je \"Saemie\". V norštině a švédštině se často používán výraz \"Sameland\".\n\nV moderní švédštině a norštině je Laponsko známo jako „Sameland“, ale ve starších švédštině bylo známé jako „Lappmarken“, „Lappland“ a Finnmark. Původně se tato dvě jména týkala celého Laponska, ale následně se aplikovala na oblast výlučně osídlenou Sámi. „Lappland“ (Laponia) se stal názvem nejsevernější provincie Švédska \"(landskap)\", která byla v roce 1809 rozdělena jednak na část, která zůstala švédská a jednak na část, která připadla Finsku (které se stalo součástí Ruské říše). „Lappland“ přežívá jako název nejvzdálenější švédské provincie a finské Laponsko také obsahuje část staré ostrobotské provincie.\n\nVe staré norštině bylo Laponsko známo jako „Finnmork“ nebo „Finnmark“, což je nyní jméno nejsevernější provincie Norska. Jak Severní Norsko, tak Murmanská oblast jsou někdy propagovány pod názvem \"Norské Laponsko\" a \"Ruské Laponsko\".\n\nV 17. století Johannes Schefferus převzal etymologii méně používaného pojmu „Lapland“ tak, aby souvisel se švédským slovem pro „běh“, \"löpa\" (příbuzný angličtině, \"skok\").\n\nLaponská vlajka byla schválena v Åre ve Švédsku dne 15. 8. 1986 na speciální sámské 13. konferenci. Vlajku navrhl Astrid Bähl ze Skibotn (Norsko). Motiv je převzatý ze ságy Paiven parnech (Synové slunce) od Anderse Fjellnera (1795–1876). Levý půlkruh představuje Slunce, pravý Měsíc.\n\nNárodní hymna Sámů je Sámi soga lávlla (\"Píseň sámské rodiny\"). Původně se jednalo o báseň napsanou sámským učitelem a politikem Isakem Sabou, která byla poprvé vydána v sámských novinách \"Sagai Muittalægje\" 1. dubna 1906. Národní hymnou byla ustanovena v srpnu 1986 na stejné konferenci. Norský skladatel Arne Sørli pak k hymně složil i hudbu, která byla přijata na 15. Sámské konferenci v roce 1992 v Helsinkách.\n\nNejvětší část Laponska leží severně od polárního kruhu. Západní část je oblastí fjordů, hlubokých údolí, ledovců a hor, nejvyšším bodem je masiv Kebnekaise (2 097 m) ve švédském Laponsku (a zároveň nejvyšší hora Švédska). Část Laponska, která leží na švédské straně hranice, je charakteristická velkými řekami, které vedou od severozápadu k jihovýchodu. Norská provincie Finnmark a směr dále na východ je územím nízké náhorní plošiny, která obsahuje mnoho bažin a jezer, z nichž největší je jezero Inari ve finském Laponsku. Zcela severovýchodní část leží sice uvnitř tundry, ale permafrost se tady nenalézá.\n\nV 19. století byly uskutečněny vědecké expedice na území Sámů, například švédským přírodovědcem Jönsem Svanbergem.\n\nPodnebí v Laponsku je subarktické a vegetace je řídká s výjimkou hustě zalesněné jižní části. Hornaté západní pobřeží má výrazně mírnější zimy a více srážek než velké oblasti východně od hlavního řetězce hor. Oblast severně od severního polární kruhu je v zimní sezóně charakteristická polárními nocemi a naopak půlnočním sluncem v letní sezóně - čím více na sever, tím jsou oba jevy delší. Sámové tradičně dělí rok do \"osmi\" sezón namísto do čtyř.\n\nV Laponsku leží cenné ložiska minerálů, zejména železná ruda ve Švédsku, měď v Norsku a nikl a apatit v Rusku. Sob, vlk, medvěd a ptáci jsou hlavními živočichy, kromě nesčetného množství hmyzu v krátkém létě. V regionu je velmi rozšířen mořský a říční rybolov. Na některých jezerech je provozována lodní doprava a mnoho přístavů nezamrzá ani v zimě. Všechny přístavy podél Norského moře na západě a Barentsova moře na severovýchodě až po Murmansk jsou po celý rok bez ledu. Botnický záliv obvykle v zimě zamrzá. Dno oceánů severně a západně od Laponska má ložiska ropy a zemního plynu.\n\n\"Východní Laponsko\" se skládá z poloostrova Kola a oblasti kolem jezera Inari a je domovem východosámských jazyků. I když je nejvíce obydlenou částí Laponska, je to také oblast, kde je domorodá populace a její kultura nejslabší. Odpovídá oblastem označeným na mapě níže číslicemi 6 až 9.\n\n\"Centrální Laponsko\" se skládá ze západní části finského \"domorodého sámského území\", části Norska severně od pohoří Saltfjellet a oblastí přiléhající na švédské straně. Centrální Laponsko je region, kde je nejsilnější sámská kultura a domov severní sámštiny, nejvíce používaného sámského jazyka. V nejjižnější části tohoto subregionu je však sámská kultura poměrně slabá - v této oblasti se hovoří skomírající \"pitejská sámština\". Oblasti kolem fjordu Tysfjord v Norsku a řeky Lule ve Švédsku jsou domovem lulejské sámštiny (julevsámegiella), jednoho z nejrozšířenějších sámských jazyků. Odpovídají oblastem označeným na mapě níže číslicemi 3 až 5.\n\n\"Jižní Laponsko\" se skládá z oblastí jižně od norského pohoří Saltfjellet a odpovídajících přilehlých oblastí ve Švédsku a je domovem jižních jazyků. V této oblasti je sámská kultura nejvíce viditelná ve vnitrozemí a na pobřeží Baltského moře; sámskými jazyky se tady mluví jen málo. Odpovídá oblastem označeným číslicemi 1 a 2 na níže uvedené mapě a zahrnuje navíc kraj Dalarna na jihovýchodě regionu 1 ve Švédsku.\n\n\"Vnitřní části Laponska\" jsou často označovány jako Lapland nebo Lappi, což je jméno odvozené z bývalého jména dané Sámům, které dnes sami Sámové považují za hanlivé. Jméno se také vyskytuje na ruské straně jako \"Laplandige\" (název přírodní rezervace) a norský kraj Finnmark je někdy, zejména v cestovním ruchu, nazývaný \"Norské Laponsko\". \"Lappi -\" se objevuje jako společná složka názvů míst v centrálním a jižním Finsku. V mnoha případech pravděpodobně odkazují k dřívější přítomnosti Sámů, ačkoli v některých případech může být podkladový význam pouze „periferie“ nebo „odlehlý okres“.\n\nLaponsko se dá také konečně rozdělit do kulturních oblastí podle hranic států, které samozřejmě ovlivňují každodenní život lidí bez ohledu na jejich etnickou příslušnost. Sámové tyto oblasti běžně označují jako „strany“, například „norská strana“ (\"norgga bealli\") nebo „finská strana“ (\"suoma bealli\").\n\nSámské jazyky jsou hlavními menšinovými jazyky regionu a jsou také jeho původními jazyky. Patří do rodiny uralských jazyků a nejvíce jsou úzce příbuzné s baltofinskými jazyky. Mnoho sámských jazyků je vzájemně nesrozumitelných, ale původně jazyky tvořily tzv. jazykové kontinuum napříč územím jihozápadně-severovýchodním směrem, takže by se hypoteticky mohly předávat zprávy mezi sámskými mluvčími z jednoho konce na druhý a všichni by je pochopili. Dnes však mnoho jazyků vymřelo, a proto v původním kontinuu existují „mezery“.\n\nNa mapě vpravo čísla označují sámské jazyky (tmavší oblasti představují obce, které uznávají sámštinu jako oficiální jazyk.): 1. jižní sámština (Åarjil), 2. umejská sámština, 3. pitejská sámština, 4. Lulejská sámština (julevsámegiella), 5. severní sámština (severos. davvisámegiella), 6. skoltská sámština, 7. Inarijská sámština, 8. kildinská sámština, 9. terská sámština. Z těchto jazyků je severní sámština nejvitálnější, zatímco umejská, pitejská a terská sámština se zdají být vymírajícími jazyky. Kemijská sámština je vymřelá.\n\nSeverní sámština se dělí na tří hlavních dialekty: západní, východní a pobřežní. Psaný standard je založen na západním dialektu.\n\nJazyk, kterým mluví většina lidí v regionu, je ruština, která je východoslovanským jazykem. Je dominantním jazykem na ruské straně hranice, a také jim mluví nedávno přistěhovalé menšinové skupiny jinam do Laponska. Dříve se na severním pobřeží Laponska hovořilo společným lámaným jazykem, který kombinoval prvky ruštiny, norštiny, severní sámštiny a kvenštiny. Tento jazyk byl znám jako russenorsk. Na ruské straně jsou také mluvčí východoslovanské běloruštiny a ukrajinštiny.\n\nNorština a švédština dominuje největší části Laponska, včetně celého jižního regionu a většiny centrálního regionu. I na poloostrově Kola dříve žili také menšiny mluvící norsky. Skandinávské jazyky jsou do značné míry vzájemně srozumitelné, mnohem víc než jižní a severní sámština. Norské dialekty, kterými se mluví zvláště v severních a středních norských oblastech Laponska, se velmi liší od písemného standardu bokmål. V centrálním Laponsku skandinávské dialekty přejaly uralskou vlastnost, že mají víceméně stálý přízvuk na první slabice každého mluveného slova. Ve vnitřních a nejsevernějších částech Švédska a Norska však lidé často mluví norštinou a švédštinou blízkou písemným standardům, i když se silným uralským přízvukem.\n\nFinské (tj. baltofinské) jazyky jsou jazyky, kterými se mluví na finské (finština), švédské (jazyk Meänkieli, kterým hovoří Tornedalianové) a norské (kvenština) straně hranic. Dříve také bývaly menšiny hovořící finsky na poloostrově Kola. Jazyky jsou vzájemně srozumitelné jako jsou skandinávské jazyky. Další baltofinské jazyky zahrnují karelštinu, estonštinu, livonštinu, vepštinu, votštinu a ižorštinu. Mnohé jsou navzájem srozumitelné.\n\nPřibližný počet lidí žijících v Laponsku je asi 2 miliony, i když je obtížné určit přesný počet obyvatel, jelikož některé okresy a provincie zahrnují pouze \"části\" Laponska. Rovněž je poměrně těžké vysvětlit rozdělení etnických skupin, jelikož mnoho lidí má dvojnásobnou nebo vícenásobnou etnickou identitu - a to jak se vnímají jako členové většinové populace, tak \"i\" jako součást jedné či více menšinových skupin.\n\nPři výpočtu počtu Sámů jsou stanovena různá kritéria, ale číslo je obecně uvedeno jako někde mezi 80 000 a 100 000. Mnozí žijí v oblastech mimo Laponsko, jako jsou Trondheim, Oulu, Oslo, Stockholm a Helsinky. Někteří Sámové migrovali do míst mimo oblast Laponsko, například do Kanady a do Spojených států amerických. Mnoho sámských lidí se např. usadilo v severních částech Minnesoty.\n\nV Murmanské oblasti žije asi 900 000 lidí, avšak části této oblasti už leží mimo Laponsko. Asi 758 600 obyvatel Murmanské oblasti tvrdí, že jsou výlučně Rusové. Je třeba poznamenat, že etnické Rusové žijí i jinde v Laponsku. Ruská strana Laponska je velmi etnicky rozmanitá, je tam obzvláště velká ukrajinská a běloruská menšina. Sámové jsou jednou z menších menšin v této části Laponska.\n\nAsi 850 000 lidí žije v norských regionech Severního Norska (leží celý v Laponsku) a Trøndelagu (leží většinou v Laponsku). Mnoho obyvatel regionu - zejména těch v severním Norsku - však není výhradně Norů. Mezi významné menšinové skupiny patří Sámové a Kvenové.\n\nOkolo 700 000 lidí obývá švédské kraje Norrbotten, Västerbotten, Västernorrland a Jämtland. Mnoho obyvatel těchto krajů není výlučně Švédů. Mezi významné menšinové skupiny patří Sámové, Tornedalianové a Finové.\n\nCelkem 13 226 lidí žije v „sámské domorodé oblasti“ ve finském Laponsku. Velkou část z nich tvoří Sámové.\n\nTyto dvě etnické skupiny, které úzce souvisejí navzájem a také s Finy, žijí převážně na švédské a norské straně Laponska.\n\nNorsko, Finsko a Švédsko všichni mají sámské parlamenty, které se v různé míře podílejí na řízení tohoto regionu, ačkoli většinou mají pouze pravomoc nad záležitostmi sámských občanů ze států, ve kterých se nacházejí.\n\nKaždý občan Norska registrovaný jako Sám má právo volit ve volbách do Norského sámského parlamentu. Volby se konají každé čtyři roky přímým hlasováním ve 13 volebních obvodech pokrývajících celé Norsko (12 z nich je v Laponsku) a probíhají souběžně s obecnými parlamentními volbami v Norsku. Jedná se o sámský parlament s největším vlivem na jakoukoli část Laponska, protože se podílí na autonomii zavedené \"Finnmarkovým zákonem\". Parlament se nachází v Kárášjohce (Karasjok) a jeho současným prezidentem je Egil Olli z Norské strany práce.\n\nSámský švédský parlament, který se nachází v Kiruně (severosámsky: \"Giron\"), je volený obecným hlasováním, kterého se mohou zúčastnit všichni registrovaní sámští občané Švédska. Současným prezidentem je Lars-Anders Baer.\n\nHlasování pro volby do Sámského finského parlamentu je omezeno na obyvatele tzv. \"Sámské domorodé oblasti\" (sever Finska). Parlament se nachází v Inari a jeho současným prezidentem je Pekka Aikio.\n\nV Rusku není žádný sámský parlament. Existují zde dvě sámské organizace, které jsou členy národní zastřešující organizace domorodých národů, Ассоциацие коренных малочисленных народов Севера, Сибири и Дальнего Востока Российской Федерации (Ruské asociace domorodých národů na severu), a zastupují ruské Sámi v Sámské Radě. RADNS je v ruské veřejné sněmovně zastoupen Pavlem Suljandzigou. Dne 14. prosince 2008 proběhl první kongres ruských Sámů. Konference se rozhodla požadovat vytvoření ruského sámského parlamentu, který by byl volen místními Sámi. Návrh na to, aby Ruská federace vybrala zástupce do parlamentu, byl jasnou většinou hlasů neschválen. Kongres také zvolil Radu zástupců, která měla pracovat na založení parlamentu a jinak zastupovat ruské Sámi. Je vedena Valentinou Sovkinou.\n\nDne 2. března 2000 založily sámské parlamenty Norska a Finska Sámskou parlamentní radu a o dva roky později se připojil švédský sámský parlament. Každý parlament pošle sedm zástupců a pozorovatelé jsou vysílání od sámských organizací v Rusku a Sámské rady (viz níže). Sámská parlamentní rada diskutuje o přeshraniční spolupráci, \"rozdává\" každoroční \"ocenění pro\" rozvoj jazyka \"Gollegiella\" a zastupuje Sámi v zahraničí.\n\nKromě parlamentů a jejich společného zastupitelství existuje Sámská rada založená sámskými organizacemi. Tato rada také organizuje mezistátní spolupráci mezi Sámi a také často reprezentuje Sámi na mezinárodních fórech, jako je Barentsův region. Tato organizace je starší než parlamentní rada, ale není spojena s parlamenty, s výjimkou skutečnosti, že některé z nevládních organizací se zdvojnásobily jako strany ve volbách do sámského parlamentu.\n\nRuská federace se skládá z několika typů podjednotek. Ruská strana Laponska je zahrnuta v \"oblastech\" (provinciích). \"Oblasti\" jsou řízeny lidem zvolenými parlamenty a formálně vedeny guvernéry. Guvernéři jsou jmenováni prezidentem Ruské federace a parlamenty je přijímají nebo odmítají. Pokud však parlament odmítne přijmout kandidátku prezidenta, je prezident oprávněn rozpustit parlament a vyzvat k novým volbám v \"oblasti\".\n\nMurmanská oblast pokrývá poloostrov Kolu a jeho centrem je Murmánska (severosámsky) nebo Murmansk (rusky), největší město severně od severního polárního kruhu a největší město v Laponsku. Je rozdělena do několika rajónů, z nichž geograficky největší je Lovozerský okres. Je to také část Ruska, kde je sámská populace nejpočetnější a nejviditelnější. Na západě oblasti je velká přírodní rezervace známá jako \"Laplandija\". Současným guvernérem Murmanské oblasti je Jurij A. Jevdokimov, který řídí provincii od roku 1997 a pomohl založit pro-Putinovu stranu \"Jedinstvo\", která se po Putinově vítězství ve spolupráci se svým hlavním oponentem stala stranou Jednotné Rusko.\n\nNorské kraje jsou řízeny lidmi zvolenými shromážděními, vedenými starosty krajů. Formálně kraje vedou krajští guvernéři, avšak v praxi mají dnes omezený vliv.\n\nNejvětší z norských krajů, Finmárku (severosámsky) nebo Finnmark (norsky), se nachází v Laponsku a má zvláštní formu autonomie: 95 % (asi 46 000 km²) oblasti je vlastněno tzv. Finnmarkským zákonem. Správní rada se skládá z mnoha zástupců norského sámského parlamentu a z krajské rady Finnmark. Dvě instituce střídavě jmenují vedoucí představenstva. Administrativní centrum Finmarku je Čáhcesuolu neboli Vadsø, které se nachází daleko na východu kraje. Současným správcem kraje je Runar Sjåstad z Norské strany práce.\n\nRomsa nebo Troms se nachází jihozápadně od Finmárku. Jeho administrativním centrem je město, po kterém je kraj jmenován, Romsa neboli Tromsø. Romsa je největším městem severního Norska a je největším laponským městem po Murmansku. Současným \"fylkesordførerem\" je Terje Olsen z Konzervativní strany. Podobné řešení pro Finnmark Estate, Hålogalandsallmenningen, bylo navrženo pro kraj Romsa a jeho jižní sousedský kraj Nordlánda.\n\nNordland nebo Nordlánda (není to oficiální jméno) pokrývá dlouhý pruh pobřeží, který zahrnuje oblasti Severní Sámů, Lulejských Sámů, Pitejských Sámů a Jižních Sámů. Jeho administrativním centrem je Bådåddjo neboli Bodø. Současným správcem kraje je Mariette Korsrud z Norské labouristické strany.\n\nNejjižnější části norského Laponska leží v kraji Trøndelag s administrativním centrem Trondheim. Toto město leží mimo Laponsko, ale je známé jako místo první mezinárodní sámské konference v únoru 1917. Krajským guvernérem je Frank Jenssen (Konzervativní strana.\n\n„Lappland“ (česky Laponsko) je název velké severozápadní provincie Švédska, ležící zcela uvnitř Laponska. Tradiční provincie Švédska jsou kulturní a historické entity; Pro administrativní a politické účely byly nahrazeny švédskými kraji (län) v roce 1634.\n\nPět krajů leží zcela nebo částečně v Laponsku. \"Län\" jsou formálně řízeny osobou zvanou \"landshövding\", která je vyslancem vlády a řídí vládou jmenovaný \"länsstyrelse\", který koordinuje správu s národními politickými cíli pro kraj. Většinu krajské politiky řídí krajská rada nebo \"landsting\", kterou volí obyvatelé kraje; Ale nejvyšší vliv na kraje stále určují ti, kteří vyhrávají všeobecné (parlamentní) volby ve Švédsku.\n\nKraj Norrbotten leží víceméně v Laponsku, ačkoli oblast nižšího Tornedalen je často brána jako mimo. Administrativní centrum je město Luleå v oblasti Lulejských Sámů (Norrbotten zahrnuje oblasti oblasti Severní, Lulejskou a Pitejskou). Současným landshövding je Per-Ola Eriksson ze Strany středu.\n\nLaponsko pokrývá vnitřní většinu kraje Västerbotten, což jsou oblasti Upmejů a jižních Sámů. Administrativním centrem je město Umeå a současný landshövding je Chris Heister z konzervativní Umírněné strany.\n\nVästernorrland byla stará část Laponska a stále do něj patří. Je tu spousta Sámů na pobřeží Baltského moře (Botnický záliv).\n\nJämtland je zcela v Laponsku a je jižním sámským krajem. Administrativním centrem je Östersund. Současná landshövding je Maggi Kristina Maria Mikaelssonová ze socialistické Levicové strany.\n\nLaponsko zahrnuje i vnitřní většinu kraje Dalarna, který je tradičně regionem jižních Sámů.\n\nFinsko je rozděleno na devatenáct provincií (\"maakunta\"). Provincie jsou řízeny regionálními radami, které jsou obecně fóry spolupráce mezi obcemi a nejsou voleny přímým hlasováním. „Lapland“ („Lappi“, česky Laponsko) je název nejsevernější provincie, která zasahuje ještě i dále na jih, než kde leží vlastní Laponsko. Severní Sámové, Skoltové a Inarští Sámové jsou domorodci tohoto regionu.\n\nČtyři obce (\"kunta\") v severní části finského Laponska tvoří \"Sámskou domorodou oblast\"; severosámsky \"Sámiid ruovttuguovllu\", region, který je autonomní v otázkách týkajících se kultury a sámského jazyka.\n\nRegion má vlastní fotbalový tým, Laponský fotbalový tým, který je organizován FA Sápmi. Je členem Konfederace nezávislých fotbalových asociací a byl hostitelem Světového fotbalového poháru Conifa 2014. Laponský fotbalový tým zvítězil v roce 2006 ve Světovém poháru VIVA a hostil tuto akci v roce 2008.\n\nV následujících městech a vesnicích žije významná populaci Sámů nebo hostí sámské instituce. Norská, švédská, finská nebo ruská toponyma jsou v závorkách.\n\n\n\n\n\n"}
{"id": "53521", "url": "https://cs.wikipedia.org/wiki?curid=53521", "title": "Metropolitní město Florencie", "text": "Metropolitní město Florencie\n\nMetropolitní město Florencie (\"Città metropolitana di Firenze\") je italský správní celek druhé úrovně v regionu Toskánsko. Vznikl ze stejnojmenné provincie v roce 2015. Sousedí na severu s provinciemi Bologna a Ravenna, na východě s provincií Forlì-Cesena, na jihovýchodě s provincií Arezzo, na jihu s provincií Siena, na západě s provinciemi Pisa, Lucca, Pistoia a Prato.\n\n"}
{"id": "53526", "url": "https://cs.wikipedia.org/wiki?curid=53526", "title": "Provincie Pistoia", "text": "Provincie Pistoia\n\nPistoia (\"Provincia di Pistoia\") je italská provincie v oblasti Toskánsko. Sousedí na severu s provinciemi Modena a Bologna, na východě s provincií Prato, na jihu s provincií Firenze a na západě s provincií Lucca.\n"}
{"id": "53531", "url": "https://cs.wikipedia.org/wiki?curid=53531", "title": "Provincie Modena", "text": "Provincie Modena\n\nModena (\"Provincia di Modena\") je italská provincie v oblasti Emilia-Romagna. Sousedí na severu s provincií Mantova, na východě s provinciemi Ferrara a Bologna, na jihu s provinciemi Lucca a Pistoia a na západě s provincií Reggio Emilia. Před sjednocením Itálie bylo území současné provincie součástí vévodství Modena.\n"}
{"id": "53534", "url": "https://cs.wikipedia.org/wiki?curid=53534", "title": "Laponsko (historická provincie)", "text": "Laponsko (historická provincie)\n\nLaponsko bylo do roku 1809 provincií Švédska rozkládající se na severu Švédska a Finska. Když bylo roku 1809 Finsko odstoupeno Švédskem Rusku, byla provincie rozdělena na Švédské Laponsko a Finské Laponsko. Zatímco švédská provincie už dnes jako správní celek nefunguje, finská byla roku 1938 v poněkud odlišném rozsahu zase obnovena.\n"}
{"id": "53535", "url": "https://cs.wikipedia.org/wiki?curid=53535", "title": "Provincie Mantova", "text": "Provincie Mantova\n\nMantova (\"Provincia di Mantova\") je italská provincie v oblasti Lombardie. Sousedí na severu s provincií Verona, na východě s provincií Rovigo, na jihu s provinciemi Ferrara, Modena, Reggio Emilia a Parma a na západě s provinciemi Cremona a Brescia. Hlavním městem je Mantova.\n"}
{"id": "53549", "url": "https://cs.wikipedia.org/wiki?curid=53549", "title": "Provincie Reggio Emilia", "text": "Provincie Reggio Emilia\n\nReggio Emilia (\"Provincia di Reggio Emilia\") je italská provincie v oblasti Emilia-Romagna. Sousedí na západě s provincií Parma, na východě s provincií Modena, na severu s provincií Mantova a na jihu s provinciemi Massa-Carrara a Lucca. Před sjednocením Itálie bylo území současné provincie součástí Vévodství Modena.\n"}
{"id": "53552", "url": "https://cs.wikipedia.org/wiki?curid=53552", "title": "Cees Nooteboom", "text": "Cees Nooteboom\n\nCees Nooteboom, narozený jako Cornelis Johannes Jacobus Maria Nooteboom (* 31. července 1933 Haag), je nizozemský prozaik, básník, cestopisec a esejista.\n\nSvého otce ztratil za II. světové války při bombardování. Poté, co se jeho matka v roce 1948 znovu provdala, byl poslán do klášterních škol provozovaných františkány a augustiniány.\n\nSvůj první román \"Philip en de anderen\" (Filip a ti druzí) publikoval v roce 1955 a obdržel za něj cenu Anne Frankové. Poté pracoval jako zahraniční dopisovatel pro nizozemská periodika \"Avenue\" a \"Elsevier\". Své cestopisné eseje vydal ve více knihách. Píše též divadelní hry a poezii. Žije střídavě v Amsterodamu, Berlíně a na Menorce. V roce 1999 navštívil veletrh \"Svět knihy\", kde na literárním večeru předčítal z knihy \"Následující příběh\".\n\nJeho knihy obdržely řadu cen, autor je často nominován na Nobelovu cenu za literaturu.\n\n\n\n"}
{"id": "53553", "url": "https://cs.wikipedia.org/wiki?curid=53553", "title": "Stochov", "text": "Stochov\n\nMěsto Stochov leží mezi Kladnem a Novým Strašecím, poblíž dálnice D6. Žije zde obyvatel.\n\nVe městě roste Svatováclavský dub, podle legendy zasazený kněžnou Ludmilou na počest jejího vnuka knížete Václava, jenž se zde měl narodit.\n\nPodle pověstí se zde v roce 903 měl narodit svatý Václav, pověst dále uvádí, že jeho babička svatá Ludmila měla na návsi zasadit strom, který zde stojí dodnes (Svatováclavský dub). Pod ním stojí pískovcová socha sv. Václava s praporcem a štítem. Také název Stochov, alespoň podle kroniky, vznikl podle sta chův, které pečovaly o svatého Václava.\n\nV Hájkově Kronice české se uvádí stochovské hradiště jako sídlo již v roce 870, skutečná zmínka o Stochově je v kronikách zaznamenaná až z roku 1316. Roku 1591 koupil stochovské panství Jaroslav Bořita z Martinic a rodu Martiniců patřilo až do roku 1848. V 50. letech a 60. letech 20. století ve městě vyrostlo sídliště pro dělníky z dolu Nosek v nedalekých Tuchlovicích. V roce 1967 byla obec povýšena na město.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost města v roce, kdy ke změně došlo:\n\nV obci Stochov \"(448 obyvatel, katol. kostel)\" byly v roce 1932 evidovány tyto živnosti a obchody: obchod s automobily, výroba cementového zboží, obchod s cukrovinkami, 2 obchody s dobytkem, družstvo majitelů elektrovodné sekundární sítě ve Stochově, 2 hostince, hotel Slovanka, výroba hřídelů do mlátiček, konsum Včela, 3 obchody s mlékem, 2 obuvníci, pila, 3 rolníci, 2 řezníci, 4 obchody se smíšeným zbožím, spořitelní a záložní spolek pro Stochov, stavební hmoty, 2 švadleny, 2 trafiky, truhlář, zahradnictví, zednický mistr.\n\nV obci Čelechovice \"(405 obyvatel, samostatná obec se později stala součástí Stochova)\" byly v roce 1932 evidovány tyto živnosti a obchody: cihelna, družstvo pro rozvod elektrické energie v Čelechovicích, 2 hostince, kovář, mlýn, 2 řezníci, 2 obchody se smíšeným zbožím, stavební podnikatelství, zámečník.\n\nV obci Honice \"(384 obyvatel, samostatná obec se později stala součástí Stochova)\" byly v roce 1932 evidovány tyto živnosti a obchody: 2 cihelny, družstvo pro rozvod elektrické energie v Honicích, holič, 2 hostince, kolář, kovář, 3 rolníci, řezník, 2 obchody se smíšeným zbožím, trafika.\n\nDo města vedou silnice III. třídy. Území města protíná dálnice D6 Praha - Karlovy Vary, nejblíže je exit 25 (Kačice) ve vzdálenosti 2 km.\n\nMěsto Stochov leží na železniční trati 120 z Prahy a Kladna do Rakovníka. Jedná se o jednokolejnou celostátní trať, doprava byla na trati zahájena roku 1863. Na území města leží mezilehlá železniční stanice \"Stochov,\" do roku 1960 Lány.\n\nPo trati 120 jezdí a ve stanici Stochov zastavuje obousměrně 6 rychlíků, 1 spěšný vlak a 10 osobních vlaků.\n\nVe městě zastavují autobusové linky jedoucí do těchto cílů: Kladno, Nové Strašecí, Praha, Rakovník, Slaný.\n\n\n\n\n"}
{"id": "53554", "url": "https://cs.wikipedia.org/wiki?curid=53554", "title": "Provincie Parma", "text": "Provincie Parma\n\nParma (\"Provincia di Parma\") je italská provincie v oblasti Emilia-Romagna. Sousedí na severu s provinciemi Cremona a Mantova, na východě s provincií Reggio Emilia, na jihu s provinciemi Massa-Carrara, La Spezia a Genova a na západě s provincií Piacenza.\n"}
{"id": "53558", "url": "https://cs.wikipedia.org/wiki?curid=53558", "title": "Provincie Cremona", "text": "Provincie Cremona\n\nCremona (\"Provincia di Cremona\") je italská provincie v oblasti Lombardie. Sousedí na severu s provinciemi Bergamo a Brescia, na východě s provincií Mantova, na jihu s provinciemi Parma a Piacenza a na západě s provinciemi Lodi a Milano.\n"}
{"id": "53570", "url": "https://cs.wikipedia.org/wiki?curid=53570", "title": "Provincie Brescia", "text": "Provincie Brescia\n\nBrescia (\"Provincia di Brescia\") je italská provincie v oblasti Lombardie. Sousedí na severu a severozápadě s provincií Sondrio, na západě s provincií Bergamo, na jihu a jihozápadě s provincií Cremona, na jihu s provincií Mantova, na východě s provinciemi Verona a Trento.\n"}
{"id": "53574", "url": "https://cs.wikipedia.org/wiki?curid=53574", "title": "Sogn og Fjordane", "text": "Sogn og Fjordane\n\nFylke Sogn og Fjordane byl kraj v západním Norsku. Správním centrem území byl město Leikanger. Správcem kraje Sogn og Fjordane byl \"Fylkesmann i Sogn og Fjordane\". Počet obyvatel dosáhl roku 2004 čísla 109 170. Rozloha kraje byla 18 619 km². Kraj byl v rámci reformy administrativního dělení Norska zrušen ke dni 31. 12. 2019 a byl nahrazen krajem Vestland, který vznikl sloučením Sogn og Fjordane a kraje Hordalan a který začal fungovat od 1. 1. 2020.\n\nNa severu hraničil s krajem Møre og Romsdal, na východě s krajem Oppland, na jihovýchodě s Buskerudem a na jihu s Hordalandem. Na západě omývá břehy kraje Severní moře, které se zařezává do vnitrozemí druhým největším fjordem světa a největším fjordem Norska Sognefjordem, ten sahá až k nejvyššímu pohoří Norska Jotunheimenu. V téže oblasti je také 4. nejvyšší vodopád Norska Vettisfossen. Na severu se do pevniny zařezává Nordfjord. V severovýchodní části kraje leží Jostedalsbreen, což je největší ledovec pevninské Evropy a v severní části při hranicích s krajem Møre og Romsdal je nejhlubší jezero Norska a Evropy Hornindalsvatnet.\n\n"}
{"id": "53575", "url": "https://cs.wikipedia.org/wiki?curid=53575", "title": "Feromagnetismus", "text": "Feromagnetismus\n\nFeromagnetismus je jev, kterým materiál může vykazovat spontánní magnetizaci a je jednou z nejsilnějších forem magnetismu. Je odpovědný za většinu magnetických reakcí vyskytujících se v každodenním životě a (včetně speciálního případu ferrimagnetismu, níže) je základem pro všechny permanentní magnety (stejně jako pro kovy, které jsou k nim znatelně přitahovány).\n\nLátka vykazující feromagnetické vlastnosti se označuje jako feromagnetikum nebo feromagnetická látka.\n\nVe feromagnetických látkách (feromagnetikách) vznikají tzv. magnetické domény – tzv. Weissovy domény, což jsou \"myšlené\" oblasti v nichž jsou magnetické dipóly shodně orientovány. V nepřítomnosti vnějšího magnetického pole je směr magnetických momentů jednotlivých domén různý a výsledný magnetický moment látky je tedy nulový. Ve slabém magnetickém poli dochází k rozšiřování hranic domén, jejichž dipólový moment je orientován ve směru vnějšího magnetického pole, což vede k poměrně značnému zesílení vnějšího magnetického pole. Při vyšší intenzitě vnějšího magnetického pole se magnetické dipólové momenty domén natočí skokem do krystalografického směru, který je nejblíže směru vnějšího magnetického pole. Ve velmi silných vnějších magnetických polích se magnetické momenty domén postupně natáčí do směru vnějšího magnetického pole a další zvyšování vnějšího magnetického pole již vede pouze k zesilování vnějšího pole, které je shodné s vlivem paramagnetické látky. Zesílení magnetického pole ve feromagnetické látce je tedy závislé na intenzitě vnějšího magnetického pole.\n\nPůvodně se termín feromagnet používal pro jakýkoli materiál, který mohl vykázat spontánní magnetizaci: čistý magnetický moment za absence externího magnetického pole. Tato obecná definice se stále používá. Později byly ale identifikovány různé typy spontánní magnetizace, kde existuje víc než 1 magnetický iont na základní buňku materiálu, což vedlo k striktnější definici „feromagnetismu“, která se často používá na jeho odlišení od ferrimagnetismu. Podrobněji, materiál je „feromagnetický“ v tomto užším smyslu jen když „všechny“ jeho magnetické ionty přidají pozitivní příspěvek k čisté magnetizaci. Jestliže některé magnetické ionty „odebírají“ z čisté magnetizace (jsou-li částečně \"anti\"-uspořádány), pak je materiál „ferrimagnetický“. Jsou-li ionty anti-uspořádány kompletně a tedy mají nulovou čistou magnetizaci i přes magnetické uspořádání, pak je to antiferomagnet. Všechny tyto efekty uspořádání se vyskytují jen při teplotách pod určitou kritickou teplotou, nazývanou Curieho teplota (pro feromagnety a ferrimagnety) nebo Néelova teplota (pro antiferomagnety). Jeli Curieho teplota (značena T) překročena, rozpadá se ve feromagnetiku soudržnost domén (uspořádané skupiny dílčích momentů) a materiál ztratí feromagnetickou schopnost.\n\nMezi feromagnetické látky patří např. železo, nikl, kobalt, gadolinium, ruthenium nebo některé slitiny.\n\nFerrimagnetické látky (ferity) jsou sloučeniny oxidu železitého s oxidy jiných kovů (mangan, barium).\nK modifikaci magnetických vlastností feromagnetik se často do materiálu přimíchává křemík. Díky této příměsi dochází ke zvýšení rezistivity, snížení magnetických ztrát, snížení anizotropie a koercitivity a snížení indukce potřebné k nasycení feromagnetika. Příměsí křemíku ale dochází i ke změnám mechanických vlastností materiálu: zvýšení tvrdosti a křehkosti, zhoršení zpracovatelnosti a zlepšení mikrostruktury.\nOptimální obsah křemíku pro magnetické vlastnosti materiálu je 6,5 %. Vzhledem k neodvratně souvisejícím změnám mechanických vlastností se např u železa zůstává u nižších obsahů křemíku: 0,5-3,2 % pro dynamové plechy a 3,2-4,6 % pro transformátorové plechy.\n\n"}
{"id": "53578", "url": "https://cs.wikipedia.org/wiki?curid=53578", "title": "Fagarašské hory", "text": "Fagarašské hory\n\nFagarašské hory (rumunsky Făgăraș, čti \"[fəgəraš],\" nebo Munții Făgărașului čili \"Fagarašské hory)\" je nejvyšší a nejrozlehlejší pohoří Rumunska, rozkládající se na historické hranici Sedmihradska a Valašska. V současnosti se jedná o hranice žup Brašov a Sibiu na severu a žup Argeș a Vâlcea na jihu. Hlavní hřeben je vzdušnou čarou dlouhý přibližně 70 km a v délce 60 km prakticky neklesne pod hranici 2 000 metrů nad mořem (výjimkou je sedlo Zârna ve východní části pohoří ve výšce 1 923 metrů). Nachází se zde nejvyšší rumunský vrchol Moldoveanu (2 544 m) a několik dalších vrcholů, které jsou nejvyšší v Rumunsku.\n\nHlavní hřeben se táhne od východu k západu. Hory jsou ohraničené řekou Olt na západě, Fagarašskou depresí na severu, pohořím Piatra Craiului na východě a dolinami Arefu, Brădetu, Câmpulung a Jiblea na jihu. Na jihu hor se také nachází několik menších horských celků, které se často začleňují do Fagaraše. Největší a nejvýznamnější je masiv Iezer Păpușa (nejvyšší vrchol Roșu 2 469 metrů) a například masiv Cozia (1 668 metrů) a další. Šířka celého pohoří je asi 40 kilometrů a zabírá plochu 3 000 km².\n\nHory jsou značně modelovány ledovcem, ale žádný se zde nenachází. Zvláštností je strmost severních dolin a pozvolnost jižních. Severní doliny jsou také více modelovány zmíněnými ledovci. Je jich také mnohem víc – na severní straně hřebene se nachází přibližně 25 dolin, zatímco na jižní pouze 8. Jižní doliny jsou také až šestkrát delší, dosahují délky až 30 kilometrů a jsou značně opuštěné a divoké.\n\nV horách je 8 vrcholů vyšších než 2 500 metrů dále 42 kopců přesahuje výšku 2 400 m a na 150 výšku 2 300 m. Nejvyšší Moldoveanu je 16. nejvyšší vrchol v Karpatech.\n\n\nV horách se nachází 96 ples a několik přehrad. Největším plesem je Bâlea (4,65 ha), nejhlubší je Podragu (16 metrů) a nejvýše položené je Lac Mioarelor (2 282 m). Další významná plesa jsou: Avrig, Urlea, Capra a Călțun. Z přehrad je nejdůležitější Vidraru, která je 11 km dlouhá a její břehy dosahují délky 60 km. Hráz nádrže je 160 metrů vysoká a její součástí je vodní elektrárna. Celou ji obepíná silnice č. 7c vedoucí z Curtea de Argeș do Sibině. Největší řekou protékající na západě pohoří, která jej odděluje od sousedního masivu Munții Cândrel, je Olt. Dalšími významnými řekami jsou Argeș a Dâmbovița.\n\nSami domorodci Fagaraši přezdívají „Deštivé hory“ a lze říci, že je to naprosto výstižné. Mohutná horská hradba zachytává vlhkost a pohoří je velmi bohaté na srážky. Zima trvá až 7 měsíců a léto pouhé dva. Na hřebeni je průměrná roční teplota −2 °C.\n\nPočátky vzniku těchto hor můžeme hledat v období křídy, ke konci druhohor. Vesměs se jedná o pohoří skládající se z krystalických břidlic. Především z chloritových, sericitových a také z rul (hlavně na jihu pohoří). Některé části jsou z dolomitu, největší oblast je v západní části hřebene, kde začíná samotný holý hřeben v oblasti kopce Chica Pietrelor a dále uprostřed hřebene. Tady dokonce vzniklo vápencové skalní okno Fereastra Zmeilor (Dračí okno). Tato vápencová část se nachází v okolí sedla Portița Arpașului a v dolině Caprei.\n\nOblíbený je přechod hlavního hřebene, který zabere při příznivých podmínkách týden. Pro milovníky samoty a divočiny jsou lákavé jižní doliny nebo pohoří Iezer Păpușa, kde lze putovat bez setkání s člověkem. V zimě lze v horách lyžovat, platí to hlavně pro okolí jezera Bâlea, jinde lze provozovat jen skialpinismus.\n\nSkrz pohoří prochází transfagarašská silnice, která stoupá do výšky 2 030 metrů a hlavní hřeben protíná tunelem. U ústí tunelu se na severní straně nachází jezero Bâlea a několik hotelů. Stoupá sem lanovka.\n\nNa celém hlavním hřebeni Fagaraše jsou vybudovány útulny, takzvané refuge, které slouží k úkrytu před špatným počasím. V roce 2010 byly původní zchátralé a poničené refuge opraveny a zároveň zhotoveno několik dalších.. V hlavní sezóně je nutné počítat s obsazeností. Poblíž většiny útulen jsou pitné prameny.\n\nLesy jsou převážně bukové a především původní karpatské, dalšími dřevinami jsou smrky, borovice, duby, jalovce, kosodřevina a olše. V alpínském stupni rostou zvonky, šafrán a hořce, početné jsou rovněž různé mechy a raritou jsou silenky (existují i fagarašské endemity).\n\nFagaraš je díky své divokosti bohatý na horskou faunu. Horní části tvoří pastviny pro ovce a koně (tato stáda jsou hlídána pasteveckými psy), z divoké zvěře lze potkat kamzíky, divoká prasata a medvědy. Dále zde žijí vlci, rysi, jeleni, orli a další horská zvěř. Setkat se můžeme i se zmijí obecnou a potoky jsou plné pstruhů.\n\n\n"}
{"id": "53579", "url": "https://cs.wikipedia.org/wiki?curid=53579", "title": "Møre og Romsdal", "text": "Møre og Romsdal\n\nFylke Møre og Romsdal je územněsprávní jednotka v západním Norsku. Správním centrem území je město Molde. Správcem kraje Møre og Romsdal je \"Fylkesmann i Møre og Romsdal\". Počet obyvatel dosáhl roku 2015 čísla 263 719. Rozloha kraje je 15 099 km².\n\nKraj Møre og Romsdal je nejsevernějším územím regionu Vestlandet. Na severu hraničí s krajem Trøndelag, a na jihu s Innlandetem a krajem Vestland. Na západě omývá břehy kraje Norské moře.\n\nKraj sestává z 26 obcí (stav 01/2020).\n"}
{"id": "53582", "url": "https://cs.wikipedia.org/wiki?curid=53582", "title": "MUD", "text": "MUD\n\nMUD (Multi User Dungeon) je textová počítačová hra na hrdiny pro více hráčů (tzv. \"Multiplayer\"), která umožňuje tisícům hráčů po celém světě být duchem v jeden čas na jednom místě; ve zpravidla fiktivním virtuálním světě skrze internet.\nNa rozdíl od MMORPG není MUD založen na grafickém enginu. Hraní probíhá pomocí textového rozhraní - telnetu. Klade se větší důraz na představivost hráčů.\n\nMUDy slučují technické možnosti internetu, sociální komunikaci a hry na hrdiny. Většina MUDů je provozována jako koníček zadarmo nebo za dobrovolné příspěvky (na pokrytí nákladů). Existují také komerční MUDy, ale ty jsou vytlačovány komerčními MMORPG.\n\nSvět MUDů je často postaven na základech fantasy nebo sci-fi, ale také existují MUDy, které jsou založené na základech známých knih nebo filmů (například Harry Potter, Star Trek).\n\nV MUDech se kromě hráčů, objevují také \"NPC - Non Player Character\", které jsou naprogramovány administrátory MUDu.\n\nMUDy jsou děleny podle základního jádra na\n\n\n"}
{"id": "53585", "url": "https://cs.wikipedia.org/wiki?curid=53585", "title": "Østfold", "text": "Østfold\n\nFylke Østfold byl územněsprávní jednotka v jihovýchodním Norsku. Správním centrem území bylo město Sarpsborg. 1. ledna 2020 vznikl kraj Viken sloučením dvou do té doby samostatných krajů Akershus, Buskerud a Østfold. K reorganizaci územního uspořádání došlo na základě rozhodnutí norského parlamentu (\"Stortinget\") ze dne 8. června 2017, jehož důsledkem byla redukce počtu územěsprávních jednotek z devatenácti na jedenáct. Počet obyvatel dosáhl roku 2015 čísla 287 198. Rozloha kraje je 4 181 km².\n\nØstfold hraničil na severu s krajem Akershus, na západě sousedil přes Oslofjord s krajem Vestfold a na východě se švédským krajem Värmland, Dalsland a na jihu Bohuslän.\n\nÚzemím od severu k jihu protéká řeka Glomma, která ústí u města Fredrikstad do Skagerraku. Přes Østfold vedou silnice E6 a E18. E6 spojuje Oslo s Göteborgem. E18 spojuje Oslo s Karlstadem a se Stockholmem.\n"}
{"id": "53622", "url": "https://cs.wikipedia.org/wiki?curid=53622", "title": "Vorvaň obrovský", "text": "Vorvaň obrovský\n\nVorvaň, též vorvaň obrovský, tuponosý nebo tupočelý (Physeter catodon, macrocephalus, orthodon nebo australasianus) je největší z ozubených velryb a věří se, že jde o vůbec největší ozubené zvíře na světě, jaké kdy žilo – největší doložený jedinec pravděpodobně dosahoval délky až 25,6 metru. Anglický název \"Sperm Whale\" souvisí s mléčně bílou substancí spermacet nacházející se v její hlavě a původně zaměněnou se spermatem. Obrovská hlava vorvaně, jeho charakteristický tvar a v neposlední řadě ústřední role v románu Hermana Melvilla \"Bílá velryba\", vedla mnoho lidí k tomu, že jej líčili jako archetyp velryby. Částečně díky Melvillovi je vorvaň obecně spojován s napůl mýtickým Leviatanem z biblických příběhů.\n\nSlovo [\"vorvaň\"] v ruštině označuje tuk některých mořských zvířat, jako jsou velryby a tuleni. Český název zavedl Jan Svatopluk Presl. Původ staroruského „vorvoň“ jasný není, pravděpodobně je norský nebo laponský.\n\nHistoricky a ve slovanských jazycích (ruštině, polštině) je velryba známá také pod názvem \"kašalot\". Toto slovo pochází původně z portugalského \"cachalote\", pravděpodobně odvozeného z \"cachola\", hovorově „hlava.“ Vorvani byli v portugalském atlantickém souostroví Azory až donedávna loveni.\n\nVorvaň je výjimečný svou velkou hlavou, zvláště pak u samců. Hlava samců tvoří zpravidla třetinu délky jejich těla. Jedno z odborných druhových jmen \"macrocephalus\" je odvozeno z řeckého výrazu „velká hlava.“ Na rozdíl od hladké kůže většiny jiných velryb je kůže na hřbetu vorvaně obvykle hrbolatá, dobrovolníky pozorujícími velryby bývá přirovnávána k sušené švestce. Vorvani mají jednotně šedou barvu, která na slunečním světle může působit jako hnědá („Velká bílá velryba“ z Melvillova románu byla albínem, a bílí vorvani byli skutečně pozorováni – viz Mocha Dick). Nepřekvapuje, že mozek vorvaně je největším a nejtěžším (mozek vzrostlého samce váží průměrně 7 kg, ale jsou známé i exempláře vážící 9,2 kg). Vzhledem k velikosti těla však nejde o velký mozek.\n\nDýchací otvor tvaru 'S' je blízko vrcholu hlavy, posunutý na levou stranu těla. Vorvani jím vypouštějí směrem dopředu proudy páry, zřetelně slyšitelné na míle daleko. Hřbetní ploutev chybí, ale asi ve dvou třetinách páteře směrem od hlavy se nachází trojúhelníkovitý hrb vysoký 60–75 cm, který ploutev nahrazuje. Za tímto hrbem následuje ještě několik menších. Ocasní ploutev je také trojúhelníková a velmi tlustá. Před ponořením do hloubky ji velryba zvedá vysoko nad vodu.\n\nVorvani mají v dolní čelisti 20–26 párů kuželovitých zubů. Každý z nich může vážit až jeden kilogram. Důvod existence zubů není zcela zřejmý. Odborníci se domnívají, že k lovu chobotnic (viz dále sekci Potrava) nutné nejsou a v přírodě byli nalezeni i dobře živení vorvani zcela bezzubí. Vědci se shodují, že zuby mohou užívat samci při vzájemných útocích. Této hypotéze nasvědčuje tvar zubů a široké mezery mezi nimi. V horní čelisti jsou přítomny rudimentární zuby, ale vyvinou se zřídka.\n\nSexuální dimorfismus (velká odlišnost samců oproti samicím) se u vorvaňů projevuje nejvýrazněji mezi všemi kytovci. Samci jsou typicky o 30 % až 50 % delší (16–18 m) než samice (12–14 m) a asi dvakrát těžší (50 tun proti 25 tunám). Při narození měří samci i samice kolem 4 m a váží 1000 kg. Kvůli rozsáhlému lovu velryb se počet vorvaňů dramaticky snižuje, hlavně kvůli přednostnímu a intenzívnějšímu vybíjení větších samců, kteří mají více spermacetu (spermacetový olej měl velkou hodnotu zejména v 18. a 19. století – viz dále). V muzeu v Nantucket je vystavena čelistní kost vorvaně dlouhá 5,5 m. Čelistní kost tvoří 20–25 % celkové délky těla vorvaně. Tento samec tedy mohl dosahovat až 28 metrů délky a vážit 150 metrických tun. Dalším důkazem velkých jedinců je 5,2 m dlouhá čelist v muzeu v New Bedfordu, která mohla patřit samci 25,6 m velkému vážícímu 120–130 tun. Lodní knihy v nantucketském a bedforském muzeu jsou plné odkazů na velké vorvaně a záznamů o množství oleje z nich získaného, které dobře odpovídají velikosti těchto dvou příkladů. Známý vorvaní samec Mocha Dick měřil zřejmě 25,7 metru. Dnešní vorvani mají v průměru 18 m délky a váží 52 tun. Nejvyšší oficiální údaj o hmotnosti vorvaně je nicméně 57 tun a délka 20,5 metru.\n\nVorvaň je hlavním příkladem živočicha, který se vyvinul K-selekcí, jež se přisuzuje druhům, o kterých se odborníci domnívají, že se vyvíjely ve značně stabilních životních podmínkách. Tato relativně „snadná“ evoluce je přivedla k nízké porodnosti, pomalému dozrávání a k dlouhověkosti. Samice jsou březí každých čtyři až šest let a březost trvá přinejmenším 12 měsíců, ale může se protáhnout až na 18 měsíců. Starost o mláďata zabírá dva až tři roky. U samců trvá puberta asi 10 let mezi 10. a 20. rokem věku. Samci rostou do 30. až 40. roku věku a když je jim 50, nabývají již plné velikosti. Vorvani se dožívají 80 let.\n\nVorvani drží několik absolutních světových rekordů:\n\nVorvaně poprvé kategorizoval v roce 1758 Linné, který zařadil do rodu Physeter celkem čtyři druhy. Odborníci brzy zjistili, že existuje jen jeden druh. Ve většině současných publikací je vorvaň zařazen jako jediný druh čeledi Physeteridae (a tedy jediný druh svého rodu). Nejbližšími příbuznými vorvaně jsou kogie tuponosá a kogie Owenova z čeledi \"Kogiidae\".\n\nMead a Brownell (1993), zařadili všechny tři druhy do čeledi \"Kogiidae\" a vorvaňovi přiřadili binomické jméno Physeter catodon.\n\nNásledující text je výňatkem z Melvilleovy knihy \"Bílá velryba\", v níž se široce rozebírá pojmenování a lidové tradice související s vorvaněm:\n\nTato velryba, známá starým Angličanům pod neurčitým jménem velryba trumpa a physeter nebo velryba s kovadlinovou hlavou, je dnešní cachalot ve Francii, Pottfish v Německu a macrocephalus v učeném světě. [část textu vynechána] Teď se zabýváme hlavně jeho jménem. Z hlediska filologického je nesmyslné. Před několika staletími, kdy vlastní hodnota vorvaně byla téměř naprosto neznáma a kde se jeho tuk získával jen náhodou z ryby vyvržené na břeh, tehdy bylo patrně všeobecně usuzováno, že vorvaninu lze vytěžit z tvora totožného s velrybou grónskou neboli pravou, v Anglii už známou. Dále převládal názor, že tato vorvanina neboli \"spermacet\" je sražená šťáva grónské velryby, ta, kterou označuje první půlka cizího slova. V oněch dobách byla vorvanina nesmírně vzácná a neužívalo se jí k svícení, nýbrž jen jako masti a léku. Kupovala se jen v lékárně, jako tam dnes kupujeme unci reveně. Když pak byla, jak se domnívám, postupem doby objevena pravá podstata vorvaniny, obchodníci nezměnili její jméno, nepochybně proto, aby zvýšili její cenu tak podivným náznakem její vzácnosti. A tak to pojmenování posléze musí být dáno velrybě, z které spermacet skutečně pochází. [z Melvillovy knihy \"Bílá velryba\", přeložili Klíma, Kornelová, Kosatík, Bednář, ISBN 80-902223-0-7, nakl. Moby Dick, Praha 1996, kapitoly 32 nazvané „Cetologie,“ str. 181–182]\n\nVědci soudí, že se vorvani během vývoje podřádu oddělili od jiných ozubených velryb poměrně brzy — asi před dvaceti milióny let.\n\nSpermacet je polotekutá, voskovitá substance obsažená v hlavě vorvaně. Název se odvozuje od pozdně latinského \"sperma ceti\" (obě slova jsou ve skutečnosti vypůjčená z řečtiny) znamenajícího „sperma velryby“ (doslovně „sperma mořské nestvůry“). V angličtině se dokonce od spermacetu odvozuje lidový název této velryby (\"Sperm Whale\"). Substance samozřejmě není velrybím semenem, tato záměna byla omylem prvních velrybářů. Spermacet se nachází ve \"spermacetovém orgánu\" neboli v hlavových dutinách vpředu a nahoře nad lebkou velryby. Podobnou hmotu na pravé straně přední části hlavy velryby, hned nad horní čelistí, nazývají velrybáři \"junk\" (v doslovném překladu „odpad“). Ve spermacetovém orgánu se nachází měkká bílá substance plná spermacetu. Junk je tvořen pevnější substancí.\n\nPřesná funkce spermacetu a orgánů jím vyplněných není známá, existují však přinejmenším tři (vzájemně se nevylučující) hypotézy:\n\nJedna z hypotéz, zmíněná ostatně už v Melvillově \"Moby Dickovi\", tvrdí, že je používán jako jistý druh beranidla při bojích mezi samci. Tato hypotéza odpovídá dobře zdokumentovanému potopení lodí Essex a Ann Alexander způsobenému útoky vorvaňů, jejichž váha byla odhadnuta na pouhou jednu pětinu váhy lodí. V současné době je v módě považovat spermacet za prostředek sexuálního výběru.\n\nDruhou pevně zakořeněnou představou je možnost, že pomáhá velrybě regulovat vztlak. Hustota voskové substance se má jejím ochlazováním vodou protékající výdechovým otvorem zvyšovat a pomáhat velrybě ponořit se. Naopak vytlačování teplé vody dýchacím otvorem ven by mělo spermacet zahřívat, snížit jeho hustotu a ulehčit velrybě vynořování. V poslední době však byla u této na veřejnosti populární teorie zpochybněna její hodnověrnost. Vědecký výzkum nasvědčuje tomu, že kapilární jevy nemohou mít dostatečný efekt, aby významně ovlivnily vznosnost 50tunové velryby (na stránce Teda Cranforda je seznam listin popisující detaily výzkumu.)\n\nJako třetí možnost v této věci se uvažuje, že spermacet napomáhá echolokaci. Tvar tohoto orgánu v daném okamžiku pomáhá zaostřování nebo naopak rozšiřování kužele vysílaného zvuku. Zvukové vlny lze soustředit do jednoho místa, takže mohou působit jako zneschopňující zbraň, dočasně paralyzující kořist. Výzkum všech těchto možností je stále v plném proudu.\n\nSpermacet byl velmi vyhledávaný velrybáři v 18., 19. a 20. století. Substance našla mnoho různých komerčních využití, jako např. olej do hodinek, kapalina pro automatickou převodovku, mazivo pro jemné výškové přístroje, kosmetiku, aditiva do motorových olejů, glycerinu, protikorozních směsí, čisticích prostředků, chemických vláken, vitaminů a více než 70 farmaceutických směsí.\n\nVorvani jsou spolu s vorvaňovcem anarnakem a vorvaňovcem plochočelým nejhlouběji se potápějící savci na světě. Věří se, že se mohou potápět až k mořskému dnu do hloubky 3 000 metrů po dobu dvou hodin. Typické ponory směřují zhruba do 400 metrů a trvají 30–45 minut. Živí se několika druhy zvířat, především krakaticemi, kalmary, jinými chobotnicemi a živočichy mořského dna. Zabíjejí i některé druhy žraloků, například žraloky malohlavé.\n\nTéměř vše, co víme o hlubokomořských krakaticích, se vědci dověděli z exemplářů nalezených v žaludcích vorvaňů. Historky o titánských bitvách mezi vorvani a krakaticemi dorůstajícími 10 metrů délky nebo více jsou nejspíš jen součástí legend — podobné bitvy nebyly nikdy pozorovány. Na druhou stranu se soudí, že bílé jizvy na tělech vorvaňů byly způsobeny krakaticemi. Existuje také hypotéza, že ostrý zobák zkonzumované krakatice usazený ve střevě velryby vede k produkci ambry, podobně jako je tomu u tvorby perel. Vorvani jsou neuvěřitelní jedlíci, kteří každý den pozřou asi 3 % své tělesné váhy. Odhaduje se, že vorvani dohromady každoročně zkonzumují 100 miliónů tun hlubokomořských tvorů, což je množství srovnatelné s celkovou každoroční spotřebou mořských živočichů lidmi.\n\nFyziologie vorvaňů má několik adaptací, aby zvládli drastické změny tlaku při potápění. Žebra jsou ohebná, aby dovolila kolaps plic, a srdeční frekvence se může snížit, aby se déle uchovala zásoba kyslíku. Myoglobin uchovává kyslík ve svalové tkáni. Když se úroveň kyslíku sníží, lze krev nasměrovat pouze k mozku a jiným důležitým orgánům. Je možné, že zde hraje roli i spermacetový orgán (jak je popsáno výše).\nI když jsou vorvani dobře adaptováni k potápění, opakované ponory do velkých hloubek na ně mají dlouhodobě neblahý dopad. Kostry vorvaňů vykazují důlkovou korozi kostí, která je u lidí často známkou dekompresní nemoci. Kostry nejstarších velryb jsou postiženy nejrozsáhlejší korozí, zatímco kostry mláďat žádná poškození nejeví. Toto poškození může signalizovat citlivost vorvaňů na dekompresní nemoc a v tom případě by pro ně mohlo být rychlé vynoření smrtelné.\n\nMezi ponory se vorvaň vynořuje na hladinu k nadechnutí a zůstává zde většinou na osm až deset minut před dalším ponorem.\n\nSociální struktura vorvaňů se mezi pohlavími výrazně liší. Samice jsou extrémně družnými tvory – znak, u něhož se soudí, že se vyvinul díky relativně jednoduché evoluční cestě. Samice se v mládí sdružují ve skupinách o asi tuctu jedinců. Samci opouštějí své „mateřské školky“ mezi 4 a 21 lety a připojují se k „mládeneckým školám“ tvořenými jinými samci podobného věku a velikosti. Jak samci stárnou, mají sklon se rozptýlit na menší skupinky, nejstarší samci žijí obvykle samotářským životem.\nDospělí samci přesto na plážích zůstávají v problémech pospolu, což naznačuje stupeň spolupráce, který se dosud nepodařilo zcela vysvětlit.\n\nVorvani patří mezi nejrozšířenější druhy na světě. Jsou relativně hojní od arktických vod až k rovníku. Populace je hustší při kontinentálním šelfu a kaňonech, pravděpodobně díky snadnějšímu shánění potravy. Vorvaně lze nalézt i v nehlubokých vodách při břehu, ale jen pokud zde kontinentální šelf není příliš malý.\n\nCelkové množství vorvaňů na celém světě není známé. Hrubé odhady, založené na průzkumech malých oblastí a extrapolaci výsledků na všechny oceány světa, se pohybují od 200 000 do 600 000 jedinců (nejspíše okolo 360 000). Přestože jsou vorvani loveni po několik století kvůli masu, oleji (užívanému jako mazadlo ve strojírenství) a spermacetu (užívanému ve svíčkách), konzervativní pohled na vorvaně je optimističtější, než u mnoha jiných velryb. S výjimkou příbřežního rybolovu malých rozměrů v Indonésii jsou vorvani chráněni prakticky celosvětově. Rybáři neloví hlubokomořské tvory, kteří jsou potravou vorvaňů a hluboké moře je pravděpodobně mnohem odolnější k znečištění než vrstvy u hladiny.\n\nZotavení z dlouhých velrybářských let je přesto pomalý proces, přinejmenším v jižním Pacifiku, kde je množství samců schopných rozmnožování příliš malé.\n\nPozorování vorvaňů není oproti jiným velrybám právě nejjednodušší, především kvůli jejich dlouhým dobám ponoru a schopnosti urazit pod vodou dlouhé vzdálenosti. Na druhou stranu jsou pozorování stále populárnější především díky charakteristickému vzhledu a rozměru zvířat. Pozorovatelé často užívají hydrofony k naslouchání cvakání velryb a k jejich zaměření dřív, než se vynoří. Oblíbeným místem pozorování vorvaňů je pitoreskní Kaikoura na novozélandském Jižním ostrově, kde je kontinentální šelf tak mělký, že lze velryby pozorovat ze břehu, a Andenes v arktickém Norsku. Od roku 2010 jsou vorvani často pozorováni v oblasti cca 12km západně od Alankuda beach na poloostrově Kalpitiya na Srí Lance, jakož i na jihu Srí Lanky v okolí Mirissy.\n\nV červenci roku 2003 byla nalezena na pláži pobřeží jižní Chile velká hrouda bílého masa. 12 metrů dlouhá masa rosolovité tkáně podnítila spekulace, že byla objevena dříve neznámá obrovská chobotnice. Výzkumníci ze santiagského \"Museum of Natural History\" usoudili, že hrouda jsou ve skutečnosti vnitřnosti vorvaně, především díky prozkoumání kožních žláz. Po smrti se vnitřní orgány vorvaně rozkládají, dokud se nestanou polotekutou masou polapenou uvnitř kůže. V tomto případě zřejmě kůže praskla, obsah se uvolnil a nakonec byl vyplaven na břeh.\n\nMrtví vorvani jsou vyplavováni na břeh docela často. Nehledě na problémy s nakládáním a identifikací mrtvých těl se správci pláží obávají žraloků, zejména žraloka bílého, které na pláže přitahuje rozkládající se maso, což může uvést návštěvníky pláže do nebezpečí. Z tohoto důvodu jsou mrtví vorvani často vlečeni zpět na otevřené moře dřív než by mohlo dojít ke skutečnému vyplavení na břeh. V květnu 2004 se podobná událost stala dvakrát, jednou na Oahu na Havaji, kde byla mrtvá velryba odvlečena 35 mil na moře, ale byla vyplavena zpět na břeh o dva dny později.\n\nSnad nejznámější část lidových historek o vorvaních pochází z roku 1970, když byl jižně od Florence v Oregonu vyplaven dlouhý 7,26 tunový, 13,7metrový kus. Po určitou dobu to pro místní byla rarita. Ve chvíli, kdy se pláž stala oblíbenou zastávkou na cestě, se dálniční policie státu Oregon rozhodla, že je nutné se mrtvoly zbavit. Naplnili tělo půl tunou dynamitu. 12. listopadu byl dynamit odpálen, ale výbuch nesměřoval na oceán, jak bylo plánováno. Nikdo nebyl zraněn, jen jedno auto rozmačkáno padajícím tukem. Očití svědci byli pokryti nechutně páchnoucími zbytky mrtvé velryby.\n\nV lednu 2004 se do hledáčku světových médií dostal dramatičtější případ týkající se vorvaňů. Mrtvé tělo velryby, 17 metrů dlouhé a vážící 50 tun, bylo vyplaveno na pláž v tchajwanském Tainan City. Během přepravy na městskou univerzitu způsobil tlak plynu z rozkládajícího se těla explozi. Nikdo nebyl zraněn, ale krev a vnitřnosti se rozstříkly po několika autech a kolemjdoucích.\n\n\n"}
{"id": "53630", "url": "https://cs.wikipedia.org/wiki?curid=53630", "title": "Levhart skvrnitý", "text": "Levhart skvrnitý\n\nLevhart skvrnitý (\"Panthera pardus\") či pouze levhart, někdy také nazývaný leopard, panter, panther nebo pardál, je velká kočkovitá šelma. Druh vědecky popsal Carl Linné ve svém díle \"Systema naturae\" v roce 1758. Levharti se vyvinuli pravděpodobně v Africe asi před 3–4 miliony let, odkud se rozšířili do Asie a Evropy.\n\nLevhart je statná kočkovitá šelma s velkou hlavou, středně dlouhými končetinami a dlouhým ocasem. Velmi se podobá jaguárovi, který je však robustnější, má relativně kratší ocas a větší rozety. Hmotnost dospělých jedinců se pohybuje od 17 kg do 90 kg, délka těla včetně ocasu od 140 do 240 cm, výjimečně i více. Pohlavní dimorfismus je většinou výrazný, samci bývají minimálně o 30–50 % těžší než samice. Levhart je charakteristický žlutou, pískovou, okrovou, oranžovou či cihlovou barvou srsti, na níž jsou rozmístěny černé skvrny a rozety. Ty většinou nebývají vyplněny menšími skvrnkami, ale srst uvnitř rozet má často poněkud tmavší barvu než srst okolo. Spodní část těla je světlejší než boky a hřbet. Někteří jedinci mají vyšší produkci pigmentu melaninu, který způsobuje černé zbarvení srsti. Takoví se vyskytují nejčastěji v jihovýchodní Asii a jsou označování jako černí levharti či černí panteři.\n\nJako jedna z mála velkých kočkovitých šelem se zdržuje často v korunách stromů, kam si vynáší kořist a ukrývá si ji zde před dalšími predátory, například lvy a hyenami. Má velkou sílu a stavbu těla uzpůsobenou ke šplhání, a tak je schopen vytáhnout na strom zvíře podstatně těžší, než je on sám. Jeho kořistí se může stát široká škála živočichů, především antilopy, gazely, divoké ovce, kozy a prasata, regionální druhy turů a jelenů, primáti, malé šelmy, ptáci a v nouzi i menší živočichové jako hlodavci, plazi a hmyz. Na vyhlédnutou oběť útočí ze zálohy, před finálním výpadem se snaží dostat na co nejkratší vzdálenost. K přiblížení využívá křoviny, podrost a skály, občas si na kořist počíhá i na stromě. Málokdy prchající oběť pronásleduje na delší vzdálenost než několik desítek metrů. Krátkodobě je schopen běžet rychlostí okolo 60 km/h.\n\nJe to skrytě žijící samotářské zvíře. Pokud jsou pozorovány skupinky levhartů pohromadě, jde téměř vždy o samici s mláďaty nebo o pár v době páření. Jedná se o spíše nočního živočicha, a to především v oblastech, kde ho ruší lidské aktivity. Velkou část dne tráví odpočinkem, k čemuž mu většinou slouží stromy nebo skály. Mezi jeho nepřátele a konkurenty patří lvi, hyeny, tygři, psi hyenovití, dhoulové, vlci a paviáni.\n\nMá důležité postavení v lidské historii a kultuře. Byl obdivován a zároveň obáván, symbolizoval sílu, divokost, eleganci a lstivost. Je jedním z heraldických zvířat, objevuje se na mnoha státních znacích. Spolu se lvy a tygry se právě levharti nejčastěji stávají lidožrouty, kteří především v Indii stále rozsévají hrůzu mezi lidmi. Kromě toho nezřídka napadají lidmi chovaná domácí zvířata a jsou proto již po staletí pronásledováni a zabíjeni.\n\nLevharti žijí v Africe a v Asii (jižně od cca 45° s. š.) v mnoha typech prostředí. Nevyskytují se jen v rozsáhlých pouštích a v některých vysokohorských oblastech. Původní území výskytu bylo podstatně větší, ale kvůli pronásledování a dalším lidským aktivitám se neustále zmenšuje. Byli již vyhubeni v Jordánsku, Uzbekistánu, Jižní Koreji, Singapuru, Kuvajtu, Sýrii, Libyi, Tunisku a pravděpodobně i Maroku. Z fosilních nálezů vyplývá, že se v pleistocénu levharti vyskytovali i v Evropě, ale postupně odsud zmizeli. Ačkoliv se jedná o jednu z nejrozšířenějších kočkovitých šelem, několik regionálních forem či poddruhů čelí akutní hrozbě vyhynutí. IUCN hodnotí levharta skvrnitého jako zranitelný druh.\n\nJméno levhart se do češtiny dostalo ze staré němčiny, konkrétně ze slova \"lewehart\", které poněkud zkomolilo latinský, respektive řecký název \"leopard\" či \"leopardus\". Koncovka -hart byla zřejmě utvořena podle obdobného zakončení vlastních jmen Leonhart (Leonard, Linhart), Rīchart (Richard) či Bernhart (Bernard) ve významu „tvrdý, silný“. Název „leopard“ se i v češtině používá jako plnohodnotné synonymum. Toto pojmenování, užívané pravidelně od 13. století, vzniklo spojením dvou slov: \"leo\" případně \"leon\" (lev) a \"pardos\" či \"pardus\" (pardál), neboť se myslelo, že se jedná o křížence lva a pardála, neboli pantera, který byl považován za jiné zvíře než levhart. Název jako jeden z prvních použil Plinius starší ve svém díle \"Naturalis historia.\" Slovo \"pardos\" (pardál) má zřejmě spojitost se sanskrtským \"prdakuh,\" což je označení pro pantera či tygra. Podobně jako slovo \"leopard\" vznikl i název \"gepard\" – z italského slova \"gattopardo\" složením \"gatto\" (kočka) a \"pardo\" (pardál).\n\nPrvní vědecké pojmenování levharta \"Felis pardus\" vytvořil Carl Linné ve svém díle \"Systema naturae.\" Kombinaci jmen \"Panthera pardus\" použil poprvé v roce 1868 Leopold Fitzinger. Název vychází z latiny, i když původně jde o řecké πάνθηρ (\"pánthēr\") a πάρδος (\"pardos\"). \"Pan-\" (πάν), znamená „vše“ a \"thēr\" (θήρ) „kořist“, což se dá přeložit jako „kořistí je pro něj vše“ anebo volněji „predátor všech zvířat“, druhové \"pardos\" (πάρδος) znamená „panteří samec“.\n\nLevhart skvrnitý patří do čeledi kočkovití a do podčeledi velké kočky (Pantherinae). Spolu s tygry, lvy, jaguáry a irbisy je řazen do rodu \"Panthera\", jehož název nemá český ekvivalent. Toto zařazení zavedl v roce 1917 Reginald Innes Pocock, když prováděl revizi systematiky kočkovitých šelem. Taxonomie rodu \"Panthera\" není doposud uspokojivě vyřešena, neboť nepanuje shoda ve fylogenezi. Začátkem 21. století byly uskutečněny několikeré studie, z nichž každá přinesla poněkud odlišné výsledky. Nicméně vyplývá z nich, že rod \"Panthera\" se od společného předka s ostatními kočkami oddělil asi před 11 miliony lety a samotný druh \"Panthera pardus\" vznikl asi před 2,8–4,35 miliony lety, což naznačují i fosilní nálezy. Zástupci druhu žili v různých obdobích pleistocénu v Africe, Evropě a Asii. Většina těchto původních levhartů ale postupně vyhynula. Ve své moderní podobě se levhart skvrnitý objevil v Africe asi před 470 000–850 000 lety, odkud pak migroval do Asie. Podle většiny fylogenetických vývodů je nejbližším příbuzným levharta lev (\"Panthera leo\"), následován jaguárem (\"Panthera onca\"). Naopak irbis (\"Panthera uncia\"), často nazývaný sněžný levhart, není zřejmě s levhartem skvrnitým tak úzce spřízněn. Nicméně nejnovější studie z roku 2016 zkoumala jadernou i mitochondriální DNA a její výsledky reprezentují následující kladogramy.\n\nGenetickou výbavu druhu tvoří běžný diploidní karyotyp 2n = 36 chromozomů.\nJiž ve starověkém Římě vznikl zmatek v pojmenování levharta. Římané používali jméno \"pardus\" (pardál) pro samce levharta, zatímco \"panthera\" (panter) pro geparda, jenž byl považován za samici levharta. Jméno \"leopard\" (levhart) pak označovalo údajného křížence pardála a lvice. Začátkem 17. století konstatoval anglický klerik Edward Topsell ve svém kompilačním díle \"History of Four-footed Beasts and Serpents\", že stále panuje nejasnost v tom, co je levhart, pardál a panther. Předpokládal, že tyto kočky se navíc mísí se lvem a vytvářejí těžko rozlišitelné druhy. Ještě v 19. a začátkem 20. století, kdy se vytvářela systematika živočichů, se někteří vědci domnívali, že „levhart “a „panter“ (či „pardál“) jsou dva různé druhy kočkovitých šelem. Důvodem byly velké rozdíly ve velikostech zvířat a barevných odstínech srsti: panter byl oproti levhartovi údajně menší, měl kulatější hlavu a rozmazanější skvrny. Stejně tak melanická forma byla některými označována za zvláštní druh. Současná biologie považuje levharta skvrnitého za jeden druh, který však vytváří množství poddruhů (subspecií) a forem.\n\nPočet uznávaných subspecií se stále vyvíjí. Ještě do 80. let 20. století jich bylo vedeno okolo 30, po taxonomické revizi se jejich počet na základě genetických zkoumání snížil na 8, od roku 2001 jich je uznáváno 9. Nejzásadnější změnou bylo zahrnutí všech afrických levhartů do jednoho poddruhu. Taxonomie západoasijských levhartů je stále předmětem sporů. Někteří vědci věnovali velkou pozornost zvláštnosti levharta jávského a považují ho za poddruh značně odlišný od všech ostatních afrických i asijských levhartů, neboť žije již od středního pleistocénu (cca 600 tisíc let) odděleně od ostatních levhartů.\n\nSoudobé studie tedy většinou vychází z rozdělení na 9 níže uvedených poddruhů. Mnohé z těchto subspecií stojí na pokraji vyhubení:\n\n\nRegionální formy nebo předpokládané, ale již/zatím neuznávané poddruhy jsou:\n\nV roce 2017 vydali odborníci z SSC Cat Specialist Group, což je odnož Mezinárodního svazu ochrany přírody (IUCN), studii, která navrhuje taxonomickou revizi recentních kočkovitých šelem. Levhart skvrnitý je v ní dělen do 8 poddruhů, z nichž pouze 3 jsou skutečně jasné a nezpochybnitelné: \"P. p. pardus\", \"P. p. orientalis\" a \"P. p. melas\". Konstatována je minimální molekulární odlišnost mezi kontinentálními asijskými poddruhy (včetně poddruhu \"kotyia\"), u nichž se předpokládá, že mohou být jedinou subspecií. Důležitá změna spočívá ve sloučení levharta čínského a levharta mandžuského do jednoho poddruhu \"Panthera pardus orientalis\". Dále studie doporučuje používání trinomického jména \"P. p. tulliana\" pro západoasijské levharty místo dosud užívaného \"P. p. saxicolor\". Autoři monografie nepovažují výsledky za definitivní a konstatují, že je potřeba další zkoumání i s využitím muzejních exponátů.\n\n\nLevhart skvrnitý patří v rámci rodu \"Panthera\" spolu s irbisem k dvěma nejmenším druhům. Jeho tělo v sobě snoubí zdánlivě protichůdné charakteristiky a to eleganci a štíhlost a zároveň sílu a robustnost. Charles Guggisberg ve své kompilaci \"Wild Cats of the World\" (1975) napsal tuto obdivnou větu: \"„Levharta je možno zajisté popsat jako nejdokonalejší velkou kočku, nádhernou svým vzhledem a ladnou ve svém pohybu.“\" Nohy je možno označit za středně dlouhé a silné. Tlapy jsou široké a kulaté a disponují velkými zatažitelnými drápy. Ocas je poměrně dlouhý, nicméně irbis, levhart obláčkový a levhart Diardův ho mají absolutně i relativně delší. Vzhledově se levhart nejvíce podobá jaguárovi, ale většinou je subtilnější, má menší rozety a delší ocas.\n\nDospělí levharti váží obvykle 17–90 kilogramů, tělo od hlavy po konec ocasu měří 140–240 cm, z toho na ocas připadá 50–100 cm a výška v kohoutku bývá v rozmezí 45–82 cm. Obzvláště velcí jedinci mohou na délku dosáhnout až okolo 270 cm a nejdelší zaznamenaný kus měřil 292 cm. Velikost velmi záleží na poddruhu respektive na regionálních formách a habitatu. Největší jsou levharti perští (až 91 kg), cejlonští (až 77 kg), některé regionální populace levharta afrického (až 96 kg) a indického (přes 70 kg). Naopak nejmenší bývají levharti arabští (18–34 kg), jávští (30–45 kg) a levharti afričtí z provincie Kapsko (17–45 kg). U levhartích poddruhů platí Bergmannovo pravidlo jen zčásti, neboť například levhart mandžuský žijící v chladných oblastech dálného východu dosahuje pouze průměrné velikosti (30–60 kg). Jako nejtěžší divoký leopard, jaký byl kdy zvážen, bývá obvykle uváděn 96 kg těžký jedinec z Namibie. Nicméně samec levharta indického jménem Balaji vážil v roce 1996 v době odchytu pro zoologickou zahradu Tirupati 108 kg. V zajetí byl vykrmen do obezity a postupně přibral na konečných 143 kg. Samci jsou obvykle podstatně mohutnější než samice, nejvíce patrný je tento dimorfismus na hlavě. Hmotnost samců bývá nejčastěji o 30–50 % a někdy až o 100 % vyšší než u samic. Typická hmotnost samic stanovená na základě měření 34 jedinců z různých afrických populací a Indie oscilovala mezi 21,2 a 54 kg, u samců při počtu 47 zvážených kusů dosahovala 30,9 až 62,6 kg.\n\nHlava samic je středně velká, spíše štíhlejší, někdy až téměř gracilní (levhart arabský). U samců je tomu naopak, hlava bývá často robustní až masivní. Délka lebky u samců se většinou pohybuje od 180 do 260 mm a u samic od 160 do 218 mm. Největší změřená lebka patřila samci perského levharta a měla maximální délku 281 mm. Lebky samců mají dobře vyvinutý sagitální hřeben, který u samic obvykle téměř chybí. Počet zubů mají levharti stejný jako většina ostatních zástupců čeledi Felidae (30), nicméně vzácně může chybět první horní třenový zub či horní stolička, celkový počet tak může kolísat od 26 do 30. Obvyklý zubní vzorec odpovídající 30 zubům je . U mléčného chrupu chybí stoličky, tudíž počet zubů je 26. Špičáky jsou poměrně masivní s širokou základnou (zhruba polovina délky), aby byla minimalizována možnost ulomení. Délka z dásně vyčuhující části horního špičáku se většinou pohybuje od 25 do 37 mm. Jazyk obsahuje ostré zpětně tvarované papily, které pomáhají při oddělování masa kořisti od kosti.\nZákladní zbarvení je žlutavé, okrové, žlutošedé, žlutooranžové, někdy až velmi tmavě oranžové či cihlové. Břicho a vnitřní část nohou jsou světlé až téměř bílé. Černá kresba má podobu od drobných okrouhlých a oválných skvrn až po tmavé rozety bez vnitřní skvrny. Skvrny se nachází na hlavě, krku, spodních částech nohou a ocase. Na hřbetě, bocích těla a stehnech se vyskytují obvykle prázdné rozety. Výjimečně u některých poddruhů (levhart čínský, levhart indočínský, levhart africký, levhart indický) je možno zahlédnout malé skvrnky uvnitř rozet. Odstín i hustota a velikost skvrn se liší podle jednotlivých geografických poddruhů. Navíc každý jedinec má svou unikátní kresbu, která je jakýmsi levhartím otiskem prstů. Zbarvení uvnitř rozet bývá obvykle tmavší než barva jejich okolí.\n\nRelativně pestré zbarvení poskytuje ve skutečnosti účinné maskování, které způsobuje somatolýzu, což je jakési rozostření či rozpuštění obrysů těla v okolním prostředí, především v travním podrostu, polopouštním, křovinatém a lesním terénu. Rudyard Kipling to ve své povídce „Jak levhart získal své skvrny“ (\"Bajky i nebajky\") popsal takto: „‘\"Nyní jsi krasavec’, řekl Etiopan. ‘Můžeš ležet venku na suché zemi a budeš vypadat jako hromada oblázků. Můžeš ležet na holé skále a budeš vypadat jako kus slepence. Můžeš ležet na větvi a budeš vypadat jako sluneční svit procházející skrz listy; a můžeš ležet přímo uprostřed cesty a nebudeš připomínat nic zvláštního.’\"“ Délka a hustota srsti se liší podle místa výskytu a podle ročního období. V létě a v teplých regionech měří chlupy většinou 1,5 až 2,5 cm. Nejdelší a nejhustší srst mívají levharti žijící v horách a ve vyšších zeměpisných šířkách, především tedy levharti perští, mandžuští a indičtí z podhůří Himálaje, u nichž může délka zimní srsti dosáhnout i přes 5 cm. Počet chlupů na 1 cm² se pohybuje od 2000 do 3000 (pro srovnání u irbisa je to 4000). Poměr počtu pesíkových chlupů k počtu chlupů podsady je zhruba 1:4. Černé chlupy bývají delší a jemnější než chlupy světlé.\nVšichni nezvykle zbarvení levharti představují pouhou barevnou odchylku či formu, a nejde tudíž o samostatné poddruhy. Barevnými odchylkami může být melanismus, abundismus, erytrismus a albinismus.\n\nDoposud byl melanismus, neboli černé zbarvení srsti, zaznamenán u 13 z 37 druhů kočkovitých šelem. U levhartů se vyskytuje poměrně často a je u nich zřejmě způsoben mutací genu \"Agouti Signaling Protein.\" Je autozomálně recesivní (u jaguárů naopak autozomálně dominantní), což znamená, že i dva skvrnití levharti, kteří jsou oba nositeli genu melanismu po rodičích, mohou mít černého potomka. V některých oblastech je melanismus poměrně běžný (Indie, Nepál, Bhútán, Thajsko, Jáva), jinde černé jedince najdeme vzácně (Etiopie, Keňa, Srí Lanka) nebo vůbec ne (Arabský poloostrov, Dálný východ, Čína, většina území Afriky). Na Malajském poloostrově, jižně od šíje Kra, jsou černí levharti dominantní formou a naopak běžně zbarvení jedinci jsou zde vzácní. Melaničtí jedinci zvaní též černí panteři se běžně kříží s ostatními příslušníky druhu. V jednom vrhu se mohou vyskytovat černá i skvrnitá koťata a to i v případě, že jsou oba rodiče zbarvení stejně. Z údajů ze zoologických zahrad vyplývá, že melanické samice mívají nižší počet mláďat ve vrhu. Ačkoliv má srst černou barvu, jsou vždy pod určitým úhlem viditelné skvrny a rozety, což znamená, že jejich odstín černé je jiný, většinou tmavší. Důvody melanismu se stále zkoumají. V zásadě existují dvě hlavní teorie. Buď jde o druh kamufláže, která se vyvinula adaptací na tmavší prostředí pralesa (88 % melanických jedinců bylo zaznamenáno v tropickém deštném lese), anebo o odpověď organismu na některé druhy epidemií, jimiž regionální formy levharta prošly.\n\nAbundismus či někdy též pseudomelanismus se projevuje změnou kresby skvrn a rozet do atypických tvarů. Takto zbarvení levharti mají obvykle hustěji rozmístěné skvrny propojené často do různých větších celků a obrazců. Abundismus je vzácnější než melanismus. Jedinci, kteří jsou takto zbarvení, bývají někdy označováni jako levharti královští.\n\nKromě melanismu a abundismu se vzácně u levhartů vyskytuje erytrismus a albinismus. Erytričtí neboli červení levharti se vyznačují červenohnědou barvou srsti, což může mít dvě podoby: buď je červenohnědě zbarvená všechna srst anebo jen skvrny a rozety, přičemž barva srsti mimo rozety je pak relativně světlá. V přírodě jsou extrémně vzácní, nejčastěji se vyskytují na severovýchodě Jižní Afriky, především v regionu Lydenburg (Mpumalanga). Takto zbarveným jedincům se někdy říká růžoví panteři či jahodoví levharti. Důvody tohoto zbarvení jsou zatím neznámé a stále se zkoumají.\n\nAlbinismus či částečný albinismus bývá u levhartů rovněž velmi neobvyklý, ačkoliv zprávy o něm pocházejí z mnoha částí areálu jejich výskytu. Na rozdíl od melanických, abundických a erytrických jedinců mají albíni nižší šanci na přežití, neboť bílá srst je činí nápadnými, což jim stěžuje lov a naopak je samotné vystavuje puškám lovců jako dobře viditelnou a žádoucí trofej.\n\nLevhart skvrnitý je univerzálně stavěná kočkovitá šelma se zrakem přizpůsobeným k zachycení pohybu v širokém zorném poli a vidění za šera, naopak rozlišování barev pro něj nehraje zásadní roli. Jeho sluch je schopen zachytit cca pětkrát vyšší zvukovou frekvenci než sluch lidský (až 100 kHz). Čich má relativně slabší, především ve srovnání se zástupci jiných čeledí šelem. K získání hmatových vjemů slouží především vousky na čumáku – pomáhají orientovat se ve stísněném prostoru, informují šelmu o přesné poloze kořisti či jejich zranitelných částí. Levhart se umí pohybovat velmi mrštně a neslyšně, podobně jako kočky podstatně menší, než je on sám. Disponuje mohutnými čelistmi a ostrými zatažitelnými drápy. Umí dobře běhat, skákat a šplhat. Díky své síle zvládne zabít a odtáhnout kořist větší, než je on sám. Maximální rychlost, kterou je schopen vyvinout, se pohybuje okolo 60 km/h. Tuto rychlost však udrží jen velmi krátce, neboť podobně jako většina koček není vytrvalý běžec. Dokáže skočit 6,5–8 m do dálky a 3 m do výšky. Síla, obratnost a anatomie těla (podélně umístěné lopatky) uzpůsobená ke šplhání mu umožňují vylézt na jakkoliv rozměrné stromy. Patří mezi těch nemnoho koček, které umějí slézat zpět hlavou dolů (z velkých koček to jinak zvládá jen levhart obláčkový a Diardův). Dokáže vynést do korun stromů živočichy podstatně těžší, než je on sám. Byl pozorován levhart, jenž vytáhl do rozsochy stromu ve výšce 3,5 m 91kg mládě žirafy. Stejnou kořist, zřejmě vážící až 125 kg, si jiný jedinec vytáhl do výšky 5,7 m.\n\nLevhart měl historicky (cca do roku 1750) obrovský areál rozšíření, největší ze všech kočkovitých šelem. Zabíral téměř 35 mil. km². Ačkoliv mezi koncem 18. a začátkem 21. století došlo k jeho výraznému zmenšení a fragmentaci, stále jde z hlediska celkové plochy o jeden z největších areálů mezi všemi kočkami, zhruba srovnatelný s pumou americkou a rysem ostrovidem. Území, na němž je potvrzen výskyt levharta k roku 2016, má rozlohu 8,5 mil. km², což je pouhých 25 % původní rozlohy. Na dalších 4,2 mil. km² je jeho výskyt nejistý (buď je zde zřejmě vyhynulý nebo pravděpodobně přítomný). Za posledních cca 200 let (začátek 19. až začátek 21. století) zmizel levhart z asi 21,9 mil. km².\n\nNejpozději od spodního pleistocénu žili levharti kromě Afriky a Asie i v Evropě (zde v podobě subspecií \"Panthera pardus begoueni\", \"Panthera pardus sickenbergi\", \"Panthera pardus antiqua\" a později \"Panthera pardus spelaea\"). Jejich výskyt lze potvrdit z mnoha různých, především jeskynních nalezišť. Ještě ve svrchním pleistocénu (před cca 100 000 až 24 000 lety) byla tato šelma spolu s dalšími kočkami poměrně hojnou součástí evropské fauny. V průběhu poslední doby ledové z větší části Evropy zmizela a to zřejmě o několik tisíc let dříve, než další druhy pleistocénní fauny (např. mamuti, lvi jeskynní, nosorožci srstnatí, medvědi jeskynní). Je však možné, že na území dnešního Španělska, Řecka a Ukrajiny přežívaly lokální populace levhartů i v holocénu, na některých místech asi až do 1. století n. l. Nejvýchodnější cíp Evropy v podobě podhůří Kavkazu levharti (poddruhu \"Panthera pardus saxicolor\") obývali ještě ve 20. století, ale v tomto případě nešlo o pozůstatek evropské, nýbrž výběžek asijské populace.\n\nV Africe žije pouze jediný poddruh a to levhart africký (\"P. p. pardus\"). Až do začátku 20. století obýval levhart podstatnou část Afriky. Nevyskytoval se pouze na Sahaře (kromě malých ostrůvků) a v některých rozlohou marginálních oblastech (např. na vrcholech nejvyšších pohoří). Z 97 % území Severní Afriky, kde dříve žili, levharti zmizeli. Jejich poslední nepatrné zbytky přežívají v Egyptě a možná i v pohoří Ahaggar v Alžírsku. Populace v Maroku velmi pravděpodobně již neexistuje, ale s jistotou to potvrdit ještě nelze. V Západní Africe došlo k masivní fragmentaci areálu, většinou kvůli změně životního prostředí. Levharti zde stále žijí v Senegalu, Guineji, Libérii, Pobřeží slonoviny, Burkině Faso, Ghaně, Beninu, Nigeru a Nigérii. Jejich výskyt je často omezen na nemnohé národní parky. Ve Střední Africe lze levharty nalézt v Demokratické republice Kongo, v Kamerunu, Gabonu, Konžské republice, Středoafrické republice, Čadu a v Jižním Súdánu. Zvláště v Demokratické republice Kongo došlo k rozkouskování areálu kvůli lidským aktivitám. Jádrovými oblastmi jsou poměrně velká a kompaktní území výskytu v Republice Kongo a Gabonu, respektive ve Středoafrické republice. Etiopie, Keňa a Tanzanie jsou z hlediska výskytu levharta nejdůležitějšími státy Východní Afriky. Dále žije v severní Ugandě a v malých částech Somálska a Eritrey. Z Džibutska a Súdánu tato šelma buď zmizela nebo je zde velmi vzácná, v Zanzibaru se od konce 90. let 20. století rovněž nevyskytuje. Jižní Afrika je oblastí s nejpočetnějšími a nejzdravějšími populacemi levharta, a tak je někdy považována za jakousi pevnost pro celý druh. Levharti žijí v Angole, Namibii, Botswaně, Zambii, Zimbabwe a Mosambiku. Jihoafrická republika přišla v minulosti prakticky o veškerou centrální populaci a v současnosti se zde levharti vyskytují jen podél hranic, v údolí velkých řek a v některých pobřežních a horských územích.\n\nV Asii žili levharti od břehů Rudého, Středozemního a Černého moře přes celou jihozápadní, jižní a jihovýchodní Asii, dále přes Čínu až po Koreu a oblasti východního Ruska. Kromě toho obývali i řadu ostrovů, především Jávu, Srí Lanku a další. Toto rozšíření je sice v zásadě platné i začátkem 21. století, ale areál byl výrazně fragmentován. V jihozápadní Asii žije poddruh levhart arabský (\"P. p. nimr\"), jehož baštou je Omán. V ostatních státech Arabského poloostrova (Jemen, Saúdská Arábie, možná Spojené arabské emiráty) se nacházejí jen velmi malé populace, v Izraeli přežívá několik málo kusů. Poddruh levhart perský (\"P. p. saxicolor\") má populačně nejsilnější základnu v Íránu, zatímco v Turecku, Iráku, Ázerbájdžánu, Arménii, Rusku, Gruzii, Turkmenistánu a Afghánistánu žijí jen malé roztříštěné populace. Výskyt v Uzbekistánu je nejistý. Pákistán se rozkládá na styku dvou poddruhů (l. perský a l. indický) a levhart zde žije v poměrně hojných počtech, ačkoliv i odtud z mnoha míst vymizel. V Indii, Nepálu, Bhútánu, Bangladéši, Myanmaru a v malém množství i v jihozápadní Číně žijící levhart indický (\"P. p. fusca\") je relativně početný, přičemž hlavní oblastí výskytu je podhůří Himálaje. Na Srí Lance se vyskytuje poddruh levhart cejlonský (\"P. p. kotyia\"). V Myanmaru a státech Indočíny žijící poddruh levhart indočínský (\"P. p. dalacouri\") byl donedávna považován za poměrně hojný, ale nejnovější výzkumy a data ukazují opak. Stále relativně početné populace je možno nalézt v Malajsii a Thajsku, malé množství jedinců žije v Myanmaru, Kambodži a jižní Číně, z Laosu a Vietnamu šelma zřejmě vymizela. Na Jávě se vyskytuje kriticky ohrožený levhart jávský (\"P. p. melas\"). Pro některé vědce je záhadou, proč levhart nežije na Sumatře, ačkoliv je tento ostrov blíž kontinentální Asii než Jáva. Dlouho nebyly vyhodnoceny přímé důkazy, že na Sumatře levhart vůbec žil, ačkoliv se to všeobecně předpokládalo. V roce 2015 byla publikována studie potvrzující přítomnost této šelmy na Sumatře až do pozdního pleistocénu. Její vymizení zřejmě souvisí s konkurenčním tlakem ze strany rychleji se množících šelem. V minulosti žil levhart i na Kangeanských ostrovech východně od Jávy. Předpokládá se, že sem byl zavlečen lidmi jako potenciální lovná zvěř. Pouze v Číně se vyskytuje poddruh levhart čínský (\"P. p. japonensis\"), jehož celkový areál je těžko odhadnutelný. Nejvýchodněji žijící levhart mandžuský (\"P. p. orientalis\") obývá v nepatrných počtech malé části východního Ruska a Číny a zřejmě zasahuje i na území Severní Koreje.\n\nCelková divoká populace levharta skvrnitého zřejmě dosahuje několika set tisíc jedinců, skutečně spolehlivá data pro přesné vyčíslení ale neexistují. Existuje jen minimum údajů k africké populaci, která čítá mnoho desítek až několik stovek tisíc jedinců a tvoří tak většinu všech levhartů. V 80. letech 20. století sice byla celková subsaharská populace odhadnuta na cca 714 000 kusů (rozptyl 598 000 až 854 000), ale tento údaj byl záhy silně kritizován jako nadhodnocený a rozhodně nepřesný, vytvořený na základě neúplných údajů a neberouc v úvahu množství faktorů, jako například úmrtnost na základě lidských aktivit. Většina vědců se shodla, že skutečné číslo bude méně než poloviční. Problém je, že chybějí spolehlivé údaje z mnoha zemí výskytu. V Gabonu byla v roce 1988 odhadnuta levhartí populace na 38 463, ale pozdější podrobný průzkum ukázal, že v národních parcích jich žije asi 2358 a výskyt mimo parky je poměrně malý. K dispozici je i poměrně nedávný odhad počtu levhartů v Jihoafrické republice, kde jich v roce 2008 žilo okolo 4250. K několika asijským poddruhům existují celkem přesné údaje. Počet levhartů mandžuských dosahuje asi 60–80 dospělých jedinců, levhartů čínských 174–348, levhartů jávských méně než 250 (i když optimistický odhad hovoří o 681 kusech), levhartů cejlonských 700–950, levhartů perských 800–1000 a levhartů arabských méně než 250. Indie dlouho neuváděla žádné relevantní údaje k početnosti své levhartí populace, ale v roce 2015 byla shromážděna a publikována data, která hovoří o 12 000–14 000 jedincích. Počty levhartů indických v ostatních státech nejsou známy, předpokládá se jen, že v Číně žije maximálně 20 jedinců. Populace levharta indočínského se dočkala svého vyhodnocení v roce 2016. Potvrdil se rapidní pokles jak území výskytu (6,2 % z historického) tak počtu jedinců – ve volné přírodě jich žije jen 973–2503.\n\nV počátcích chovu levhartů nebyla řešena příslušnost k jednotlivým poddruhům, takže docházelo k nekontrolované hybridizaci. S tímto problémem se i na začátku 21. století potýkají téměř všechny populace levhartů v zoologických zahradách. Celkové množství těchto šelem žijících v zajetí není známo, nicméně existují orientační údaje k několika poddruhům. Počet chovaných levhartů arabských dosahuje přibližně 70 kusů, levhartů perských něco přes 100, levhartů cejlonských 60 až 70, levhartů jávských několik desítek a levhartů mandžuských okolo 200. Levharti afričtí, indičtí, indočínští a čínští jsou chováni především v zemích svého původu, avšak jakékoliv přesnější informace o jejich celkových početních stavech chybějí. Víme ale například, že roku 2008 žilo v indických zoo 395 jedinců levharta indického.\n\nZ velkého rozsahu rozšíření je zřejmé, že levharti dokáží žít v mnoha typech přírodního prostředí. Nežijí pouze ve velmi suchých rozsáhlých pouštních oblastech, vysokohorských biotopech (v tropické Africe nad cca 4600 m n. m., v Himálaji nad cca 5200 m n. m. a v západní Asii nad cca 3500 m n. m.) a samozřejmě mimo zeměpisnou šířku svého rozšíření, tedy například v tundrách a polárních územích. Hlavními faktory, které určují jejich výskyt, jsou dostatek kořisti, alespoň minimální množství vody a možnosti úkrytu. Jelikož levhartům stačí pít v průměru zhruba jednou za tři dny a výjimečně vydrží bez vody až deset dní, dokáží se dlouhodobě pohybovat i v aridním klimatu, například v poušti Kalahari či při okrajích Arabského poloostrova. Rovněž tak se umí vyrovnat s tuhými zimami střední Asie či Dálného východu. Nevadí jim křovino-lesnatý biotop subtropů, velmi dobře se adaptovali na téměř bezlesý skalnatý terén (Kavkaz). Pokud levharti nějaké prostředí přece jen preferují, tak jsou to oblasti, kde se vyskytují stromy – ať už poměrně řídký porost akácií v savanách či husté lesy tropických oblastí Afriky a jižní Asie. Existují ještě dva faktory, jenž limitují jejich habitat – konkurence jiných velkých šelem, především tygrů a lvů, a přítomnost člověka. Ačkoliv se lidem většinou spíše vyhýbají, dokáží mnozí jedinci nepozorovaně koexistovat v jejich těsné blízkosti. Například v roce 1990 byli nalezeni tři levharti žijící ve staré parní lokomotivě na nádraží v Kampale (Uganda). Rovněž byla zjištěna přítomnost několika levhartů v Nairobi. V indických městech je výskyt těchto šelem spíše pravidlem než výjimkou.\n\nLevhart je skrytě žijící samotářská šelma. Pokud je spatřen ve skupině, jde téměř vždy o samici s mláďaty nebo pár během rozmnožování. Ve zcela výjimečných případech spolu může na malém prostoru a na krátkou dobu koexistovat několik dospělých zvířat stejného pohlaví. Obecně se předpokládalo, že je to převážně noční tvor, což v určitých oblastech, především tam, kde byl loven a obtěžován lidmi, platí. Nejde však o pravidlo, neboť z mnoha jiných studií vyplývá, že tato kočkovitá šelma dokáže být aktivní za soumraku či svítání nebo kdykoliv během dne. Ve velmi teplých regionech (během léta) se nicméně vyhýbá jakékoliv námaze v období kolem poledne, respektive brzy odpoledne. Vodu nijak nevyhledává (na rozdíl od tygrů nebo jaguárů) a pokud to jde, využívá k jejímu překročení kameny, mosty či mělké brody, ale v případě nutnosti je schopen přeplavat i větší řeky. Levhart velmi často odpočívá, nejlépe na místech, kde může zároveň sledovat své okolí. Jde tedy především o větší stromy, skály, návrší, kopečky. Jako úkryt a útočiště mu slouží i různé jeskyně, hustý podrost a členité skály. Někdy využívá i doupata zvířat, jež zabil či která místo opustila, například dikobrazí.\n\nVelikost domovského území levhartů záleží na pohlaví a biotopu. Samci mají obvykle větší teritorium, které zahrnuje území několika samic. Obecně platí úměra, že čím méně kořisti, tím větší teritorium šelma má. V oblastech bohatých na kořist (NP Čitvan, NP Tsavo, NP Serengeti, Krugerův NP, Huai Kha Kaeng NP v Thajsku aj.) žijí samice na území o rozloze přibližně 6–18 km², kdežto samci 17–76 km². V Botswaně tato čísla mírně vzrůstají na 33 km² u samic a 40 až 69 km² u samců. V aridních oblastech a dalších místech chudších na kořist se plocha postupně zvětšuje. V izraelských pouštích žijí samice průměrně na 84 km² a samci na 137 km². Na dálném východě jde u samců až o 280 km². V severovýchodní Namibii měří teritoria samců průměrně 451 km² (od 210 po 1164 km²), samic mezi 183 a 194 km². Legendární lidožrout z Rudraprayagu operoval na území o rozloze 1285 km², což byl i jeden z důvodů, proč se ho dlouho nedařilo zastavit. Největší zjištěné teritorium vlastní samci v poušti Kalahari, průměrně jde o 2182 km². Své území si jednotliví jedinci postupně procházejí, v průměru jim to trvá 7–10 dní. Jde však jen o orientační údaj: někdy se zdrží na jednom místě několik dní, jindy projdou celé teritorium za jednu noc. Například v Namibii ujdou průměrně 9,8 km denně (rozsah 0,8–17,8 km). Ke značení teritoria používá levhart několik metod – postřik nápadných míst směsí moči a sekretu z anální žlázy, drásání kůry stromů drápy, hrabání země a méně často pak pokládání exkrementů.\n\nLevharti komunikují pomocí pachů, zvuků a vizuálně. Pachy produkuje moč, anální žláza a výkaly. Výhodou čichové stopy je její dlouhá výdrž a možnost rozeznat jí bez ohledu na viditelnost. Pro člověka je levhartí pach zachytitelný asi v 30 m². Levharti se rádi válejí ve vlastní moči a v moči přímorožce jihoafrického. Důvodem prvního chování je zřejmě lepší šíření vlastních chemických signálů, důvod druhého je neznámý. Joy Adamsonová zaznamenala, že levhartice Penny, kterou vychovávala a navracela do divočiny, se ráda válela v buvolím a sloním trusu.\n\nAčkoliv bývá většinou tichá, v případě potřeby vydává tato šelma různorodé zvuky: řev, zvuk připomínající štěkání, ale nejběžnější vokalizace zní jako řezání dřeva. Řvaní, které je podobné tygřímu (nicméně podstatně slabší), může levhart vydávat kdykoliv během dne, avšak častější je přece jen za soumraku či svítání. Jedná se o důležitý teritoriální signál. Každý levhart má svůj specifický hlasový projev, podle něhož je rozeznatelný. Kromě toho dokáží levharti funět (přátelské setkání), vrnět, prskat, syčet, vrčet a mňoukat. Mláďata umějí naříkat nízkým hlasem, především když jsou hladová nebo nespokojená. Vizuální komunikace spočívající v mimice tváře, cenění zubů, měnění pozice uší a pohybování ocasem nebývá u levhartů tak častá, neboť jde o zvířata samotářská, která se málokdy potkávají. Mnohdy takto „hovoří“ samice s mládětem.\n\nLevhart je masožravec a predátor. Je uzpůsoben k aktivnímu lapání kořisti – má silné čelisti, ostré zatažitelné drápy, vynikající smysly, svalnaté a pružné tělo a poměrně účinné maskování. Je to potravní oportunista, který loví velkou škálu živočichů. Bylo zaznamenáno, že jen afričtí levharti mají na jídelníčku nejméně 92 druhů zvířat. Pokud se k tomu přidá asijská populace, vzroste tento počet na vysoko přes sto druhů. Nejnovější studie zjistila, že levharti výrazně upřednostňují zvířata ve váhovém rozsahu 10–40 kg, přičemž nejčastější hmotnost jejich kořisti je 23–25 kg.Podle tohoto široce pojatého srovnávacího výzkumu jsou nejběžnější kořistí levhartů v Africe různí kopytníci, především impala (\"Aepyceros melampus\"), chocholatka křovinná \"(\"Cephalophus natalensis\"),\" chocholatka schovávaná (\"Sylvicapra grimmia\"), antilopa travní (\"Raphicerus campestris\"), lesoň (\"Tragelaphus scriptus\"), prase bradavičnaté (\"Phacochoerus sp.\"), pakůň žíhaný (\"Connochaetes taurinus\"), gazela Thomsonova (\"Gazella thomsonii\") a kančil vodní (\"Hyemoschus aquaticus\"). V Asii je to jelen čital neboli axis indický (\"Axis axis\"), sambar (\"Rusa sp.\") a muntžak (\"Muntiacus sp.\"). Kromě toho levhart podle oblasti výskytu loví následující zvířata: různé druhy hlodavců od myší a hrabošů po krysy, zajícovce, místní druhy prasat, srnců a jelenů, damany, divoké ovce a kozy a dikobraze. Z ptáků jde nejčastěji o holuby, perličky, koroptve, pávy, bažanty, někdy dokonce i pštrosy, supy a tučňáky. Díky své schopnosti velmi dobře šplhat je levhart zřejmě největším přirozeným nepřítelem primátů – napadá především hulmany, makaky, guerézy, kočkodany, mangabeje, šimpanze, bonoby, paviány. Útočí i na menší šelmy jako jsou promyky, cibetky, ženetky a jezevci. Občas si troufne na medojeda nebo geparda. Výjimečně zaútočí i na mladého medvěda ušatého (\"Ursus thibetanus\"). V obzvláštní oblibě má psovité šelmy – napadá šakaly, lišky, dhouly, psíky mývalovité a další. Za kořist mu mnohdy padnou i různí plazi, například varani. Jednotlivci se mohou specializovat na různé druhy zvířat v závislosti na jejich dostupnosti nebo na jiných faktorech, například pohlaví a stáří kořisti či samotného lovce. Jsou tak známy případy levhartů, kteří výrazně preferovali dikobraze, nebo které „bavilo“ lovit veverky. Jeden levhart z Ngorongoro zabil a snědl během 21 dnů 11 šakalů. Z větších živočichů dokáže zabít mladé buvoly, žirafy, velbloudy a velké druhy antilop. Výjimečně napadne i takové zvíře jako je gorila. V jihovýchodní Asii bývá jeho pravidelnou kořistí banteng, často vážící okolo 500 kg. Nejtěžší zaznamenaný úlovek byla 900 kg těžká antilopa Derbyho (\"Taurotragus derbianus\"). Lov velké kořisti s sebou nese rostoucí riziko. Fritz C. Eloff, jenž studoval kalaharské lvy, zaznamenal asi 175 kg těžkého přímorožce jihoafrického, který měl na svých rozích napíchnutého a částečně již rozloženého levharta.\n\nBěhem několika let může na stejném místě populace levharta změnit druh preferované kořisti. Například v čínské provincii Sečuán byl podle dlouhodobého výzkumu publikovaného roku 1993 hlavní kořistí nejprve muntžak chocholatý (\"Elaphodus cephalophus\"), ale postupně se levharti přeorientovali na hlodouna čínského (\"Rhizomys sinense\"). V oblastech, kde žijí blízko lidských sídel, napadají často domácí zvířata od koček a psů, přes drůbež, ovce, kozy až po skot a vodní buvoly. Psy domácí, záhadně v noci mizící z rančů a vesnic, má v mnoha případech na svědomí levhart. Podle průzkumu z let 2007 až 2009 provedeného v oblasti západní Maháráštry (Indie) tvoří psi 39 % zdejší levhartí kořisti. V nouzi nepohrdnou ani hmyzem, rybami a obojživelníky. Stravu si někdy doplňují rostlinným materiálem, ovocem a zeleninou (například vodními melouny či okurkami). V suchých oblastech pouště Kalahari takto levharti získávají určitou část tekutin. Občas dochází mezi levharty ke kanibalismu, obvykle ve formě infanticidy. Pokud se v loveckém okrsku levharta vyskytují větší konkurenti, průměrná hmotnost kořisti bývá obvykle nižší než v opačném případě. K podobnému posunu dojde rovněž v případě, když levhartovi konkurují lidé lovící divoká zvířata kvůli masu. Samice loví častěji a menší zvířata než samci.\n\nKdyž může, ke kořisti se levhart vrací, dokud ji nezkonzumuje celou. Z větších živočichů zanechá mnohdy jen bachor, rohy, kosti a kopyta. Nevadí mu, když je maso již hnijící a plné červů. Jím neulovené mršiny pojídá rovněž. Zvíře konzumuje v naprosté většině již mrtvé, ale jsou zaznamenány případy, kdy například prase bradavičnaté požíral zaživa. Obvyklá denní dávka potravy se pohybuje od 1 po více než 11 kg, maximálně je schopen za 24 hodin sníst asi 1/4 své váhy. Pokud je potřeba, dokáže dlouhé dny hladovět. Frekvence lovu závisí na velikosti naposledy zabité kořisti, dále na tom, zda jde o samici s mláďaty (častější lov), na množství zvířat a také na tom, jestli se mu podaří uchránit mršinu před konkurenty a mrchožrouty. Ukrývání kořisti patří mezi častý postup po úspěšném lovu. V Africe si levharti mrtvá těla zvířat vynášejí většinou do korun stromů, v Asii preferují spíše hustou vegetaci. Toto chování však závisí na přítomnosti konkurenčních šelem a mrchožroutů. Například v NP Matopos v Zimbabwe, kde nežijí šakali a hyeny, byl z 38 úlovků jen jeden vytažen na strom. Naopak v Jižní Africe v rezervaci Sabi Sand Game Reserve vynášejí na strom asi polovinu všech úlovků.\n\nLevharti používají několik metod, jak se zmocnit kořisti. Nejčastěji se snaží, většinou přikrčeni k zemi a využívajíce vegetace, nepozorovaně přiblížit na co nejkratší vzdálenost k vyhlédnuté oběti. Během toho se dokáží dlouhé okamžiky nehýbat, pozorujíce při tom kořist. Plížení bývají různě dlouhá, často záleží na terénu a pohybu zvířat. V poušti Kalahari je průměrná stopovací vzdálenost 200 metrů, ale byly zaznamenány i 3400 metrů dlouhé lovy. V travnatých oblastech, kde je možnost lepšího úkrytu, je pro pozorovatele prakticky nemožné detekovat plížícího se levharta na více než 50 metrů. Obecně platí, že čím je hustší vegetace, tím snadněji se dokáže dostat ke kořisti. Další metodou lovu je ležení v úkrytu a čekání, až kořist sama dorazí na co nejbližší vzdálenost. Může jít o křoví, vysokou trávu, skálu či strom. Jinou možností uplatňovanou především při lovu domácích zvířat je metoda, kdy si pro kořist aktivně přijde do ohrad, chlívků či stájí. Primáty mnohdy uchvátí tak, že předstírá výpad do korun stromů, některé opice při tom zpanikaří a seskočí na zem, kde je pak levhart snadněji chytí. Útok levhart provádí z nejkratší možné vzdálenosti, ideálně jen na několik metrů. Rychle vyrazí a jedním či dvěma skoky se kořisti zmocní. Málokdy ji pronásleduje na vzdálenost větší než cca 40–50 metrů, ale opět záleží na typu prostředí. V otevřeném terénu Kalahari je průměrná vzdálenost běhu za kořistí 64 metrů. Menší zvířata zabíjí prokousnutím šíje či hlavy, větší obvykle zardousí silným stiskem krku. Někdy oběť usmrtí prokousnutím jejího čumáku. Úspěšnost lovu znovu závisí na prostředí a pohybuje se od 5 % do 38,1 %.\n\nRozmnožování levhartů probíhá u afrických a asijských populací různě. V Africe k němu může docházet prakticky celoročně, v Asii nejčastěji v zimních měsících. Samice dávají samcům najevo připravenost se pářit svým pachem. Estrus trvá obvykle 5–13 dní. Pokud nedojde k zabřeznutí, další říje následuje po 20–55 dnech. Když samec najde partnerku, dojde k seznamovacím rituálům, které se projevují většinou vrčením a mírnou agresí. Pokud se obě zvířata již znají, samice se před samcem prochází, válí, otírá se o něj, šíří svůj pach a při tom sténá či vrčí. Pak se přikrčí k zemi a samec na ní vleze seshora zezadu. Kopulace trvá okolo 3 sekund. Během ejakulace kouše samec samici do krku, poté se samice obvykle s náznakem výpadu otočí a samec odskočí. Samec má penis opatřený malými zpětnými háčky, což sice samici bolí, ale zároveň stimuluje ovulaci. Intervaly mezi jednotlivými kopulacemi bývají 2–17 minut. Spojení bývají doprovázena hlasitým vrčením a jsou velmi častá, jeden pár jich měl 60 během 9 hodin a z jiných pozorování byla vypočtena frekvence 100 za den. Odlišné údaje přinesla studie levhartů indických z roku 2016 provedená na 38 jedincích (20 samců, 18 samic). Podle ní trvala průměrná kopulace 40 sekund a intervaly mezi jednotlivými spojeními byly 1–181 minut. Doba, po kterou je dvojice spolu, bývá velmi krátká. Obvykle to jsou jeden nebo dva, někdy až čtyři dny. Ve výjimečných případech spolu pár zůstává déle. Samcova role pářením končí a na výchově mláďat se obvykle nepodílí, ačkoliv byly zaznamenány případy, kdy se otec nakrátko přidružil k samici a svým potomkům.\n\nVýjimečně může docházet k situacím, kdy se páří tři levharti najednou. V dosud zaznamenaných případech trojic byli oba levharti stejného pohlaví příbuzní (sestry, otec-syn). Předpokládá se, že pářením s více samci chce samice omezit následnou možnost infanticidy, tedy usmrcení svých budoucích mláďat ze strany samce. Dále se zjistilo, že samice je schopna rozeznat silného a dominantního samce, který má šanci udržet si dlouhodobě své teritorium, což rovněž snižuje možnost infanticidy. Pokud narazí na slabšího jedince, dokáže potlačit svou plodnost, aby neplýtvala drahocennou energií.\n\nDoba březosti se pohybuje od 88 do 112 dnů, nejčastěji je to 96 dnů. Samice si mezitím najdou bezpečné doupě umístěné často v husté vegetaci, ve skalách, jeskyních, dutinách stromů či zemních norách. Počet mláďat kolísá od jednoho do šesti, nejčastější počet jsou dvě. Vrhy s pěti nebo šesti mláďaty jsou velmi vzácné, což je dané i tím, že samice má čtyři struky. Melanické levhartice mají nižší průměrný počet mláďat (1,7) než normálně zbarvené (2,07). Poměr pohlaví hovoří ve prospěch samic, údaje oscilují od 1,19:1 až k 1,7:1. Mláďata se rodí slepá, měří 36 až 48 cm a váží od 280 (430) do 1000 g. Prvních několik dní věnuje matka koťatům plnou péči a zprvu ani neloví. Vidět začínají po čtyřech až devíti dnech, matka je mezitím začne opouštět a vydává se na lov. Prvních několik měsíců je pro přežití mláďat klíčových, důležitá je především nedostupnost doupěte pro predátory. Aby minimalizovala hrozbu, přesouvá samice mláďata do jiných doupat, nejde však o pravidlo. Frekvence přesunů je různá – obvykle jednou za 2 až 5 dní. V některých oblastech (Izrael, Namibie) se samice vydávají na dlouhotrvající lovy a mláďata nechávají bez dozoru někdy až sedm dní. Maso začínají koťata jíst při hmotnosti 3 až 4 kg, kojení probíhá do doby, kdy váží asi 6 kg a jsou zhruba 4 měsíce stará. Mláďata si své lovecké schopnosti trénují hrami a pronásledováním malých živočichů, jako jsou kobylky, motýli, ještěrky a ptáci. Sama lovit začínají zhruba ve věku 7 až 8 měsíců, kdy už mají rovněž trvalé zuby. Levhartice nevěnují výcviku svých mláďat v umění lovu takovou péči jako například tygřice nebo lvice, důvodem je vyšší procento malé kořisti, jejíž chytání nevyžaduje tolik naučených schopností, ale většinou postačí instinkt. Úmrtnost mladých jedinců během prvního roku života bývá 40–50 %, většinou padnou za oběť lvům, tygrům, hyenám, cizím levhartím samcům a dalším šelmám. Samci mívají větší úmrtnost než samice.\n\nV roce 2012 publikoval tým vědců vedených Guy Balmem, ředitelem Levhartího programu v rámci organizace \"Panthera\", sumarizaci údajů týkajících se reprodukčních schopností levhartích samic z oblasti Sabi Sand Game Reserve, která sousedí s Krugerovým národním parkem. Data byla sbírána mezi roky 1979 až 2010 a představují nejucelenější soubor informací o reprodukci divoce žijících levhartů. Zahrnují údaje o celkem 140 vrzích. Průměrný věk samic při prvním vrhu byl 46 měsíců, průměrný počet mláďat 1,9, průměrný interval mezi porody 25 měsíců a střední věk osamostatnění mláďat 19 měsíců. Žádný vrh neměl více než 3 koťata. 37 % mláďat přežilo až do osamostatnění. Nejčastějším důvodem úmrtnosti byla infanticida ze strany dospělých samců, následovaná predací od lvů a hyen skvrnitých. Čtyři úmrtí měli na svědomí hadi, několik mláďat zahynulo hlady poté, co přišli o matku (zemřela nebo je opustila). Čtyři koťata se utopila. Pouze jedno mládě zemřelo na nemoc (prašivina). Jedna samice porodila celkem 19 mláďat v 11 vrzích, z nich se ale jen čtyři dožily nezávislosti. Nejvyšší šanci na přežití do dospělosti měla mláďata osmiletých samic (cca 50 %). Výzkum zdokumentoval i dosud jediný známý případ adopce u divokých levhartů, kdy patnáctiletá samice přijala do své péče sedmiměsíční mládě své devítileté dcery a odchovala ho do dospělosti. Sama se při tom starala o čtyřměsíčního samečka. K události došlo poté, co se obě rodiny podělily o mrtvolu impaly. Důvod tohoto chování nebyl zřejmý, neboť biologická matka adoptovaného samce žila normálně dál a odchovala jeho bratra.\n\nVe stáří 12 až 18 měsíců se mladí levharti stávají potravně nezávislí na matce, ale stále většinou žijí v její blízkosti. Skutečné nezávislosti v podobě hledání a zakládání vlastního teritoria dosahují ve věku 14 až 36 měsíců. Mladé samice obvykle zůstávají s matkou déle a teritorium si zakládají v její blízkosti. Během hledání nového území mají levharti stále velkou úmrtnost, jíž mají na svědomí kromě velkých šelem a lidí i dospělí samci vlastního druhu. Když byli v Nepálu opatřeni tři 13 měsíců staří jedinci sledovacími zařízeními, zjistilo se, že jen jeden přežil dostatečně dlouhou dobu na to, aby se začal rozmnožovat. První páření absolvují ve věku 24 až 52 měsíců, u samic je to většinou později než u samců. Interval mezi jednotlivými vrhy bývá cca 15 až 29 měsíců. Samice jsou plodné nejméně do věku 13 let (rekord je 16 let stará matka), samci mohou mít mláďata i později (nejstarší zaznamenaný otec měl 21 let). Samci bývají nejagresivnější ve věku 4 až 5 let (projevuje se to nejvyšší mírou zabíjení mláďat), kdy definitivně dokončují migraci, upevňují si svá nově ustavená teritoria a začínají s plozením potomků. Zabitím cizích mláďat zvyšují šanci na zplození svých. Naděje na dožití bývá různá a závisí na mnoha faktorech. Existuje sice několik odhadů roční úmrtnosti dospělých zvířat (18 % až 25 %), ale jde jen o orientační čísla. V divočině žijící jedinci umírají většinou do 12 let, v zajetí se mohou dostat přes 20. Nejstarší známý divoký levhart se dožil 18,6 let, nejstarší jedinec v zajetí dosáhl věku 27 let.\nLevharti se mohou křížit se lvy, tygry, pumami a jaguáry, hybridizace s irbisy není známa. Ve většině případů bývá pár složen z levhartice a samce jiné kočky, opačné případy jsou vzácnější. Kříženec levharta s jaguářicí se nazývá „lepjag“ nebo „leguar“, jaguára s levharticí „jagulep“ nebo „jaguleop“, levharta se lvicí „leopon“ nebo „lepon“, lva s levharticí „liard“ či „lipard“, levharta s tygřicí „leoger“ či „dogla“, tygra s levharticí „tigard“ a pumy s levharticí „pumapard“. Hybridi pocházejí obvykle z umělého odchovu, přírodní míšení bývá velmi vzácné (resp. nepotvrzené), ačkoliv se předpokládá, že k němu muselo v minulosti docházet a mohlo se jednat o důležitý evoluční prvek. Podle tradičních indických vyprávění dochází občas v přírodě k páření mezi velkými levhartími samci a tygřicemi. Jejich potomci se nazývají „dogla“. Britský lovec F. C. Hicks ve svém díle \"Forty Years Among The Wild Animals Of India\" (1910) popsal možného hybrida doglu takto: \"„Když jsem si prosekával cestu, vynořila se z trávy skvrnitá hlava nezvykle velkého pantera následována nezaměnitelnými pruhovanými rameny a tělem tygra, ačkoliv to vypadalo trochu jako špinavé, jako by se vyválelo v popelu. Podařilo se mi toto neobyčejné stvoření skolit jednou ranou do krku. Když jsem ho prozkoumal, zjistil jsem, že jde o velmi starého hybridního samce se zuby a drápy značně opotřebovanými. Jeho hlava a ocas byly čistě panteří, ale jeho tělo, ramena a krk tygří...“\" Samci kříženců jsou téměř vždy neplodní, samice mohou mít další potomky.\n\nLevharti mají mnoho přirozených nepřátel a konkurentů, s nimiž se musejí potýkat. V Asii jsou to především tygři. Ti jsou při jakémkoli případném střetu tváří v tvář vždy potenciálními vítězi a levharti se podle toho chovají. Pokud má tygr tu možnost, obvykle levharta usmrtí. Jelikož je jejich denní aktivita podobná, snaží se levharti vyhýbat tygrům prostorově a pohybují se často při okrajích jejich teritorií či v místech, kde citlivější tygry ruší přítomnost lidí. Obecná poučka hovořící o tom, že tam, kde žije hodně tygrů, lze levhartů nalézt jen málo, do značné míry sice platí, ale záleží také na množství vhodné kořisti. Levharti loví většinou podstatně menší zvířata (průměr cca 25 kg vůči 97 kg u tygrů) a zabíjejí větší počet druhů než tygři. V Národním parku Rajaji (Indie) došlo začátkem 21. století k reintrodukci tygrů do prostředí, kde byli levharti dominantním predátorem. Po několika letech se výrazně snížil počet levhartů (hustota klesla z 9,76 na 2,07 na 100 km²) a zároveň se jejich kořist posunula směrem k menším a domácím zvířatům (vzrůst z 6,8 % na 31,8 %). Na území, kde se obě šelmy vyskytují spolu, musejí být levharti velmi pozorní. Indický ochránce přírody Billy Arjan Singh popsal případ, kdy se vydal se svou ochočenou levharticí do lesa. Její chování bylo bezstarostné a sebevědomé až do okamžiku, kdy zaznamenala přítomnost tygřice, která asi 50 metrů před nimi přešla přes cestu. Levhartice se okamžitě doslova přitiskla k zemi, pak se odplížila a zmizela v buši. Nakonec se sice objevila, ale počínala si stále extrémně opatrně s maximální snahou se ukrýt.\n\nVztah levhartů ke lvům je podobný, navíc si ale musí dávat pozor na to, že tyto velké kočky žijí ve smečkách. Velmi častou metodou, jak si před nimi levhart zachrání život (a mnohdy i kořist), je útěk na strom. Americký přírodovědec George Schaller odhadl, že v Serengeti je asi 5 % lví spotřeby masa získáno z kořisti levhartů. V jihoafrické Sabi Sand Game Reserve si lvi přivlastnili celkem 2 % ze všech levhartích úlovků. Dále zde bylo zjištěno, že lvi můžou za více než 20 % veškeré levhartí úmrtnosti. Přesto jsou levharti schopni žít v relativní lví blízkosti, aniž by to nějak zásadně ovlivňovalo jejich populaci. Pokud má levhart možnost, zabíjí oběma silnějším „bratrancům“ mláďata.\n\nVztah levhartů a irbisů nebyl doposud prozkoumán, neboť chybějí jakákoliv pozorování vzájemné interakce. Komparační studie z roku 2013 nicméně předpokládá, že při eventuálním konkurenčním střetu by byl levhart skvrnitý úspěšnější. Vůči gepardovi bývá levhart obvykle dominantním druhem, občas ho zabije a sežere. Obě dvě kočkovité šelmy jsou navíc přímými konkurenty, neboť preferují přibližně stejnou kořist (potravní překrytí 68,7 %). K menším kočkám se chová levhart s jasnou převahou a pronásleduje je a zabíjí, kdykoliv může. George Schaller zaznamenal příhodu, kdy levhart vnikl do ložnice jeho přítele, v níž leželi dva ochočení servalové a jednoho z nich popadl a odnesl. Ačkoliv levhart nad menšími kočkovitými šelmami při přímém střetu dominuje, neznamená to, že nad nimi musí mít konkurenční výhodu. Podle modelových testů právě konkurence ze strany rychleji se množících soupeřů v podobě levharta Diardova, kočky Temminckovy a psovité šelmy dhoula, způsobila vymizení levharta ze Sumatry v pozdním pleistocénu. Naopak soupeření s tygrem a člověkem zřejmě hrálo v tomto procesu jen marginální roli.\n\nHyeny skvrnité (\"Crocuta crocuta\") jsou dalšími šelmami, které se snaží sužovat levharty a připravovat je o kořist. Pokud si ji levhart včas neskryje, hyeny obvykle uspějí. Velcí samci levhartů a někdy i odhodlané samice se nicméně hyenám občas postaví a svou potravu si uhájí. Psovité šelmy patří mezi úhlavní nepřátele, konkurenty a zároveň oblíbenou potravu levhartů. Psi hyenovití (\"Lycaon pictus\") v Africe, dhoulové (\"Cuon alpinus\") a vlci (\"Canis lupus\") v Asii představují významné soupeře, kteří, pokud operují ve smečce, levharty pronásledují, zabíjejí a berou jim kořist. Na druhou stranu, podaří-li se levhartovi překvapit osamocené jedince, vítězem bývá on. Nesmiřitelnými nepřáteli levhartů jsou paviáni. Jestliže tlupa vedená velkými samci tuto šelmu objeví, napadá ji tak dlouho, dokud neopustí oblast nebo se neskryje na nějaké nedostupné místo. Stává se, že je při těchto útocích levhart zabit. Paviáni nechránění tlupou bývají naopak oblíbenou, nicméně nepříliš častou kořistí levharta. Velcí krokodýli nilští, mořští a bahenní jsou příležitostnými predátory levhartů. Výjimečně může šelmu zabít a sežrat nějaký velký škrtič, například krajta tmavá. Dlouhodobým konkurentem levharta je i člověk. Některé skupiny lidských pastevců a lovců pravidelně loupí jeho kořist.\n\nLevharti jsou hostitelé mnoha parazitů. Spektrum ekto- a endoparazitů je obdobné jako u dalších kočkovitých šelem. Z ektoparazitů napadají levharty klíšťata (rody \"Amblyomma\", \"Haemaphysalis\", \"Ixodes\", \"Rhipicephalus\"), blechy (rod \"Echidnophaga\"), kloši (\"Lipoptena chalcomelaena\"), masařky (\"Wohlfahrtia magnifica\") a roztoči (\"Notoedres cati\"). Z endoparazitů to mohou být např. motolice (\"Paragonimus westermani\") a hlístice (\"Aelurostrongylus\") v plicích . Ve střevě mohou parazitovat některé tasemnice (např. škulovec široký) a řada hlístic (\"Ancylostoma\", \"Toxocara\"), ve svalech svalovci (\"Trichinella\") a svalovky (\"Sarcocystis\"). Analýza 54 vzorků trusu v thajské přírodní rezervaci Huai Kha ukázala přítomnost parazita v 94 % případů. U dvou levhartů perských byly identifikovány škrkavky kočicí (\"Toxocara cati\"). Výjimečně může levharta napadnout i srdeční červ vlasovec psí \"(Dirofilaria immitis).\"\n\nŠelmu může postihnout řada virových a bakteriálních nemocí, například felinní imunodeficientní virus (FIV), felinní coronavirus (FCoV), virus chřipky H5N1, vzteklina, bovinní tuberkulóza, anthrax nebo hepatitida. Některé populace levhartů může ohrozit psinka. Je to především z toho důvodu, že psovité šelmy patří mezi vyhledávanou kořist tohoto predátora. Nicméně samotářský život skýtá levhartům jisté výhody a snižuje pravděpodobnost výskytu epizootických infekcí.\n\nLevharti jsou podobně jako jiné kočky konečnými hostiteli parazita \"Toxoplasma gondii\". Tento organismus má zajímavou strategii, jak se do levhartího (kočičího) těla dostat. Jeho mezihostiteli bývají živočichové, které má následně kočkovitá šelma zkonzumovat. Parazit u nich snižuje rychlost reakce a pocit pudu sebezáchovy. Nedávný výzkum na šimpanzích, jejichž jediným přirozeným predátorem je právě levhart, ukázal, že toxoplasmou nakažení primáti ztratili svou vrozenou averzi vůči levhartí moči, což v praxi znamená, že se v přírodě nevyhýbají místům s pachem predátora a zvyšují tak šance na to být uloveni.\n\nToxoplasma zřejmě může negativně ovlivnit levhartí pud sebezáchovy, jako je tomu v případě mezihostitelů (včetně člověka). Výzkum tří levhartů přejetých automobily v Národním parku Golestan v Íránu v letech 2013 a 2014 odhalil u dvou z nich akutní toxoplasmózu.\n\nLevhart měl a má pro lidskou společnost silný význam, neboť jde o velkou, výraznou, rozšířenou šelmu, která může být člověku nebezpečná. Přesto se vždy nacházel ve stínu v Asii tygra a v Africe lva. Pro různé kultury a etnika symbolizoval rozličné, často kontroverzní vlastnosti: sílu, krásu a lstivost, ale také divokost a krutost. Špatnou reputaci požívali přinejmenším do 19. století černí levharti, kteří byli považováni za zvláště divoké a krvežíznivé.\n\nPrvní známé zobrazení této šelmy se nachází v Chauvetově jeskyni ve Francii a je z období paleolitu. Druhá nejstarší malba (v tomto případě kombinovaná s reliéfem) stará cca 8000 let pochází z tureckého Çatal Hüyük a jedná se o dva levharty natočené hlavami k sobě. Plastika byla mnohokrát přemalovávána, takže její původní vzhled byl zcela změněn. Z dalších nálezů (například soška kypré bohyně-matky sedící mezi dvěma levharty) je zjevné, že kult velkých koček v této oblasti trval několik set let.\n\nVe starověkých kulturách Středomoří a Blízkého východu hrál levhart velmi důležitou roli. Především na území staré Mezopotámie často reprezentoval různá božstva. Levharti ukazovali příslušnost k určité elitě, symbolizovali postavení a moc, dále ochranu a někdy i plodnost. Faraoni, vysocí kněží a jiní prominenti ve starém Egyptě prezentovali svůj status mimo jiné nošením vzácných levhartích kožešin (dodávaných z Núbie jako zvláštní forma tributu). Z Egypta (z roku 1500 př. n. l.) pochází i první malba krotkého levharta kráčejícího na vodítku po boku člověka. V egyptské mytologii tvořil levhart jednu z podob bohyně Mafdet, ochránkyně před hady a štíry. Z Egypta se zachovala i první legenda o tom, jak levhart získal své skvrny: bůh Anup tak chtěl zkazit Sutechovi maskování v podobě pouštního do té doby pískově zbarveného leoparda.\n\nVe starověkém Řecku býval leopard spojován s kultem boha Dionýsa, který často nosil jeho kůži či na něm dokonce jezdil. Šelma symbolizovala divokou až divošskou přírodu, nevázanost a smyslnost. Levhart zde obvykle platil za vzor statečnosti a bojovnosti. Nicméně Aristoteles ho naopak spolu s králíkem, myší, oslem a hyenou zařadil mezi zvířata bázlivá a zbabělá. Etruskové k nim měli také zvláštní vztah – v Tarquinii se našla místnost zvaná Hrobka levhartů, na jejíž stěně jsou vyobrazeny dvě tyto šelmy představující zřejmě ochránce hodující společnosti pod nimi.\n\nStaří Římané odchytávali levharty a využívali je jako bojová zvířata pro zápasy v arénách. Buď to pro ně znamenalo rychlou smrt v souboji s gladiátory nebo mohli nějakou dobu přežít, pokud byli nasazeni k zabíjení odsouzenců. Ztráty byly mnohdy enormní. Během 100 dní trvajících her u příležitosti otevření Kolosea zahynulo asi 9000 zvířat a z toho bylo 410 levhartů. Když v 6. století postupně končily poslední dozvuky těchto masakrů, v oblasti severní Afriky a Blízkého východu levharti již prakticky nežili. Za vlády císaře Trajána bylo zabito celkem asi 11 000 zvířat. K vymizení lokálních populací šelem přispívalo také to, že bohatí Římané, provozovali soukromé menažerie, v nichž se mohly nacházet tisíce různých zvířat. Například císař Octavianus Augustus vlastnil 3500 zvířat, z čehož bylo 680 lvů a 600 levhartů a gepardů, přičemž všechny nechal během 26 slavností zabít. Po rozpadu Říma umírali levharti dále v arénách Byzantské říše.\n\nV původních afrických kmenových společenstvech byl levhart obávaný a zároveň obdivovaný predátor, který symbolizoval moc válečníků a náčelníků, neboť je odvážný a silný a zároveň mazaný. Leoparda a nikoliv lva považují mnohé kmeny za skutečného krále zvířat. Důvodem je to, že levhart je údajně chytřejší a lepší lovec a zároveň je sám hůře ulovitelný. U Zuluů a tradičních společností v Beninu nošení leopardí kůže stále označuje královskou (náčelnickou) hodnost, přičemž králům je připisováno spojení lidské a levhartí osobnosti v jednu. Beninští králové titulovaní „Oba“ si obvykle vydržovali několik levhartů odchycených v divočině a předváděli je při ceremoniálech. Během slavnosti „Igue“ pak býval jeden levhart obětován, což mělo symbolizovat obnovení královské moci. Kmen Igbů z Nigérie věří, že ti nejlepší lidé se znovuzrodí jako sloni nebo levharti. Značně negativní obraz požíval levhart mezi domorodci na Zanzibaru: byl považován za průvodce kouzelníků a spolu prý mohli za veškeré zlo, které místní lidi postihovalo. Na některých místech střední a západní Afriky existoval do poloviny 20. století krvavý kult tzv. leopardích mužů. Říkali si \"Anioto\", nosili levhartí kůže a byli ozbrojeni ostrými kovovými háky, jimiž ubodávali své oběti k smrti. Provozovali rituály zahrnující v sobě kanibalismus, aby získali sílu a posílili i svůj kmen.\n\nV judaismu respektive křesťanství vychází obraz leoparda především ze Starého zákona. Je zde zpodobňován jako divoký, krutý, rychlý a mrštný predátor, nebezpečný zvláště pro domácí zvířata a děti. Ve vypodobnění království Božího, symbolizujícího mír a klid, tak má levhart harmonicky polehávat s dalšími šelmami a jejich pozemskou kořistí. Tak se praví v Izajášově proroctví – : \"„Vlk bude pobývat s beránkem, levhart s kůzletem odpočívat. Tele a lvíče i žírný dobytek budou spolu a malý hoch je bude vodit.“\"\n\nVládci středověké Evropy a některých říší Asie si často vydržovali velké menažerie plné exotických živočichů, přičemž mezi oblíbené tvory patřili i levharti. Zvířata v nich sloužila především na předvádění, tedy jako symbol moci a prestiže. Významné zvěřince měli při svých dvorech panovníci jako byli Fridrich II., Jindřich III. (londýnský Tower), chán Kublaj (Šang-tu) a Rudolf II. (Královská obora). Fridrich II. zvířata vzal i na svou svatbu s Isabelou Anglickou do Wormsu. Menažerii s levharty vlastnil dokonce papež Lev X. ve Vatikánu na začátku 16. století.\n\nV perském kulturním prostředí hraje levhart důležitou úlohu. Patří mezi dvanáct zvířat tradičního kalendáře a byl symbolem íránského nového roku 2010. V literatuře obvykle reprezentuje nebojácnost, statečnost, ale také zuřivost, zášť, marnivost a pýchu. V dobře známém příběhu \"Levhart a Měsíc\" se leopard, který vládne Zemi, rozhodne strhnout Měsíc z nebe, a tak vyleze na nejvyšší útes, skočí, aby měsíc popadl, ale místo toho padá a umírá.\n\nV centrální Indii v pohoří Sátpurá existuje mezi některými místními domorodci víra v jakési „panterodlaky“, čili bytosti, které můžou měnit svůj zevnějšek z lidského na levhartí a naopak. Lidožravý levhart z Kahání, který v polovině 19. století zabil desítky lidí, prý patřil mezi ně. Ve staré Číně byl levhart považován za vtělení boha Ťi. Patřil mezi zvířata symbolizující bojové schopnosti, jejichž výšivky na úředních oděvech označovaly třetí nebo čtvrtou nejvyšší hodnost čínských vojenských hodnostářů. Podobně tomu bylo v Koreji a Vietnamu. Nicméně šelma nehraje zásadní roli v čínské respektive obecně dálněvýchodní kulturní tradici a mytologii, zvláště ve srovnání s tygrem. V šaolinském bojovém umění kung-fu představoval styl levharta jeden z klasických zvířecích stylů.\n\nNa Jávě byli levharti součástí obětního obřadu \"Rampok (Rampog) Macan\", rozšířeném v 17. až 19. století na dvorech místních vládců. Rituál spočíval v zabíjení v divočině odchycených tygrů a levhartů za účelem očištění země od zla a v 19. století se přeměnil v jakousi šou určenou k pobavení místního publika a zahraničních hostů. Levharti zde většinou sloužili jako náhražka za postupně stále vzácnější tygry. Rituál byl členěn do dvou kategorií. Za prvé šlo o boj tygra s vodním buvolem v kleci, který šelma většinou prohrála (\"sima-maésa\"). Druhým představením bylo umístění odchycených zvířat na prostranství obestoupené kopiníky. Tygři a levharti, kteří se z obklíčení pokoušeli uniknout, byli obvykle propíchnuti kopími a zabiti.\n\nLevhart nebyl nikdy tak populární lovecké zvíře jako například gepard či karakal. Nejstarší doklad o využívání levhartů k lovu pochází ze staré Mezopotámie z Uruku, přibližně z let 2600 až 2360 př. n. l. Archeologové objevili válcové pečetidlo, kde jsou v členitém terénu vyobrazeni dva muži lovící kozy a držící na vodítku levharta. Ve staré Indii byli levharti rovněž používáni jako lovecká zvířata. Cvičení levharti lovili jinak než gepardi a karakalové – využívali svou mrštnost a šplhací schopnosti ve skalnatém a nepřehledném terénu, aby chytali divoké ovce a kozy.\n\nHistorický heraldický levhart byl především ve středověku zobrazován jako lev (s hřívou a bez skvrn), neboť byl považován za křížence (bastarda) lva a pardála. Do erbu si ho proto mnohdy dávali významní levobočci, například Vilém Dobyvatel. Od heraldického lva se lišil tím, že kráčel po čtyřech natočený hlavou do strany (směrem k pozorovateli). Tato pozice se nazývala \"passant guardant\". Ne vždy však zvíře v této pozici představovalo levharta, často šlo skutečně o lva. Rozlišení je tak mnohdy možné jen na základě historie či prostředí vzniku erbu. Francouzská heraldika se v tomto liší od anglické, neboť lva \"passant guardant\" obvykle označuje za leoparda. Klasicky zobrazovaný levhart nebyl v tradiční heraldice rozhodně tak populární jako lev. V moderní heraldice je levhart již velmi dobře rozpoznatelný, neboť mívá skvrny a rozety a je bez hřívy. Ve svém znaku má levharta Benin, Demokratická republika Kongo, Gabon, Malawi, Somálsko a jako lva \"passant guardant\" například Anglie, Estonsko, Ghana, Fidži či šlechtický rod Hohenlohe.\n\nMnoho sportovních klubů si vybralo levharta za svůj symbol, neboť zosobňuje vlastnosti ve sportu ceněné. Jde například o atletický klub \"Laffayette Leopards\" z Eastonu v Pensylvánii, fotbalový tým \"AFC Leopards\" z Nairobi a ženský tým amerického fotbalu \"The Atlanta Leopards\". Hokejový tým NHL \"Florida Panthers,\" jenž nese název po panterovi, tedy teoreticky po levhartovi, má ve skutečnosti ve svém znaku pumu floridskou. Autobus firmy Leyland a osobní vůz firmy Nissan nesly název Leopard, ale konkurence a tradice značky Jaguar znamená, že na větší prosazení v autoprůmyslu bude vždy nahlíženo jako na pokus o imitaci. V roce 2007 vydal Apple operační systém Mac OS X Leopard (verze 10.5), určený pro počítače Macintosh, o dva roky později nahrazený verzí 10.6 Snow Leopard. Asi nejznámější užití symbolu leoparda ve 20. století bylo v americkém černošském levicovém hnutí Černí panteři (Black Panther Party) ustaveném v roce 1966. V jejich logu se nachází černý levhart ve skoku s rozevřenými čelistmi a vytasenými drápy.\n\nKožešiny levhartů či jejich imitace, barevné vzory a zobrazení jsou stále hojně používány v módě, dekoraci, šperkařství či tatérství. Konžský diktátor Mobutu Sese Seko, který se na veřejnosti téměř vždy objevoval ve své levhartí čepici, představuje velmi známý příklad využití kožešiny této šelmy v módě.\n\nLeopardi patří mezi jedno ze zvířat využívaných v cirkusech, i když ne tak hojně jako tygři a lvi. Často zde živoří v nuzných podmínkách a jsou vystaveni krutému zacházení.\n\nLevharti byli již od starověku námětem pro numizmatické vzory, což přetrvalo i do moderní doby. Šelmu je možno nalézt také na známkách především afrických a západoasijských zemí. Levharti figurují v mnoha výtvarných a literárních dílech. Patrně nejznámějším knižním levhartem je černý samec Baghíra z Knih džunglí od Rudyarda Kiplinga. Známou komiksovou postavou z dílny Marvel Comics je černošský superhrdina \"Black Panther,\" jehož první příběh se objevil v roce 1966.\n\nPopularitu levhartů zvýšily všeobecně známé osudy různých krotkých a polodivokých jedinců, o nichž byly natočeny filmy, sepsány knihy nebo se jim dostalo prostoru v masmédiích. První monografií pojednávající o osudech krotkého levharta bylo dílo Michaely Dennisové \"Leopard in my Lap\" z roku 1956. Známým chovatelem těchto šelem se stal Billy Arjan Singh, jenž napsal knihu o třech svých polodivokých levhartech (Prince, Harriet a Juliette) nazvanou \"Prince of Cats\" a spolupracoval na vytvoření filmu \"The Leopard That Changed Its Spots,\" v němž hraje hlavní roli levhartice Harriet\".\" Levhartům se věnovala také chovatelka velkých šelem Joy Adamsonová, jejíž \"Příběh levhartice Penny\" (\"Queen of Shaba\", 1980) o navracení osiřelého mláděte do divočiny nicméně nedosáhl takové popularity jako osudy lvice Elsy ve \"Volání divočiny\" (\"Born Free\").\nLevharti se řadí spolu se lvy a tygry k těm zástupcům velkých koček, u nichž se poměrně pravidelně vyskytují lidožraví jedinci (u jaguárů jde o vzácnost, u irbisů k tomu nedochází nikdy). Ačkoliv se v poměru k počtu zvířat jedná o velmi malé procento, byly v historii zaznamenány již stovky případů lidožravých levhartů. Mezi lidožrouty se nepočítají jedinci, kteří napadli člověka ve stresu či sebeobraně, ale cílení vyhledávači lidí jako kořisti.\n\nAčkoliv z archeologických nálezů víme, že naši pravěcí předkové se stávali relativně běžnou součástí leopardího jídelníčku, mají tyto šelmy od narození instinktivně daný léty vzájemného soužití vyvinutý respekt z člověka a pokud to jde, setkání s ním se vyhnou anebo jeho přítomnost ignorují (například, když si zvyknou na turisty na safari). Výjimečně však dojde k událostem, které tuto šelmu navedou na dráhu lidožrouta. Důvodů je několik. V některých případech je to zranění šelmy, často způsobené člověkem samým, jež jí znemožní lovit přirozenou kořist a hladové zvíře pak někdy zjistí, že ulovit lidi je velmi snadné. Propagátorem tohoto důvodu byl především britský lovec Jim Corbett, který však vycházel především ze studia tygřích lidožroutů. Dále může jít o staré jedince neschopné zabít rychlé divoké zvíře. Občas může levhart sežrat člověka víceméně omylem (náhodné zabití) či zkonzumovat nepohřbenou lidskou mrtvolu (epidemie, válečný konflikt), jeho maso mu zachutná, a pak se na tuto kořist začne zaměřovat. To byl zřejmě případ lidožroutů z Panaru (cholera) a Rudraprayagu (španělská chřipka). V neposlední řadě je to lidožroutství z hladu, kdy nedostatek jiné kořisti donutí levharta napadat domácí zvířata, z nichž už je pak jen krůček k útokům na lidi. Výjimečně se může stát, že lidožravá samice naučí svá mláďata lovit lidi. Nalákat levharty k útokům může i nestandardní lidské chování, například potácení se v opilosti. Mimo všechny tyto kategorie spadají případy, kdy levharti napadli člověka z důvodu pomsty za utrpěné příkoří. Jeden takový incident, kdy transportovaný levhart napadl skrz okénko vozu strážce rezervace, který se ho předtím snažil vystrnadit z klece špičatým klackem, a poté zalezl do kabiny nákladního vozu, přičemž si nechal pootevřené okénko, zaznamenal známý britský vědec Desmond Morris.\n\nZe studií zahrnujících velké množství vzorků tří hlavních lidožroutů (lvů, levhartů a tygrů) vyplývá, že většina levhartů (80 %), kteří požírají lidi, jsou zdraví jedinci v nejlepších letech, čímž se liší především od tygrů (38 %). Mají nicméně výraznou pohlavní diskrepanci. Peter Turnbull-Kemp, autor knihy \"The Leopard\" (1967), zjistil, že z do té doby známých 152 lidožroutů bylo jen 9 samic. Levhart, jenž už se vydá na dráhu lidožrouta, se často stává velmi nebezpečným, těžko polapitelným zabijákem. Operuje většinou v noci, dokáže být tichý, lstivý a svým způsobem vynalézavý (otevíraní dveří), umí měnit taktiku a je schopen působit na velkém území. Málokdy reaguje na návnady a pasti, neboť ho většinou přestane zajímat jiná kořist než lidi. Obdivovatel indické přírody Jim Corbett uvedl, že legendární lidožrout z Rudraprayagu si v jednom případě došel pro chlapce do místnosti, kde bylo natěsnáno 40 zcela bezbranných koz, přičemž musel buď přeskákat přes jejich hřbety či se jimi doslova prodrat, aniž by jedinou z nich zabil. Levhart z Panaru se vůbec nezajímal o návnadu v podobě kozy a snažil se zaútočit na Corbetta, který na něj, chráněn trnitými větvemi, číhal na stromě.\n\nLidožravý levhart napadá většinou ženy a děti a podobně jako tygr může snad i on být schopen rozeznat potenciálně nebezpečného (ozbrojeného) člověka, jemuž se raději vyhne. Výsledkem všech těchto faktorů je v některých případech obrovský počet obětí lidožrouta. Zaznamenaným rekordmanem byl panarský levhart, který začátkem 20. století v indickém distriktu Almora zabil okolo 400 lidí. Levhartí lidožrouti mají ještě některá další specifika. Naprostá většina případů pochází z Indie a Nepálu a to především z doby masivní urbanizace, tedy zhruba od konce 19. do první poloviny 20. století. V Africe nejsou útoky tak časté, ačkoliv rovněž zde existuje mnoho záznamů o zvířecích zabijácích, když například v 80. letech 19. století usmrtil v Somálsku jeden levhart asi 100 lidí.\n\nI začátkem 21. století jsou případy napadení levharty především v Indii poměrně běžné, ačkoliv většinou nejde o klasické lidožrouty, ale jedná se často o útoky zvířat, která se cítí ohrožena lidskými aktivitami (například samice s mláďaty si někdy zakládají doupata v třtinových polích) nebo nedopatřením vlezou do hustě obydlených míst. Nedávným a filmově částečně zachyceným příkladem byl případ levhartího samce, který pronikl do školy v Bengalúru a následně zranil 6 lidí, kteří se ho pokoušeli chytit. Ačkoliv kupříkladu v Indii je zakázáno levharty lovit, bývá mnohdy následkem těchto útoků vybíjení levhartů a dalších šelem v blízkém okolí. Podstatu lidožroutů dobře vystihl Jim Corbett, když zabil levharta z Rudraprayagu: \"„Ležel zde jen starý levhart, který se lišil od ostatních svého druhu tím, že měl šedivý čenich a chyběly mu hmatové vousky; nejnenáviděnější a nejobávanější zvíře celé Indie, jehož jediným zločinem – nikoli však proti zákonům přírody, ale proti zákonům lidí – bylo, že prolil lidskou krev; ne proto, aby je terorizoval, ale proto, aby mohl žít.“\"\n\nHlavními hrozbami pro levharta jsou lidé a jejich aktivity. Ty je možno rozdělit do několika kategorií. Za prvé je to lov kvůli trofejím (především kožešinám), který byl rozšířen hlavně do 70. let 20. století, ale začátkem 21. století stále probíhá. Dále je to lov kvůli obchodu s částmi levhartích těl, které jsou následně využívány v orientální medicíně. Třetí hrozbou je fragmentace životního prostředí, kdy se přirozený biotop levhartů mění na zemědělskou či obydlenou krajinu, přičemž tím lidé často odstraňují či vytěsňují přirozenou potravu této kočkovité šelmy. Nicméně v tomto ohledu je levhart přizpůsobivější než například tygr či lev a dokáže poměrně úspěšně žít i v takto pozměněném biotopu. Jeho přítomnost v kulturní krajině však následně zažehává další konflikty, neboť levharti pak začnou napadat domácí zvířata a ohrožují samotné lidi, a ti se je proto snaží ze svého životního prostředí vystrnadit. Zásadním problémem pro levharty žijící v centrální Africe je konkurence ze strany lidí, kteří zde každoročně uloví obrovské množství divoce žijících zvířat kvůli masu (jen na pomezí Nigérie a Kamerunu jde o více než 900 000 živočichů neboli 12 000 tun masa za rok).\n\nÚtoky levhartů na dobytek jsou zřejmě nejdůležitějším důvodem, proč je lidé pronásledují. Například v Bhútánu zabili levharti v letech 2004 a 2005 966 domácích zvířat (pro srovnání tygři za stejnou dobu 232, irbisové 32). Nenávist k nim ještě zvyšuje fakt, že tyto šelmy mnohdy využívají bezbrannosti domácích zvířat a zabíjejí takzvaně do zásoby (\"surplus killing)\", což znamená, že najednou usmrtí větší množství zvířat než jedno. Například v Provincii Kapsko byl zaznamenán případ, kdy jeden levhart při jednom incidentu pozabíjel 51 ovcí a jehňat, v Bhútánu to bylo 22 ovcí za noc. Výsledkem pak bývá odveta, někdy ve formě střílení, ale častěji v podobě kladení otrávených návnad či pastí. Vůči tomuto způsobu pronásledování jsou levharti velmi zranitelní. Zemědělcům v některých státech Afriky je povolováno zabíjet levharty jako hrozbu pro dobytek i retrospektivně, tedy můžou šelmu zlikvidovat, a pak teprve na úřadech získat povolení. Někdy stály za pronásledováním této šelmy iracionální důvody – na Zanzibaru byli levharti považováni za společníky kouzelníků a původce zla a byli po generace zabíjeni. Od 60. let 20. století pak museli čelit vyhlazovací vládní kampani, jíž se podařilo svůj účel naplnit a šelmu do 90. let na ostrově vyhubit.\n\nTrofejní, obchodní a rituální lov na levharty probíhal již od dávných dob. Organizací velkých loveckých akcí zaměřených především na tygry, ale druhotně též na levharty, prosluli indičtí maharádžové. Tyto hony, v první polovině 20. století často s aktivní britskou účastí, byly pořádány až do 60. let 20. století.\n\nLovci ze západního civilizačního okruhu se ale angažovali především v Africe. Leopard byl v 19. a velkou část 20. století veden jako nebezpečný škůdce a podle toho k němu bylo přistupováno. Neexistovaly žádné kvóty omezující jeho zabíjení a záleželo jen na schopnostech lovců, kolik jich usmrtí. Levhart patřil mezi Velkou pětku afrických zvířat, jejichž střílení bylo považováno za ukázku odvahy, ba téměř za hrdinství. Šlo v zásadě o sport bohatých vrstev. Účastnily se ho i známé osobnosti veřejného života jako byl Theodore Roosevelt či Ernest Hemingway. Až teprve v 50. a výrazněji v 60. a 70. letech 20. století se pohled na tento druh „sportu“ postupně měnil a tyto masakry začaly být kritizovány.\n\nJeště v letech 1968 až 1969 však činily v důsledku lovu ztráty subsaharské populace levhartů přibližně 15 000 kusů za rok. V současnosti mají mnohé africké státy nastaveny kvóty na lov levhartů, které se pohybují od 5 do 500 kusů za rok (2011). Příjem z tohoto podnikání je nemalý a dosahuje mnoha tisíc dolarů za jednoho levharta.\n\nV Číně byl levhart v 50. letech 20. století prohlášen spolu s tygrem za „škůdce v zemědělství“ a nemilosrdně pronásledován. Ročně bylo zabíjeno 2 až 3 tisíce levhartů a ačkoliv je šelma od 80. let chráněná, její populace je značně zdecimovaná. V mnoha částech Asie, především v Indočíně, je začátkem 21. století největší hrozbou pro levharty nelegální lov kvůli částem jejich těl následně využívaným v orientální medicíně. Levharti v ní slouží jako náhražka za tygry, kteří jsou ještě podstatně vzácnější. Pytláci ale mají zájem také o jiná zvířata, takže některé oblasti jsou doslova zamořeny různými oky a dalšími pastmi, které decimují velké množství různých druhů. Výsledkem je tzv. defaunace, neboli vymizení populace středních a velkých živočichů z daného území. V Indii bylo v letech 1994 až 2015 podle statistik Wildlife Protection Society of India (WPSI) ročně upytlačeno v průměru 192 levhartů, nicméně sama WPSI udává, že jde jen o zlomek skutečného množství.\n\nPrvní kroky k ochraně levhartů započaly tím, že lidé začali místo pušek raději používat fotoaparáty a kamery. Stále častěji k tomu docházelo po skončení druhé světové války. Z dosud obdivovaných lovců se postupně stávali veřejností odsuzovaní barbaři. V roce 1961 se velkého lovu na divokou zvěř účastnil jako host maharádžy z Džajpuru manžel britské královny Alžběty II. princ Filip (ironicky nově designovaný prezident britské sekce Světového fondu na ochranu přírody), což vyvolalo velké pobouření britské veřejnosti a nakonec ho donutilo pomocí malého triku (údajný abses na ukazováčku) z akce vycouvat. V roce 1972 vydala indická vláda Wildlife Protection Act, jenž stále platí, a který kromě jiného zakazuje jakýkoliv lov levhartů. Případná problémová zvířata mají být zajištěna a přemístěna. V USA byl veškerý obchod s levhartími trofejemi ve stejném roce rovněž zakázán, ale o deset let později byl na nátlak lovecké lobby opět obnoven pro nekomerční využití.\n\nLevhart je v současnosti (2016) veden v CITES Appendix I jako zvíře, s nímž je obchod omezen na 2560 kusů v rámci 11 zemí Afriky. Jednotlivé africké země však postupně zavádějí moratorium na komerční lov, neboť se snaží o obnovení levhartí populace a začínají preferovat příjmy z turistiky, která generuje větší zisky. V asijských zemích je levhart většinou chráněn v rámci různých rezervací a národních parků. Ty však často nejsou dostatečně velké, aby udržely genetickou diverzitu populace této šelmy.\n\nHlavními organizacemi s globální působností, které vytvářejí projekty zabývající se monitoringem a ochranou kočkovitých šelem včetně levharta jsou IUCN/SSC Cat Specialist Group a Panthera Corporation.\n\nMezinárodní svaz ochrany přírody (IUCN) vede levharta jako živočicha zranitelného, přičemž 6 z 9 poddruhů má status buď ohrožený nebo kriticky ohrožený (navíc není ještě vyhodnocen status levhartů indočínského a čínského, jejichž počty také nejsou velké). V roce 2016 provedl IUCN rozsáhlou reklasifikaci druhu a v současnosti probíhá totéž u jednotlivých subspecií. V nedávné době vznikly projekty na záchranu a reintrodukci levhartů perských, mandžuských a arabských.\n\n\n\n"}
{"id": "53643", "url": "https://cs.wikipedia.org/wiki?curid=53643", "title": "Hasseův diagram", "text": "Hasseův diagram\n\nV matematické disciplíně teorie uspořádání se používá Hasseův diagram (pojmenovaný po Helmutu Hasseovi) k zobrazení konečné částečně uspořádané množiny. Konkrétně pro uspořádanou množinu \"(S,≤)\" reprezentujeme v Hasseově diagramu každý prvek množiny \"S\" jako vrchol grafu. Dva vrcholy se spojí čarou (hranou) vedenou zdola nahoru od \"x\" k \"y\", jestliže \"x\" < \"y\" a neexistuje takové \"z\", že \"x\" < \"z\" < \"y\" (zde je < binární relace získaná z ≤ odejmutím prvků \"(x,x)\" pro každé \"x\"). Říkáme také, že \"y\" pokrývá \"x\" nebo že \"y\" je bezprostřední předchůdce prvku \"x\". Vrcholy grafu musí být umístěny tak, aby každá hrana spojovala právě dva vrcholy. \n\n"}
{"id": "53648", "url": "https://cs.wikipedia.org/wiki?curid=53648", "title": "Mem (informace)", "text": "Mem (informace)\n\nMem (někdy se můžeme setkat i s verzí \"mém\") je termín pro kulturní obdobu genu – replikující se jednotku kulturní informace. Tento termín poprvé použil v roce 1976 ve své knize \"Sobecký gen\" Richard Dawkins. Slovo \"mem\" je odvozeno z řeckého \"mimema\" – \"napodobovat\".\n\nEvoluce nemusí být nutně postavena jen na replikaci DNA, ale jejím principem je šíření jakékoli informace, která podléhá změnám (mutacím) a selekčnímu tlaku. Memy se rozšiřují jak z generace na generaci, tak i komunikací s nepříbuzným okolím (tato teorie předávání memů v podstatě souhlasí s pojetím evoluce dle Jean-Baptiste Lamarcka - lamarckismem). Teorie o existenci memů, jakožto kulturních dědičných informací v lidských mozkových (podle některých teorií i rostlinných a zvířecích) buňkách je evoluční psychologii kritizována jako pseudověda.\n\nSusan Blackmoreová ve své knize \"The meme machine\" (v češtině vyšla pod názvem „Teorie memů“) memy popisuje jako neovladatelné a neumlčitelné. Před memetickou evolucí není možné uniknout. Dokonce i náš vnitřní obraz sebe sama je dle ní pouhou vítěznou skupinou memů, které nás momentálně ovládají.\n\nJiný výraz pro mem je kulturgen, jenž se ale příliš neujal.\n\nNěkteré memy jsou jednoduché, například básnička, recept či melodie, jiné (těm se pak říká memplex) jsou komplikovanější – třeba náboženská víra nebo politické přesvědčení. Memem je samozřejmě i samotná teorie memů.\n\nMemy se šíří bez ohledu na jejich účelnost pro člověka. Existují v nejrůznější škále od výhodných, naprosto neškodných, přes neutrální, až po škodlivé (přičemž hodnocení škodlivosti nebo užitečnosti určitých jevů je rovněž memem). Příkladem jsou memy typu kuřáctví, závislost na drogách, nápodoba destruktivního chování – násilí, sebevražda.\n\nMemetikové popisují dva způsoby šíření. Jednak vertikální (mezigenerační) přenos stylem prarodiče - rodiče - děti - jejich potomci - … atd. Především se takto učíme základním vzorcům chování, získáváme též nové dovednosti (např. babička naučí svou vnučku plést). Při vertikálním přenosu se memy šíří s geny. Lze konstatovat, že to, co prospívá genům, současně prospívá i memům. Geny a memy tedy jistým způsobem „spolupracují“.\n\nHorizontálním procesem je pak myšleno předávání memů mezi vrstevníky. Zatímco rodič se většinou snaží svého potomka naučit adaptivním formám a vzorcům chování, mezi příslušníky stejné generace, popřípadě od nerodičovských autorit, jsme schopni často pochytit memy i prokazatelně škodlivé (vykořisťování aj.).\n\nPodobně jako sobecké geny, mohou i memy vzájemně spolupracovat (například mem liberální demokracie s memem sekularismu), nebo spolu soupeřit. V případě spolupráce se sdružují v memplexy. Memplex je seskupením memů, jež se množí většinou společně, protože je to výhodnější a efektivnější. Vysoce komplexními memplexy jsou pak různé náboženské nauky či vědecké teorie.\n\nMezi kritiky patří například mexický vědec Luis Benítez-Bribiesca, který toto považuje za pseudovědu. Dále například biolog Ernst Mayr.\n\n\n\n"}
{"id": "53650", "url": "https://cs.wikipedia.org/wiki?curid=53650", "title": "Provincie Taranto", "text": "Provincie Taranto\n\nTaranto (\"Provincia di Taranto\") je italská provincie v oblasti Apulie. Sousedí na západě s provincií Matera, na severu s provincií Bari, na východě s provincií Brindisi a na jihovýchodě s provincií Lecce. Její břehy na jihu omývá Jónské moře.\n\n"}
{"id": "53654", "url": "https://cs.wikipedia.org/wiki?curid=53654", "title": "Provincie Matera", "text": "Provincie Matera\n\nMatera (\"Provincia di Matera\") je italská provincie v oblasti Basilicata. Sousedí na severu s provincií Bari, na východě s provincií Taranto, na západě s provincií Potenza a na jihu s provincií Cosenza. Její břehy na východě omývá Jónské moře.\n\n"}
{"id": "53656", "url": "https://cs.wikipedia.org/wiki?curid=53656", "title": "Provincie Cosenza", "text": "Provincie Cosenza\n\nCosenza (\"Provincia di Cosenza\") je italská provincie v oblasti Kalábrie. Sousedí na severu s provinciemi Potenza a Matera a na jihu s provinciemi Catanzaro a Crotone. Její břehy omývá na západě Tyrrhenské moře a na východě Jónské moře.\n\n"}
{"id": "53659", "url": "https://cs.wikipedia.org/wiki?curid=53659", "title": "Provincie Catanzaro", "text": "Provincie Catanzaro\n\nCatanzaro (\"Provincia di Catanzaro\") je italská provincie v oblasti Kalábrie. Sousedí na severu s provincií Cosenza, na severovýchodě s provincií Crotone, na jihu s provincií Reggio Calabria a na jihozápadě s provincií Vibo Valentia. Její břehy omývá na západě Tyrhénské moře a na východě Jónské moře.\n\n"}
{"id": "53661", "url": "https://cs.wikipedia.org/wiki?curid=53661", "title": "Provincie Crotone", "text": "Provincie Crotone\n\nCrotone (\"Provincia di Crotone\") je italská provincie v oblasti Kalábrie. Sousedí na severozápadě s provincií Cosenza a na jihozápadě s provincií Catanzaro. Její břehy omývá na východě Jónské moře.\n\n"}
{"id": "53664", "url": "https://cs.wikipedia.org/wiki?curid=53664", "title": "Provincie Udine", "text": "Provincie Udine\n\nUdine (\"Provincia di Udine\") je bývalá italská provincie v oblasti Friuli-Venezia Giulia. Sousedila na severu s Rakouskem (Korutany), na východě se Slovinskem a provincií Gorizia a na západě s provinciemi Pordenone, Belluno a Venezia. Její břehy omývá na jihu Jaderské moře.\n\nProvincie byla zrušena ke dni 22. dubna 2018 na základě reogranizace územně-správního členění celého regionu Furlánska-Julského Benátska. Území regionu je rozděleno do 18 tzv. územních spolků obcí (italsky \"Unioni Territoriali Intercomunali\"), z nichž se 9 rozkládá na území zrušené provincie Udine.\n\n"}
{"id": "53666", "url": "https://cs.wikipedia.org/wiki?curid=53666", "title": "Provincie Pordenone", "text": "Provincie Pordenone\n\nPordenone (\"Provincia di Pordenone\") je bývalá italská provincie v oblasti Friuli-Venezia Giulia. Sousedila na severu a východě s provincií Udine, na západě s provinciemi Belluno a Treviso a na jihu s provinicií Venezia.\n\nByla vytvořena v roce 1968 odtržením od provincie Udine. K jejímu zrušení došlo v roce 2017 na základě reogranizace územně-správního členění celého regionu Furlánska-Julského Benátska. Území regionu je rozděleno do 18 tzv. územních spolků obcí (italsky \"Unioni Territoriali Intercomunali\"), z nichž se 5 rozkládá na území zrušené provincie Pordenone.\n"}
{"id": "53668", "url": "https://cs.wikipedia.org/wiki?curid=53668", "title": "Provincie Treviso", "text": "Provincie Treviso\n\nTreviso (\"Provincia di Treviso\") je italská provincie v oblasti Benátsko. Sousedí na severu s provincií Belluno, na východě s provincií Pordenone, na jihu s provinciemi Venezia a Padova a na západě s provincií Vicenza.\n\n"}
{"id": "53671", "url": "https://cs.wikipedia.org/wiki?curid=53671", "title": "Metropolitní město Benátky", "text": "Metropolitní město Benátky\n\nMetropolitní město Benátky (\"Città metropolitana di Venezia\") je italský správní celek druhé úrovně v regionu Benátsko. Sousedí na severovýchodě s provinciemi Udine a Pordenone, na jihu s provincií Rovigo a na západě s provinciemi Padova a Treviso. Na východě její břehy omývá Jaderské moře.\n\n"}
{"id": "53676", "url": "https://cs.wikipedia.org/wiki?curid=53676", "title": "Nibble", "text": "Nibble\n\nNibble (někde psáno také jako \"nybble\"), česky také půlslabika, je jednotka, jež se používá v informatice. Jeho velikost je: 1 nibble = 4 bity. Také lze tuto jednotku definovat jako polovinu bajtu (půlbajt). Byte můžeme rozložit na dvě šestnáctkové číslice, v hexadecimálním zápisu se tedy jeden byte skládá ze dvou \"nibblů\".\n\nPokud chápeme nibble jako číslo, pak může nabývat hodnot od 0 do 15 (v desítkové soustavě), binárně (ve dvojkové soustavě) od 0000 do 1111, hexadecimálně (v šestnáctkové soustavě) pak 0 až F. Následující tabulka ukazuje hexadecimální, decimální a binární zápis všech šestnácti hodnot, kterých může nibble nabývat:\n"}
{"id": "53681", "url": "https://cs.wikipedia.org/wiki?curid=53681", "title": "Sisacko-moslavinská župa", "text": "Sisacko-moslavinská župa\n\nSisacko-moslavinská župa (chorvatsky Sisačko-moslavačka županija) je chorvatská župa rozkládající se na východě Středního Chorvatsku a na jihozápadě Slavonie, u hranice s Bosnou a Hercegovinou. Její hlavní město je Sisak.\n\nSisacko-Moslavinská župa hraničí na jihu s Bosnou a Hercegovinou, jejími entitami Federací BiH a Republikou srbskou. Na východě pak hraničí z Požežsko-slavonskou, Bjelovarsko-bilogorskou a Brodsko-posávskou župou. Na západě sdílí hranici zase se Záhřebskou a Karlovackou župou. Její území je na jihu, u hranice s Bosnou a Hercegovinou hornaté, směrem k severu a východu klesá. Důležitými řekami zde jsou Sáva a Kupa, Kupa se do Sávy vlévá u hlavního města Sisaku. Župou procházejí důležité železniční trati, spojující Chorvatsko s Bosnou a Hercegovinou a Slavonií. V hlavním městě se nacházejí největší metalurgické závody v zemi, v nížinách okolo řek se dobře daří zemědělství.\n\n\n"}
{"id": "53682", "url": "https://cs.wikipedia.org/wiki?curid=53682", "title": "John von Neumann", "text": "John von Neumann\n\nJohn von Neumann (maďarsky \"Neumann János\", 28. prosince 1903 Budapešť, Rakousko-Uhersko – 8. února 1957 Washington, D.C., Spojené státy americké) byl americký matematik maďarského původu, který značnou mírou přispěl k oborům jako jsou kvantová fyzika, funkcionální analýza, teorie množin, ekonomie, informatika, numerická analýza, hydrodynamika, statistika a mnoho dalších matematických disciplín.\n\nNejvýznamnější jsou jeho objevy na poli digitálních počítačů a operační teorie kvantové mechaniky (takzvaná Von Neumannova algebra). Je považován za tvůrce teorie her a konceptu buněčného automatu. Podílel se i na vývoji atomové a vodíkové bomby.\n\nJános Neumann se narodil v Budapešti v rodině bohatého maďarského židovského bankéře, který byl za své zásluhy povýšen císařem do šlechtického stavu. Od malička projevoval výjimečný talent v matematice, měl jazykové nadání a neobyčejnou paměť. Říká se o něm, že v šesti letech byl schopen žertovat s otcem ve starořečtině a zpaměti uměl dělit osmimístnými čísly. V osmi letech už znal diferenciální a integrální počty. Studoval na Luteránském gymnáziu a od dvanácti let ho soukromě učil profesor matematiky z budapešťské univerzity. V sedmnácti letech publikoval svou první vědeckou práci. Na otcovo přání začal v roce 1921 studovat chemii na univerzitě v Berlíně, odkud v roce 1923 přešel na univerzitu v Curychu, kde promoval v roce 1926. Současně získal na univerzitě v Budapešti doktorát z matematiky za práci na teorii množin.\n\nV roce 1924 pobýval na univerzitě v Göttingenu, kde se setkal s významnými vědci té doby. V roce 1927 nastoupil jako nejmladší asistující docent v historii na univerzitu v Berlíně, další dva roky strávil na Hamburské univerzitě. Začal se zabývat kvantovou teorií a teorií neuronové sítě. V roce 1928 publikoval svou stěžejní práci z teorie her, která je dodnes používána v matematických modelech v ekonomii i politice. \n\nRoku 1930 byl pozván jako hostující profesor do amerického Princetonu. V tomto roce si vzal svou první ženu Mariettu Kövesi, před sňatkem přestoupil na katolickou víru a nechal se pokřtít. V době narůstajících represí vůči Židům Evropu opustil a v roce 1931 přesídlil do USA natrvalo i s celou rodinou, matkou i bratry. Získal americké občanství, změnil si jméno na John von Neumann a přijal stálé místo na univerzitě v Princetonu. V roce 1933, kdy byl založen Institute for Advanced Studies, byl jmenován jedním z původních šesti profesorů matematiky a stal se tak nejmladším členem fakulty. \n\nS manželkou Mariettou měli dceru Marinu, která se narodila v roce 1935 v Princetonu. O dva roky později se rozvedli. V roce 1938 von Neumann navštívil Maďarsko a oženil se zde s Klárou Danovou, která se s ním vrátila do USA.\n\nPo vypuknutí 2. světové války se stal jednou z hlavních postav projektu Manhattan, jehož cílem bylo vyvinout atomovou bombu rychleji než Němci. Od roku 1943 se podílel na řešení problémů v konstrukci bomby, které vyžadovaly matematickou erudici. Podařilo se mu např. stanovit množství explozivního materiálu potřebného k co nejúčinnějšímu výbuchu. Jeho rychlá a brilantní řešení byla oceňována všemi spolupracovníky. Za své válečné služby získal v červenci 1946 medaili za zásluhy a námořní řád za vynikající civilní službu. Později pomáhal svými výpočty i při vývoji vodíkové bomby a stal se poradcem americké vlády. V roce 1956 mu prezident Dwight D. Eisenhower předal medaili svobody za sérii významných vědeckých studijních projektů v oblasti vyzbrojování USA.\n\nV roce 1944 se von Neumann podílel na University of Pennsylvania na stavbě prvního plně elektronického počítače ENIAC (Electronic Integrator And Computer). V roce 1945 byl jmenován ředitelem projektu the Electronic Computer Project prováděném v Princetonu. Soustavně pracoval na vývoji dalších typů počítačů (EDVAC, IAC, MANIAC). V posledních letech svého života se zabýval problematikou porovnávání lidského mozku a fungování moderního počítače. Jeho dílo \"\"The computer and the brain\"\" zůstalo nedokončené a dochovalo se jen v rukopisech jako soubor přednášek připravených pro universitu Yale na r. 1957.\n\nV roce 1955 se přestěhoval se svou manželkou do Washingtonu. John Von Neumann zemřel o dva roky později na rakovinu. Bylo mu necelých čtyřiapadesát let. Je pohřben v Princetonu v New Jersey. \n\nJohn von Neumann byl skvělý společník, rád organizoval pro své kolegy a přátele setkání, na kterých vymýšlel různé společenské hry s matematickou úlohou. Nikdy nezkazil žádnou zábavu. Byl velkým znalcem historie a obdivovatelem literárního romantismu. Jeho vášní bylo jídlo a pití. Rád řídil auta, ale byl špatný řidič. V Princetonu je jedna část města nazvána „von Neumannův koutek“, místo jeho častých nehod. Vždy chodil formálně oblečen. Jeho nejbližším přítelem v USA byl matematik Stanislaw Ulam, se kterým si rád vyprávěl židovské anekdoty.\n\n\nVon Neumannova architektura digitálního počítače byla publikována v roce 1945 v článku \"First Draft of a Report on the EDVAC\". Základní moduly jím navrženého počítače jsou: procesor, řadič, operační paměť, vstupní a výstupní zařízení.\n\nTato koncepce tvoří základ architektury současných počítačů.\n\n\n1946 John von Neumann\n\n\n"}
{"id": "53683", "url": "https://cs.wikipedia.org/wiki?curid=53683", "title": "Vestfold", "text": "Vestfold\n\nVestfold je historické území a do roku 2019 i územněsprávní jednotka v jihovýchodním Norsku. Správním centrem území bylo město Tønsberg. Počet obyvatel dosáhl roku 2015 k 242 662. Rozloha kraje je 2 216 km². 1. ledna 2020 vznikl kraj Vestfold og Telemark sloučením dvou do té doby samostatných krajů Telemark a Vestfold.\n\nVestfold hraničil na západě s krajem Telemarka na severu s krajem Buskerud. Na východě sousedil v Oslofjordu s Østfoldem. Územím protéká od severu k jihu řeka Lagen. Krajem při pobřeží vede silnice E18 z Oslo do Porsgrunnu, Arendalu a Kristiansandu.\n\n\n"}
{"id": "53684", "url": "https://cs.wikipedia.org/wiki?curid=53684", "title": "Reality show", "text": "Reality show\n\nReality show je typ televizního pořadu. Jedná se o formát, který je založen na zobrazení „reálného“ života. Základem je snímání osob, herců i neherců, a to kamerami skrytými i zjevnými. Principy reality show se ale projevují i ve formátech rozhlasového vysílání, na časopisecké a novinové úrovni, pronikají do oblasti internetové zábavy a také například do divadelních představení. Některým je fungování reality show inspirací tematickou, jiným formální.\n\nV Česku patří mezi realizované televizní reality show původně maďarský pořad Való Világ, tedy VyVolení a kultovní globalizovaný produkt Big Brother. Principem v tomto typu reality show je izolace skupiny soutěžících po jistou dobu na jistém místě (v uzavřené vile), které je sledováno kamerami. Postupnou eliminaci soutěžících zajišťují jak vnitroskupinové mechanismy, tak hlasování diváků. Vítěz získává vysokou finanční výhru nebo ceny v řádech milionů korun.\n\nDalším podtypem reality show, která dostala prostor v českém mediálním prostředí, je opět mezinárodní koncept v Česku nazvaný Výměna manželek. Principem tohoto typu reality show je snímání nehereckých akcí jen po jistou přesně ohraničenou dobu (deset dní), která je sestříhána ve formě televizního dokumentu do podoby koherentního vysílatelného zhruba hodinu a půl trvajícího pořadu. Na místě se pohybuje klasický natáčecí štáb. Výhry v tomto typu reality show nejsou tak závratné jako u typu prvního. Podobné formáty bývají často kritizovány kvůli psychosociálnímu přetlaku členů rodin, které zažívají výměnu manželek. Diskutuje se zejména o neblahém vlivu na psychiku dětí rodičů tohoto se účastnících.\n\nDalšími konkrétními příklady reality show v českém mediálním prostoru jsou formáty jako \"Vypadáš skvěle\", \"Jste to, co jíte\" nebo \"Udělám cokoli\", kde vybraní jedinci podstupují změnu image, redukční diety a podobně. Do oblasti reality show spadají i veškeré talentové soutěže, ale okrajově i tzv. časosběrné dokumenty nebo speciální filmové projekty na dokumentaristicko-experimentální bázi. Příkladem druhého typu projektu je kontroverzní \"Český sen\" studentů FAMU Víta Klusáka a Filipa Remundy z roku 2004. Doplňme, že i někteří univerzitní badatelé řadí reality show do kategorie dokumentů – například i Jakub Korda v níže uvedené publikaci. V ní uvádí, že televizní reality show spadají právě pod televizní dokumentaristiku.\n\nK původním českým reality show patří například tyto:\nTaxi, prosím (autor: Vojtěch Nouzák, Jan Štern, Jan Kraus, Jaroslav Dušek, režie: Vojtěch Nouzák), Balírna (autor:Phill Wilson, Jiří Volavý, Matěj Liška, režie: Matěj Liška), Malá farma, Čtyři v tom, Hospoda u druhé šance.\nReality show zpravidla vyvolává (a také vyvolávat má) silné emoce, jak na interní, tedy účastnické, tak na externí, tedy příjemcově straně. Dalším typem reakce je reakce vyšších instancí – například Rady pro rozhlasové a televizní vysílání, která má moc udělit pokuty za nevhodné chování na televizních obrazovkách atp. Tuto možnost pravidelně využívala u VyVolených a pokuty byly uděleny i broadcasterům české verze Big Brothera. Důvodem sankce bylo především nadužívání a neodstranění vulgárního obsahu.\n\n\n\n"}
{"id": "53686", "url": "https://cs.wikipedia.org/wiki?curid=53686", "title": "Chanuka", "text": "Chanuka\n\nChanuka (hebrejsky: , doslova „zasvěcení“ nebo „dedikace“), známá také jako Svátek světel, je osmidenní židovský svátek, připomínající zázrak při opětovném vysvěcení druhého Chrámu po povstání Makabejských v 2. století př. n. l. Chanuka se slaví po osm dní, počínaje podle židovského kalendáře 25. dnem měsíce kislev, což podle gregoriánského kalendáře připadá na období od konce listopadu do konce prosince.\n\nChanuka, z hebrejského slova „vysvěcení“ nebo „zasvěcení“ připomíná opětovné vysvěcení druhého Chrámu poté, co byl znesvěcen vojsky Antiocha IV. Chanuka rovněž připomíná „zázrak oleje.“ Podle Talmudu našli Židé po příchodu do Chrámu pouze jednu nádobu s čistým olivovým olejem, která stačila pro chrámovou menoru na jeden den. Zázrakem však olej hořel po osm dní, což stačilo, aby byl vylisován, připraven a posvěcen nový olej. Na paměť tohoto zázraku se zapalují svíce a jí se jídla připravená na oleji.\n\nChanuka je také zmíněna v deuterokanonických knihách 1. Makabejských a 2. Makabejských: \n\nS Chanukou bývá spojen také příběh umučení Hany a jejích sedmi synů. Podle talmudického příběhu a 2. knihy Makabejských byla židovská žena Hana a jejích sedm synů mučeno a popraveno Antiochem IV., protože se odmítli poklonit Diově soše.\n\nPůvod názvu Chanuka se vykládá různými způsoby.\n\nKolem roku 200 př. n. l. žili Židé v autonomní oblasti Judsko, která v té době byla pod seleukovskou nadvládou. Sýrii Židé odváděli daně a uznali její právní autoritu, za což mohli svobodně vyznávat svoji víru, zastávat své pozice a zabývat se obchodem. Roku 175 př. n. l. usedl na seleukovský trůn Antiochus IV. Epifanés. Za jeho vlády došlo k vyrabování jeruzalémského Chrámu, masakrování Židů, a judaismus byl postaven mimo zákon. Roku 167 př. n. l. nařídil Antiochus postavit v Chrámu Diovu sochu.\n\nAntiochova opatření vyprovokovala povstání velkých rozměrů. Matatijáš, židovský kněz z hasmonejské rodiny a jeho synové Jochanan, Šimeon, Eleazar, Jonatan a Juda vedli povstání proti Antiochovi. Juda se stal známý pod jménem \"Jehuda ha-Makabi\" (Juda „Kladivo“). Poté, co roku 166 př. n. l. Matatijáš zemřel, Juda zaujal jeho místo a stal se vůdcem povstání. Roku 165 př. n. l. byla židovská vzpoura proti seleukovskému království úspěšná. Chrám byl osvobozen a znovuzasvěcen. Svátek Chanuka byl zaveden Judou Makabejským a jeho bratry jako oslava této události. Poté, co byl získán zpět Jeruzalém a Chrám, nařídil Juda vyčistit Chrám a postavit na místě znesvěceného oltáře nový. Podle Talmudu (Gemara, traktát Šabat 21) byl potřeba olivový olej pro chrámovou menoru, která se měla zažehnout, aby hořela po celou noc každý den. Židé však nalezli pouze jedinou konvičku s posvátným olejem, v níž bylo právě tolik oleje, že by vystačil na jediný den. Avšak stal se zázrak a menora hořela po osm dní, což byla doba, během níž mohl být připraven nový olej. Jako připomínka tohoto zázraku byl židovskými mudrci ustanoven tento osmidenní svátek.\n\nChanuka se slaví řadou obřadů a zvyků, které se vykonávají každý den osmidenního svátku. Některé jsou rodinného rázu, jiné jsou společné. V průběhu svátku se ke každodenním modlitbám přidávají zvláštní dodatky a části modliteb se přidávají i k modlitbám po jídle. O Chanuce neplatí žádný zákaz práce či činnosti jako při jiných židovských svátcích. Lidé chodí do zaměstnání jako obvykle, ale mohou je opouštět dříve, aby stihli zapálit světla při soumraku. V Izraeli jsou během chanuky zavřené školy, přestože k tomu není žádný náboženský důvod.\n\nBěhem Chanuky se do osmnáctého požehnání Amidy přidává odstavec zvaný \"Al ha-nisim\" (hebrejsky: „za zázraky“), připomínající vítězný boj hasmonejce Matatijáše a jeho synů se Syřany. Stejný odstavec se přidává i do požehnání po jídle. K ranní modlitbě se po všech osm dní připojuje Halel a vypouštějí se kajícné modlitby Tachanun. V synagogách se každý den předčítá z knihy Numeri krátký úsek z oddílu popisujícího oběti, které přinášeli knížata izraelských kmenů při prvním zasvěcení chrámu (stánku). Čtení pro šabat připadající do chanuky odpovídá pořadí v ročním cyklu; vždy se jedná o jeden z oddílů popisujících příběh patriarchy Josefa. Také o novoluní měsíce tevet, které vždy připadne na chanuku, se čte obvyklá pasáž o obětech pro novoluní. „Chanukové“ čtení se ve všech případech připojuje jako poslední. Jako haftara se čte proroctví o svícnu a olivové ratolesti; je-li během chanuky i druhý šabat, čte se haftara popisující vybavení Šalomounova chrámu. Každý den se zapaluje v synagoze chanukija, výjimkou je šabat, kdy se zapaluje před jeho začátkem v páteční předvečer a po jeho ukončení před závěrečnými modlitbami a havdalou.\n\nHlavní chanukovou tradicí je rozsvěcování světel na zvláštním osmiramenném svícnu nazývaném chanukija, kdy je každý večer postupně zapáleno o jednu svíci víc, až poslední večer svátku hoří všech osm. Na svícnu je tradičně ještě devátá svíce zvaná (hebrejsky: „sluha“), která je rovněž každý večer zapalována, ale je umístěna na zvláštním místě. Obvykle slouží k zapalování ostatních svící a přidává „nezasvěcené“ světlo ke světlu chanukových svící, které je zakázáno využívat pro jiné účely než je oslavování a předávání příběhu Chanuky.\nChanuková světla mohou být buď svíčky nebo olejové lampičky. Většina židovských rodin má speciální svícen nebo stojan na olejové lampičky pro Chanuku, který umožňuje uchytit osm svíček (či nádobek na olej) plus dodatečný úchyt pro šamaš. Takovýto svícen se označuje jako chanukija.\n\nPrvní noc Chanuky se podle aškenázské tradice rozsvítí jedna svíčka na pravé straně chanukije. Následující noc se umístí další svíčka nalevo od ní, ale jako první se zapaluje svíčka nejvíc vlevo. Tak se postupuje i následující noci.\nVýznam chanukových světel není pro „osvětlení uvnitř domu,“ ale spíše pro „osvětlení mimo dům,“ aby kolemjdoucí mohli vidět chanuková světla, a připomněli si tak zázrak tohoto svátku. Z toho důvodu se chanukije umísťují na dobře viditelné místo, zpravidla k hlavnímu oknu nebo poblíž dveří vedoucích do ulice. Mezi Aškenázy je v závislosti na rodinné tradici běžné mít pro každého člena rodiny jeden chanukový svícen, kdežto většina Sefardů má jeden pro celou rodinu. Chanukové svícny nebyly dávány do oken tam, kde hrozilo nebezpečí antisemitské perzekuce. Podle jejich zvyklostí jsou chanukije umisťovány na opačné straně než mezuza, protože když člověk projde dveřmi je obklopen svatostí micvot.\n\nChanuková světla se zapalují až po západu slunce, nanejvýš však hodinu po setmění. Zvyk Ga'ona z Vilna dodržovaný mnoha obyvateli Jeruzaléma je rozsvěcet světla se západem slunce, ačkoliv většina chasidů rozsvěcí později, dokonce i v Jeruzalémě. Malé levné voskové chanukové svíčky hoří přibližně půl hodiny, takže po většinu dnů se požadavek rozsvícení světla splní tím, že se svíčky zapálí, když je venku tma. Páteční večer však přináší problém. Svíčky musí být zapáleny před začátkem šabatu a levné chanukové svíčky nehoří dostatečně dlouho, aby byl požadavek splněn. Jednoduchým řešením je použití delší svíčky nebo použití tradičních olejových lampiček.\n\nBěhem osmidenního svátku se před zapálením svíček pronášejí příslušná požehnání (hebrejsky: \"brachot\", sing. \"bracha\"). První noc Chanuky se pronášejí tři požehnání, po zbylé noci pouze první dvě:\n\nPo zapálení chanukových svící se pronáší modlitba po zapálení svíček \"Ha-nerot halalu\". Existuje několik různých verzí a tato je recitovaná v mnohých aškenázských komunitách:\n\nKaždou noc se po zapálení svíček zpívá píseň \"Ma'oz cur\" („Ó mocná skálo“). Aškenázové (a v posledních desetiletích i někteří Sefardi a Mizrachim v západních zemích) ji obvykle zpívají na melodii která pochází ze středověkého Německa. Píseň má šest strof (slok). První strofa vyjadřuje židovskou naději na obnovu Chrámu, další čtyři vděčnost Hospodinu za záchranu před úklady, kterým Židé čelili v egyptském, babylonském, perském a řeckém područí. Poslední sloka představuje v návaznosti na to prosbu o vysvobození ze současného vyhnanství. Při chanukové oslavě se často text zkracuje a zpívá se jen první nebo pátá sloka – ta zmiňuje m. j. chanukový zázrak.\n\nNa Chanuku je zvykem dávat nejenom dětem, ale i chudým peníze (hebrejsky: \"dmej chanuka\", jidiš: \"chanuka gelt\"). Dětem se také někdy dávají dárky. Po zapálení svíček a zpívání \"Ma'oz cur\" se v závislosti na tradici příslušné kongregace či domácnosti čtou další modlitby a zpívají rozličné chanukové písně, kterých je velké množství. Mnoho chasidských a sefardských tradic přidává na konec nebo začátek zapalování chanukových svící žalmy 30, 67, 91 a 133. Rozšířeným chasidským zvykem je recitace žalmu 91 sedmkrát po sobě po zapálení svící.\n\nPojídání mléčných výrobků, zejména sýra, je menší zvyk, jenž má kořeny v příběhu Judit, který vypráví kniha Júdit. Asyrský generál Holofernes obklíčil během bojů o Judeu město Betúlii (Bét-el?, viz Júdit 7,1n). Po intenzivních bojích bylo město odříznuto od vodních zdrojů a situace začala být zoufalá. Zachránila jej až zbožná vdova Judit, která řekla představitelům města, že má plán, jak je zachránit. Judit se vydala do asyrských táborů a nechala se zajmout nepřítelem. Tam potkala Holoferna, který byl omráčen její krásou. Vešla s ním do jeho stanu, kde jej hostila sýrem a vínem. Když v podnapilém stavu usnul, Judit mu usekla hlavu a spolu s ní utekla z tábora zpět do Jeruzaléma. Když Holofernovi vojáci objevili jeho tělo, zmocnil se jich strach. Židé se naopak tímto činem cítili povzbuzeni a podnikli protiútok. Jeruzalém byl zachráněn a Asyřané poraženi.\n\nPodle tradic byla Judit dcerou nejvyššího hasmonejského kněze Matiáše a sestrou Judy Makabejského.\n\nKlasičtí rabíni se ve velké míře snažili zlehčit vojenský a nacionální rozměr svátku, a někteří dokonce interpretovali jeho příběh jako odvrácení se od boje s říšemi, které vedlo ke zničení Jeruzaléma Římany. S příchodem sionismu a Státu Izrael však byly tyto teze přehodnoceny. V současném Izraeli byla Chanuka přeměněna v oslavu vojenské síly a odhodlání jako jakési protiváhy představy o bezmocné židovské diaspoře, kterou podle sionistů potřebovali Židé v Izraeli překonat.\n\nZejména v Severní Americe došlo k nárůstu významu svátku v mnoha židovských rodinách v druhé polovině 20. století, včetně rodin sekulárních Židů, kteří chtějí židovskou alternativu k oslavám Vánoc, které se s Chanukou často překrývají. Přestože bylo během Chanuky tradičním zvykem dávat chanukové peníze (\"chanuka gelt\") nebo mince, v mnoha rodinách se tento zvyk přeměnil na obdarování dárky, aby se židovské děti necítily odstrčeny oproti kamarádům, kteří slaví Vánoce.\n\nPřestože je Chanuka tradičně označována jako menší židovský historický svátek a s výjimkou požehnání při zapalování svící není svázána s žádnými zákazy a omezeními, stala se symbolem židovské identity srovnatelným se svátkem Pesach. Izraelská i severoamerická verze svátku zdůrazňuje vzdor, zaměřující se na kombinaci národního osvobození a náboženské svobody.\n\nNa Chanuku je zvykem jíst jídla připravovaná na oleji (zejména olivovém), čímž se připomíná zázrak s olejem v Chrámu. Tradičními jídly jsou bramborové placky či bramboráky (jidiš: \"latkes\", hebrejsky: \"levivot\"). Mnoho sefardských rodin stejně jako polští aškenázové a Izraelci mají ve zvyku jíst koblihy (hebrejsky: \"sufganijot\") plněné různými náplněmi. Jako připomínka příběhů z knihy Júdit se také jedí mléčné pokrmy.\n\nDrejdl, nebo hebrejsky \"sevivon\", je čtyřstranná káča, se kterou si děti hrají o Chanuce. Na každé straně má natištěné hebrejské písmeno. Tato písmena jsou počátečními písmeny slov hebrejské věty , (\"Nes Gadol Haja Šam\"), což v překladu znamená „stal se tam velký zázrak“, což opět odkazuje k zázraku s olejem. V Izraeli se však na většině drejdlů místo posledního písmene Šin nachází písmeno Pe, což mění větu na (\"Nes Gadol Haja Po\", „stal se tu velký zázrak“).\n\nChanuka gelt, neboli v jidiš chanukové peníze, dostávají vítězové hry s drejdlem, ale také děti, aby měly ze svátku větší radost. Obvykle se dává pár drobných mincí, ačkoliv prarodiče nebo jiní příbuzní mohou dát více peněz jako chanukový dárek. V Izraeli jsou chanukové peníze známé jako . Vyrábí se tam také čokoládové mince ve zlatém nebo stříbrném pozlátku, které mohou být použity při hře s drejdlem. Chasidé dávají často mince těm, kteří je během svátku navštíví.\n\nPovstání Makabejských bylo reakcí na vzrůstající vlnu helenizace, kterou započal Antiochos IV. Epifanés a která ještě zesílila po povstání proti helenizujícím Židům v Jeruzalémě. Zakladatelem odboje byl Matiáš Makabejský, jehož pozici později převzal jeho syn Juda. Ten se se seleukovskými vojsky utkal v mnoha bitvách a dosáhl očištění Chrámu v Jeruzalémě. Po Judově smrti přešlo velení postupně na jeho bratry a právě jeho bratru Šimeónovi se podařilo uskutečnit Judův sen o nezávislosti Judska.\n\nZačátek svátku se odvíjí od židovského kalendáře. Chanuka začíná 25. den měsíce kislev a končí 2. nebo 3. dnem měsíce tevet (měsíc kislev může mít 29 nebo 30 dní). Židovský den začíná se západem slunce, zatímco podle gregoriánského kalendáře začíná den půlnocí. Takže první den Chanuky ve skutečnosti začíná západem slunce předcházejícího dne, než je datum uvedené v gregoriánském kalendáři.\n\nChanuka začíná západem slunce předešlého dne.\nNěkteré rysy chanuky (termín slavení, rozsvěcení světel, oslava mírumilovnosti, dětské hry) jsou až nápadné podobné tzv. \"Večeru světel\", který slavili románoví Vontové ve stínadelských románech spisovatele Jaroslava Foglara.\n\n\n\n\n\n\n"}
{"id": "53687", "url": "https://cs.wikipedia.org/wiki?curid=53687", "title": "Covasna (župa)", "text": "Covasna (župa)\n\nCovasna (maďarsky Kovászna) je župa v Rumunsku. Leží v Sedmihradsku, zhruba uprostřed země. Její hlavní město je Sfântu Gheorghe.\n\nŽupa hraničí na jihu s župou Buzău, na východě s župami Vrancea a Bacău, na západě s župou Brașov a na severu s župou Harghita. Její území vyplňují hory (Karpaty) a údolí řek Pârâul Negru a Olt. Jih je poměrně nížinný, na východě a na severu dosahuje nadmořská výška až 1 500 m. Průmysl je zde hlavně dřevařský, v poslední době se zde zvyšuje počet investorů z Maďarska, vhodné pro ně je hlavně složení obyvatelstva – asi tříčtvrtinovou většinu tu mají právě Maďaři. Župou prochází jedna významná železniční trať, spojující Brašov se severem země. Významnou technickou památkou je Lesní železnice Covasna – Comandău s lanovou dráhou, která svážela vozy s dřevem do údolí.\n\n\n"}
{"id": "53690", "url": "https://cs.wikipedia.org/wiki?curid=53690", "title": "Josef Vágner (zoolog)", "text": "Josef Vágner (zoolog)\n\nJosef Vágner (26. května 1928 Ždírnice – 6. května 2000 Dvůr Králové n. L.) byl český lesník, přírodovědec, cestovatel, lovec a spisovatel, dlouholetý ředitel Východočeské zoologické zahrady a zakladatel tamního safari.\n\nJeho životní krédo bylo \"Nikdy nesplatíme zvířatům to, co jim jsme dlužni.\"\n\nS manželkou Zdenou měl pět dětí, z nichž syn Zdeněk a dcera Lenka navázali na jeho dílo v oboru zoologie.\n\nVystudoval dálkově lesnickou fakultu VŠZ a v letech se zúčastnil druhého postgraduálního studia tropického a subtropického lesnictví tamtéž.\nTěsně po ukončení studií pracoval jako lesník, v letech působil jako učitel na lesnickém učilišti a na střední škole. Po dokončení postgraduálního studia oboru \"Tropické zemědělství, lesnictví a veterinární medicína\" v roce 1965 mu byla nabídnuta účast na práci v malajské džungli nebo na projektu zalesňování stepi v Tanzanii, kde dokonce vyhrál výběrové řízení. Do příprav na odlet však zasáhl východočeský KNV, který Vágnerovi (v té době již otci pěti dětí) nabídl pozici ředitele Východočeské zoologické zahrady ve Dvoře Králové. Podle Vágnerova pozdějšího vyjádření byla tato nabídka doprovázena slovy: \"„My stejně víme, že do Afriky nejedeš introdukovat stromy a zakládat plantáže, ale že tam chceš kvůli opicím a nosorožcům, protože máš rád zvířata a i tvoje diplomka byla o jelenech a srncích...“\" Po několikadenním váhání pak Vágner tuto nabídku přijal.\n\nVágner se k 1. 7. 1965 stal ředitelem VčZOO, která i přes snahu předchozího ředitele Františka Císařovského nijak nevybočovala z průměru malých středoevropských zoologických zahrad: měla jen 4,5 ha a 27 zaměstnanců, jediným dopravním prostředkem byla motocyklová rikša. V letech 1965–66 vykonal Vágner řadu exkurzí po československých i zahraničních zoologických zahradách, přičemž se přesvědčil, že všechny mají stejnou podobu: klece, pěšiny, podobná fauna atd. Coby vystudovaný lesník a hajný však měl představu opačnou, nadchl se přitom pro koncept safari odkoukaný v neuvedené západoněmecké zoologické zahradě: africká zvířata se pohybují volně po rozlehlém výběhu ve „vlastním“ prostředí a návštěvníci mezi nimi projíždějí speciálními autobusy, popřípadě vlastními auty.\n\nVágner začal rychle jednat. Uvědomoval si, že VčZOO je umístěná v ideální výšce cca 300 m n. m., masiv Zvičiny ji chrání před extrémními výkyvy počasí a díky lokalizaci na západním okraji města je chráněná před jeho průmyslovými exhalacemi, což mu potvrdila i studie ČSAV tvrdící, že čistota ovzduší u Zoo je srovnatelná s ovzduším na Chopku. Začal tedy prosazovat specializaci VčZOO na africkou zvířenu za použití přirozeného odchovu, což však podle jeho slov vyvolalo vlnu nevole a odmítání ze strany ředitelů ostatních československých zoologických zahrad, zejména vlivného ředitele pražské zoo Zdeňka Veselovského, čímž byl dán základ jejich vzájemné dlouhodobé rivalitě a osobní nesnášenlivosti. Vágner však nepolevoval a vytrvale argumentoval tím, že po rozpadu koloniálních systémů v Africe začínají být tamní zvířata stále více ohrožována a že nový koncept zoologické zahrady podle jeho návrhu může pomoci k tomu, aby se aspoň některé živočišné druhy zachránily.\n\nV roce 1967 konečně Vágner získal povolení, aby mohl vybudovat zahradu podle svých představ. Znamenalo to mimo jiné také zajistit si v blízké budoucnosti řádově desítky jedinců od každého živočišného druhu, aby byla co nejvíce napodobena přírodní zákonitost stád s jedním dominantním samcem a několika samicemi. Žádná zoologická zahrada na světě mu nedokázala zajistit tolik zvířat, proto Vágner kontaktoval různá československá velvyslanectví v Africe, zda by byla ochotna pomoci s odchytem zvířat. Téměř všechna velvyslanectví ho rázně odmítla s tím, že to není jejich pracovní náplň a že by jim to musel nařídit ministr zahraničí Václav David. Výjimkou byl Jan Štádler, čerstvě jmenovaný velvyslanec v Ugandě, který jako jediný nabídl pomoc, obstaral kontakty na odchytové firmy v Ugandě a pozval Vágnera na studijní cestu. Následoval ale problém s finančním zajištěním cesty, protože ministerstvo zahraničních věcí Vágnerovi přidělilo devizový příslib pouhých 50 USD a žádná banka ani jiné instituce nebyly ochotny poskytnout peníze na zaplacení odchytových služeb a transportu zvířat. Pomohla však náhoda, kdy se ve VčZOO v rozmezí dvou týdnů narodilo osm koťat tygra bengálského a Vágnerovi se je za pomoci chovatelů podařilo tak dokonale vycvičit pro cirkusovou estrádu, že (i přesto, že jedna tygřice doplatila na svou agresi a její kamarádi a sourozenci ji v odplatě usmrtili) tyto tygry odkoupil hamburský cirkus Krone za cenu 40 000 USD. Tím získala VčZOO solidní kapitál pro uskutečnění první odchytové safari expedice.\n\nRoku 1968 vypracoval Vágner \"Projektový úkol na africké safari a rozšíření zoologické zahrady\", kde předpokládal, že se zoo rozšíří až na 70 ha a že v letech 1969–72 dojde k výstavbě pavilonů, výběhů, zimovišť, komunikací aj. v hodnotě 118 mil. Kčs. K rozsáhlé investiční výstavbě skutečně došlo, měla však neustálé skluzy a ani do roku 1983, kdy se Vágner vzdal místa ředitele, nebyly rozsáhlé terénní a stavební úpravy dokončeny.\n\nVágner svou zoologickou zahradu sám zásoboval zvířaty, odchycenými v Africe. V letech zorganizoval celkem devět expedic, na nichž získal odchytem a částečně i koupí dohromady 1964 zvířat. Na základě dohod pak sice musel část zvířat reexportovat nebo bezplatně předat jiným zoologickým zahradám, přesto však pro VčZOO zůstalo cca 1200 zvířat, od kterých bylo do roku 1990 odchováno nejméně 5000 mláďat a cca 600 zvířat vráceno zpět do Afriky. Podle svých slov tam byl „za pět minut dvanáct“, protože následkem ničení přírodních biotopů a občanských válek se populace téměř všech zvířat zredukovaly i o několik řádů. Vágnerovy expedice měly světový unikát v kvalitě a počtu přeživších: zatímco jeho záchranné transporty měly (včetně karantény) ztrátovost 1,8 % díky důkladnému předběžnému výběru jedinců, péči o zvířata a pozvolné aklimatizaci, pak konkurenční komerční transporty západoevropských, amerických či japonských společností měly úmrtnost zvířat na úrovni 30 až 50 %.\nZatímco z první výpravy dovezl zejména ptáky, plazy a primáty, od druhé expedice (1969) se specializoval na odchyt a import kopytníků. Centrem jeho působení se stal tábor Nabishwa na severovýchodě Ugandy, v oblasti Karamodža. Tam odchytával antilopy koňské, zebry, žirafy Rotschildovy a další. Pro jejich potřeby byl ve VčZOO vybudován tzv. \"Africký kemp\", což byla kopie afrického odchytového tábora a tam byli kopytníci, za obrovského zájmu návštěvníků, umístěni od jara do podzimu. VčZOO se díky tomu stala chovatelem největšího stáda žiraf chovaných v zajetí, a tři stylizované žirafí krky se dostaly také na nové logo zoologické zahrady. \n\nPozději Vágner působil také v Keni, kde odchytával žirafy síťované, zebry Grévyho, kudu malé či hiroly. Menší expedice směřovaly do Tanzanie, Jižního Súdánu, Namibie či Kamerunu. Tak získal například zebry horské, bonga, gorily či nosorožce severní. V letech 1974-1975 pak Vágner navštívil také Indii.\n\nNa jaře 1975 otřásla Vágnerem i většinou lidí v zoo tragédie. V dubnu 1975 totiž byla celá zoo uzavřena pro návštěvníky poté, co se v dubnu u některých žiraf v zimovišti objevily příznaky afrického typu slintavky a kulhavky SAT1 a vyvstala nutnost izolace a celkové karantény. Na základě rozhodnutí veterinární správy bylo v noci z 29. na 30. dubna 1975 postříleno celé stádo žiraf (28 žiraf Rothschildových a 18 žiraf síťovaných). Toto rozhodnutí nebylo nikdy zcela objasněno a zdokumentováno, protože k němu došlo zřejmě jen na základě nepřímých důkazů a příznaků, nikoliv na základě cíleného sérologického vyšetření (jedinou laboratoří v té době disponovala Velká Británie, kam bylo zřejmě nepřípustné až nemožné dovézt vzorky) a ČSSR o něm ani neinformovala příslušné mezinárodní orgány. Vágner v tom spatřoval cílenou akci československé kontrarozvědky s cílem ho profesně diskreditovat – podkladem pro toto tvrzení bylo mj. to, že ostatní vnímaví přežvýkavci z bezprostředního okolí žirafí ubikace (od buvolů po hospodářská zvířata v zázemí zoo) vyšetřena (natož utracena) také nebyla. Teprve vyšetření mrtvých zvířat prokázalo, že některé z nich trpěly avitaminózou, jejíž projevy se podobaly symptomům slintavky. Žirafí chov byl sice záhy obnoven novým dovozem z Afriky, ale již nikdy nedosáhl podobné velikosti jako původní 46hlavé stádo. \nVágner již pak nedovážel žirafy ani jiné přežvýkavce, zaměřil se na zebry, nosorožce, primáty a plazy.\n\nDále Vágner inicioval vznik unikátní galerie obrazů Zdeňka Buriana s tematikou vývoji života na Zemi od prvohor (formování kontinentů, první druhy rostlin a bezobratlých) přes druhohorní rozkvět veleještěrů či čtvrtohorní dobu kamennou až po současnost. Původně ji mělo tvořit 34 obrazů, malíř Burian však do své smrti v roce 1981 stihl vytvořit 22 obrazů a galerie tak byla doplněna jeho tvorbou pro potřeby n. p. Komenium (vydavatele výukových pomůcek pro školy). Galerie v halách ředitelství zoo v Neumannově vile však byla oficiálně otevřena až 17. 6. 1983, kdy již Vágner nebyl ve funkci.\n\nProjekt safari se počátkem 80. let jen pomalu blížil do finále. K 31. 12. 1982 bylo dokončeno 98 staveb (včetně čtyř mostů, dvou potočních nádrží a rozsáhlého systému opěrných zdí) v celkové hodnotě 139,759 milionu Kčs. Přesto však většina safari zůstávala prázdná, s výjimkou několika výběhů bezprostředně navazujících na starou zoo. První pokus vysadit zvířata na ostrovní část safari byl v roce 1984 neúspěšný, víceméně až v roce 1986 se začalo safari pomalu obsazovat a teprve 24. 5. 1989 bylo otevřeno pro veřejnost.\n\nTou dobou však již Vágner dávno nebyl ve funkci. V 80. letech ho totiž stále více sužovaly zdravotní problémy, důsledek četných úrazů a záchvatů malárie, které utrpěl v Africe. K 31. 3. 1983 se proto dobrovolně vzdal funkce a odešel do invalidního důchodu. \n\nV důchodu Vágner navázal na svou literární činnost, které se věnoval již dříve. Kromě knih publikoval 46 vědeckých a odborných prací, mnoho článků v novinách a časopisech, vystupoval také v rozhlase a televizi.\n\nBibliografie:\n\nJeho knihy byly publikovány v sedmi jazycích. Přestože nebyl vystudovaným zoologem, jeho práce dosahují vysoké vědecké úrovně, zejména v oblasti etologie afrických kopytníků. Pozoruhodná je i literární úroveň jeho knih, v nichž se Vágner projevuje jako živý vypravěč a popularizátor zoologie s nevšedním smyslem pro humor. Všechny knihy doplnil vlastními fotografiemi, jeho momentky z africké přírody mají vedle dokumentární hodnoty i vysokou estetickou úroveň. Mimo zoologie se Josef Vágner zajímal i o botaniku, a také o etnologii zejména Východní Afriky. Znalost svahilštiny i několika kmenových jazyků mu umožnila sbírat pohádky i výtvarné umění původních obyvatel. \n\nByl činný i v mysliveckých organizacích tehdejšího Československa, spolupracoval na založení zoo v Košicích a mezi jeho zájmy patřila také vážná hudba, zejména hra na housle i jejich sběratelství. Roku 1989 se stal členem Občanského fóra, záhy ale z politiky odešel. \n\nŽivot a dílo Josefa Vágnera jsou prezentovány ve výstavní expozici umístěné na zámku Staré hrady a v malém muzeu poblíž areálu zoologické zahrady ve Dvoře Králové nad Labem. \n\nU příležitosti 5. výročí Vágnerova úmrtí byla dne 31. 5. 2005 zahájena petiční akce za přejmenování ZOO Dvůr Králové na \"„Zoo – Safari Josefa Vágnera“\" k uctění Vágnerovy památky a ocenění jeho celoživotního díla, tuto snahu však krajské zastupitelstvo Královéhradeckého kraje, coby zřizovatele zoo, zamítlo. \n\nU příležitosti Vágnerových nedožitých 85. narozenin byla dne 26. 5. 2013 slavnostně otevřena pro veřejnost stálá expozice \"„Velké africké transporty Josefa Vágnera“\" přímo v hlavní budově ZOO Dvůr Králové. Následujícího roku byla část zoologické zahrady přejmenována na \"„Africké safari Josefa Vágnera“\", a to v rámci oslavy 25. výročí otevření safari pro veřejnost.\n\nČeskoslovenský hraný film Dva lidi v ZOO z roku 1990 se zabývá životními peripetiemi veterináře Montelíka, jehož postava byla inspirována právě Vágnerem. Herec Miroslav Macháček, který ho ztvárnil, se do Vágnera značně stylizoval fyzicky i slovním projevem.\n\nČeský rozhlas: A léta běží, vážení – vzpomínky Josefa Vágnera, 1993\n\n\n"}
{"id": "53694", "url": "https://cs.wikipedia.org/wiki?curid=53694", "title": "Odhalení", "text": "Odhalení\n\nOdhalení byl projekt Českého rozhlasu, České televize, Zoo Praha a telekomunikační firmy Visual Connection, který byl založen na principech používaných v reality show. Předmětem neustálého sledování byla tlupa pěti goril nížinných. Celý projekt s podtitulem \"Trochu jiná reality show\" jemně parodovala reality show vysílané mnoha televizními stanicemi. Jeho vedoucím byl tehdejší ředitel rozhlasové stanice Leonardo Miroslav Bobek, později ředitel zoologické zahrady. Hlavní scenáristkou byla Tereza Šefrnová, odbornými poradci Martin Smrček, Marina Vančatová, Pavel Brandl, Daniel Frynta a další.\n\nCílem projektu, jehož hlavní část probíhala v letech 2005–2008, bylo seznámit diváky se životem goril v zajetí. Na internetových stránkách projektu je možno zhlédnout všechny dosud pořízené a zveřejněné videozáznamy. Od roku 2009 změnil projekt z důvodu postoje Rady Českého rozhlasu svoji formu: zaměřil se více na život goril ve volné přírodě. Český rozhlas v roce 2008 navázal na tento úspěšný pořad projektem Mládě pralesa. V rámci projektu vyšlo také CD \"Moja a páv\" (2008), které obsahuje pohádky a písničky Terezy Šefrnové a Miroslava Bobka v podání Lucie Bílé.\n\nCelý projekt oficiálně začal 7. listopadu 2005. Dvěma ústředními motivy byly mládě Moja, o jehož pohlaví se dlouho spekulovalo (DNA testy definitivně potvrdily, že je to samice), a příchod nováčka, samice Kamby do tlupy. Lidé volili pomocí zasílání SMS nejsympatičtější gorilu, která vyhraje 12 melounů.\n\nVítězem soutěže, ve které „soutěžili“ jen dospělí členové tlupy, se 15. ledna 2006 stal patnáctiletý samec Richard, který získal 28,3 % hlasů.\n\nOd listopadu 2006 Zoo Praha, Česká televize a Český rozhlas obnovily pravidelné reportáže o gorilách v pražské zoo – k původním dvěma online televizním okruhům sledujícím výběh goril přibyly další dvě (z nichž jedna byla ve venkovním výběhu) a diváci mohli také sledovat chování dvou nastávajících matek Kijivy a Kamby včetně porodů (jednoho neúspěšného) a počáteční péče o nové mládě Tatu.\n\nVlastní reality show byla ukončena v roce 2008. Důvodem byl postoj Rady Českého rozhlasu k multimediálním projektům tohoto typu obecně: rozhlas by podle ní „neměl dělat televizi“.\n\nOd jara 2009 však projekt pokračoval v jiné formě: přinášel informace o gorilách v jejich původním prostředí. Přinášel mj. záběry ze záchranné stanice Limbe Wildlife Center z Kamerunu a ze skupiny goril ze Středoafrické republiky. Projekt byl také zařazen do programu OSN \"Rok gorily\" 2009, který soustřeďoval pozornost na ochranu těchto zvířat v jejich přirozených podmínkách.\n\n\n\n"}
{"id": "53695", "url": "https://cs.wikipedia.org/wiki?curid=53695", "title": "Vukovar", "text": "Vukovar\n\nVukovar (maďarsky Valkóvár) je město v nejvýchodnějším cípu Chorvatska, na břehu Dunaje. Má 31 670 obyvatel a je centrem Vukovarsko-sremské župy.\n\nVukovar byl osídlen kontinuálně již v dávných dobách; sídlili zde například Římané, kteří na břehu Dunaje budovali tábory, jejichž účelem bylo zastavit nájezdy Varvarů na území říše. Když se odsud nakonec Řím stáhl, stala se oblast mezi Dunajem a Sávou klíčovým místem, o které se sváděly těžké souboje mezi nově vznikajícími středověkými státy. V té době sem začalo stěhování Slovanů a Avarů. Kolem 10. a 11. století se dokládá existence pevnosti Vukovo, jejíž název byl později pomaďarštěn na \"Vukovár\". Rozrůstající se osídlení získalo roku 1231 status královského města, centra Vukovské župy, která se rozkládala v oblasti mezi Dunajem a Sávou.\n\nV roce 1954 se součástí města stal v té době již znárodněný závod a sídliště zlínského koncernu Baťa, zbudovaný ve třicátých letech dvacátého století (Borovo Naselje).\n\nMěsto bylo silně poškozeno během občanské války v Jugoslávii, proběhla zde i tzv. bitva o Vukovar, velká operace Jugoslávské lidové armády. Dodnes jsou mnohé stopy válečných škod patrné.\n\nNa konci roku 2012 a začátku roku 2013 vzbudila značné emotivní reakce snaha zavést ve Vukovaru nápisy vedle latinky také v cyrilici (srbské). Důvodem je skutečnost, že Srbové podle sčítání lidu z roku 2011 představují 34,87 % obyvatelstva a podle chorvatských zákonů má každá menšina, která představuje více než 1/3 obyvatel daného sídla nárok na umístění nápisů ve svém jazyce. Vzhledem k významu Vukovaru během Války v Chorvatsku a postavení srbské menšiny se k problému vyjadřují různé subjekty, mnohdy i emotivně. V Záhřebu i Vukovaru se konaly demonstrace, kterých se účastnili především veteráni jugoslávských válek z 90. let 20. století, objevily se návrhy odsunout zavedení cyrilice na místních nápisech až o 10 let (uvalení moratoria) apod.\n\n\n\n\n\n"}
{"id": "53696", "url": "https://cs.wikipedia.org/wiki?curid=53696", "title": "Provincie Padova", "text": "Provincie Padova\n\nPadova (\"Provincia di Padova\") je italská provincie v oblasti Benátsko. Sousedí na severu s provincií Treviso, na východě s provincií Venezia, na jihu s provincií Rovigo a na západě s provinciemi Verona a Vicenza.\n\nRovinatým povrchem území provincie protéká mnoho toků, mezi hlavní patří řeky Brenta, Bacchiglione a na jižním okraji provincie Adige.\n\n"}
{"id": "53698", "url": "https://cs.wikipedia.org/wiki?curid=53698", "title": "Provincie Vicenza", "text": "Provincie Vicenza\n\nVicenza (\"Provincia di Vicenza\") je italská provincie v oblasti Benátsko. Sousedí na severu a západě s provincií Trento, na východě s provinciemi Belluno, Treviso a Padova a na západě s provincií Verona.\n\nNa území provincie se nachází mnohá průmyslová centra, např.: Vicenza (zlatnictví), Schio (zpracování bavlny a vlny), Bassano del Grappa (lihovarnictví) a další.\n"}
{"id": "53700", "url": "https://cs.wikipedia.org/wiki?curid=53700", "title": "Provincie Prato", "text": "Provincie Prato\n\nPrato (\"Provincia di Prato\") je italská provincie v oblasti Toskánsko. Sousedí na severu a západě s provincií Bologna, na východě a jihu s provincií Firenze a na západě s provincií Pistoia.\n\nProvincie vznikla v roce 1992 odtržením od provincie Firenze a v současné době má nejmenší počet (7) obcí ze všech italských provincií. Zároveň je však nejhustěji osídlenou provincií v Toskánsku.\n"}
{"id": "53702", "url": "https://cs.wikipedia.org/wiki?curid=53702", "title": "Telemark", "text": "Telemark\n\nTelemark je historický region v centrálně-jižní části Norska a zároveň do konce roku 2019 i územněsprávní jednotka - kraj. Správním centrem území bylo město Skien. Telemark byl do roku 1919 znám jako Bratsberg amt. 1. ledna 2020 vznikl kraj Vestfold og Telemark sloučením dvou do té doby samostatných krajů Telemark a Vestfold. K reorganizaci územního uspořádání došlo na základě rozhodnutí norského parlamentu (\"Stortinget\") ze dne 8. června 2017, jehož důsledkem byla redukce počtu územěsprávních jednotek z osmnácti na jedenáct. Počet obyvatel dosáhl roku 2015 hodnoty  171 953 osob. Rozloha kraje byla 13 854 km².\n\nNovodobý kraj Telemark hraničil na východě s krajem Vestfold, na severu a severovýchodě s Buskerudem, na severozápadě s Hordalandem a Rogalandem, a na západě a jihu s krajem Aust-Agder. Na jihovýchodě byl vymezen vodní plochou Skagerraku. \n\nVýznamnějšími toky jsou Skienselva, Måna, Kvenna, a jezera Fyresvatnet, Nisser, Møsvatnet, Bandåk, Tinnsjå a Norsjø. Územím Telemarku prochází železnice z Oslo do Kristiansandu a Stavangeru, a při pobřeží silnice E18, severněji prochází silnice E134.\n\n\n\n\n"}
{"id": "53703", "url": "https://cs.wikipedia.org/wiki?curid=53703", "title": "Provincie Brindisi", "text": "Provincie Brindisi\n\nBrindisi (\"Provincia di Brindisi\") je italská provincie v oblasti Apulie. Sousedí na západě s provincií Bari, na jihu s provincií Taranto a na jihovýchodě s provincií Lecce.\n\n"}
{"id": "53705", "url": "https://cs.wikipedia.org/wiki?curid=53705", "title": "Scientismus", "text": "Scientismus\n\nScientismus (z lat. \"scientia\" – vědění) je obvykle pejorativní označení směrů myšlení, které skutečně či domněle nadřazují přírodní vědu nad ostatní druhy myšlení a hodnocení a které usilují rozšířit oblast použití přírodovědného přístupu i do oblastí, které podle přesvědčení mluvčího nejsou pro tuto metodologii dostupné či vhodné. Dalším pociťovaným rysem směrů označovaných jako scientistické je přílišný optimismus ohledně výsledků aplikace vědy a techniky, tedy nadměrná víra ve vědeckotechnický pokrok a moc poznání.\n\nAmerický filozof Gregory R. Peterson analyzoval zmínky o scientismu v dílech současných myslitelů a odhalil dvě hlavní použití tohoto pojmu:\n\n"}
{"id": "53706", "url": "https://cs.wikipedia.org/wiki?curid=53706", "title": "Provincie Lecce", "text": "Provincie Lecce\n\nLecce (\"Provincia di Lecce\") je italská provincie v oblasti Apulie. Sousedí na severozápadě s provinciemi Brindisi a Taranto. Její břehy omývá na východě Jaderské moře a na jihozápadě Jónské moře.\n\n"}
{"id": "53708", "url": "https://cs.wikipedia.org/wiki?curid=53708", "title": "Novogotika", "text": "Novogotika\n\nNovogotika (neogotika, pseudogotika) je evropský umělecký směr, který se řadí mezi historizující slohy. Objevil se v Anglii v polovině 18. století, v architektuře Evropy a severní Ameriky se významněji projevoval v 19. a 20. století. Navracel se ke gotice, ze které vycházel.\n\nTendence navracet se k historickým gotickým formám se objevuje již před vznikem samostatného slohu, například v pracích Christophera Wrena v Oxfordu. V českém prostředí se tak dělo v osobité formě barokní gotiky Jana Blažeje Santiniho.\n\nPro rozvoj anglické architektury \"gotic revival\" je mezníkem stavba Strawberry Hill House od roku 1749. Postavil si jej tvůrce žánru gotický román a obdivovatel a propagátor anglické gotiky Horace Walpole. Hlavní rozmach však i v Anglii nastal v 19. století, například ve stovkách děl neobyčejně plodného George Gilberta Scotta nebo ve Westminsterském paláci, sídle britského parlamentu.\n\nDo pevninské Evropy se gotické formy dostávají v 19. století například v podobě romantických stavbiček anglických parků, imitována je i přímo anglická gotika, například na zámku Hluboká. Vlastní novogotický styl se však prosazuje až kolem poloviny století, kdy se rozvíjí průzkumy domácích památek a studium vývoje gotického slohu. Novogotika se pak uplatňuje nejen při výstavbě nových objektů, ale také při puristické obnově historický budov a jejich dostavbách.\n\n\n\n"}
{"id": "53709", "url": "https://cs.wikipedia.org/wiki?curid=53709", "title": "Toponomastika", "text": "Toponomastika\n\nToponomastika (toponymie) je nauka o místních jménech (toponymech). Zabývá se jejich vznikem, tvořením, rozšířením a povahou. Toponomastika je součástí onomastiky.\n\n\"Toponomastika\" je složenina z řeckého τόπος (topos) – \"místo\" a ὄνομα (onoma) – \"jméno\".\n\nJiž roku 1587 Matouš Benešovský zvaný Philonomus v díle \"Knížka slov českých vyložených\" uvádí výklady jmen českých řek. Zdrojem je i Komenského mapa Moravy.\n\n"}
{"id": "53711", "url": "https://cs.wikipedia.org/wiki?curid=53711", "title": "Močový měchýř", "text": "Močový měchýř\n\nMočový měchýř (\"vesica urinaria\") je dutý, roztažitelný orgán, sloužící jako rezervoár moče před jejím vyloučením z těla. U člověka má objem cca 600–1 200 ml, při naplnění 400–600 ml obvykle osoba pociťuje nutkání močit. U velkých domácích zvířat však zadržuje i přes 3 litry.\n\nMočový měchýř nemá pevné topografické vztahy s ostatními orgány, jeho přesné umístění záleží na jeho náplni. Prázdný močový měchýř leží na dně pánevní dutiny, nad ním je umístěna u samic pochva, u samců konečník. Při naplnění se mnohokrát zvětší a zasahuje až do břišní dutiny, někdy až k pupku.\n\nMočový měchýř má tvar hruškovitého vaku, tvořeného především hladkou svalovinou. Rozlišujeme na něm tři části:\n\n\nVrchol je zaoblená kraniální (= blíže k hlavě) část močového měchýře, zevně na něm nalezneme jizvu po urachu – embryonálním propojením plodového obalu allantois a základu močového měchýře.\n\nNa zadní straně měchýře, na přechodu těla a krčku, ústí do močového měchýře oboustranně močovody, přivádějící moč z ledvin. Krček močového měchýře přechází do močové trubice. Trojúhelník tvořený vyústěným dvou močovodů a močové trubice se nazývá \"trigonum\", tedy doslova trojúhelník, a slizniční řasy, které se v něm tvoří, se nikdy nevyhlazují. Močovody ústí do měchýře tak, že při náplni měchýře se jejich ústí uzavře a už nemůže přitékat další moč.\n\nJe tvořena výstelkou a svalovou vrstvou. Je-li prázdný, jeho stěna je velmi tlustá a sliznice uvnitř je složena v řasy. Naplněný má tenkou stěnu a většina řas se vyhlazuje.\n\nVnitřní stěna je vystlána zvláštním typem epitelu, který se nazývá přechodný epitel. U prázdného močového měchýře je tvořen 4–8 vrstvami kubických buněk, při naplněném měchýři se buňky protáhnou a oploští, výsledkem jsou 2–4 vrstvy dlaždicovitých buněk. Epitel tedy přechodně změní svůj tvar.\n\nPřechodný epitel se také nazývá urotel a je to typický epitel močových cest. Pod epitelem je vrstva slizničního vaziva, které obsahuje elastická vlákna a uzlíky lymforetikulární tkáně. Svalová vrstva je mohutná. Je tvořena hladkou svalovinou a má tři uspořádané vrstvy – vnitřní plexiformní, střední cirkulární a zevní podélnou vrstvu. Jejich kontrakce pomáhá vypuzování moči. Někdy se souhrn těchto hladkých svalů označuje jako \"m. detrusor vesicae\". Močový měchýř nemá vlastní svěrač, za udržení moči je odpovědný \"m. urethralis\", sval stěny močové trubice.\n\nAstronom Tycho Brahe podle pověsti zemřel kvůli prasklému močovému měchýři, protože nemohl vstát od stolu dříve než císař. Prasknutí močového měchýře z důvodu úmyslného zadržení moči však není možné, protože když tlak moči překročí jistou mez, dojde prostě k relaxaci svěrače močové trubice a k samovolnému úniku moče. Nicméně, prasknutí stěny měchýře je možné v případě neprůchodnosti močové trubice, například vinou zvětšené prostaty, nebo k němu může dojít při prudkém nárazu na dutinu břišní (pády, údery, autonehody).\n\n"}
{"id": "53712", "url": "https://cs.wikipedia.org/wiki?curid=53712", "title": "Vože", "text": "Vože\n\nVože ( ) je jezero na severu Vologdské oblasti v severozápadním Rusku. Má rozlohu 422 km², délku 64 km a šířku od 7 do 16 km. Hluboké je průměrně 3 až 4 m. Jeho největší hloubka je 4,5 m.\n\nLeží uprostřed částečně bažinaté a částečně zalesněné roviny. V prostřední části západního břehu je spojeno úzkým průlivem s Jelonským jezerem ( ). Pobřeží je převážně nížinné, na severozápadě silně bažinaté.\nNa jezeře jsou dva nízké ostrůvky. Na jednom z nich, Spasském, jsou zbytky budov kláštera ze začátku 17. století. Břehy jezera jsou lemované pásem rákosí, které je tvořené převážně skřípincem jezerním, jen na západní straně jsou odkrytá písečná místa s množstvím kamínků.\n\nJezero má mnoho přítoků, dva hlavní jsou řeka Vožega ( ), dlouhá 138 km a Modlona. Ze severního konce jezera odtéká řeka Sviď ( ), dlouhá 61 km, která teče do jezera Lača, z kterého odtéká řeka Oněga.\n\nNa nejvyšších místech břehu stojí vesnice Čaronda ( ), Vasiljevskoje ( ) a Sidorovo ( ). Další vesnice se nacházejí několik kilometrů od břehu. V jezeře se dobře loví okouni, štiky, cejni, plotice a jelci .\n\n"}
{"id": "53713", "url": "https://cs.wikipedia.org/wiki?curid=53713", "title": "Antroponomastika", "text": "Antroponomastika\n\nAntroponomastika je nauka o osobních jménech (antroponymech), zabývá se jejich vznikem, tvořením, rozšířením a povahou. Antroponomastika je součástí onomastiky.\n\nAntroponomastika je složenina z řeckého ἄνθρωπος (anthrópos) – \"člověk\" a ὄνομα (onoma) – \"jméno\".\n\n\n\n"}
{"id": "53715", "url": "https://cs.wikipedia.org/wiki?curid=53715", "title": "Špičák (Rumburská pahorkatina)", "text": "Špičák (Rumburská pahorkatina)\n\nŠpičák (německy \"Spitz Berg\", 545 m) je mohutná, k severu vysunutá a částečně zalesněná kupa ve Šluknovské pahorkatině, v okrese Děčín asi 2 km na severovýchod od středu Varnsdorfu. Vznikla na zbytku povrchového výlevu čedičové horniny bazanitu, proraženého znělcem. Na vrcholku jsou roztroušeny skalní bloky. Na západním a jižním úpatí se na okraji čedičového příkrovu nacházejí i slabé vrstvy hnědého břidličnatého uhlí a lupků.\n\nPo severním a východním svahu těsně pod vrcholem prochází státní hranice. Z vrcholové skalky je dobrý od rozhled od jihovýchodu (Luž, Hvozd, přes jih (Pěnkavčí vrch, Tolštejn), k západu Jedlová, Tanečnice (597 m), Kottmar v Německu.\n\n"}
{"id": "53716", "url": "https://cs.wikipedia.org/wiki?curid=53716", "title": "Lača", "text": "Lača\n\nLača ( nebo ) je jezero v Archangelské oblasti v severozápadním Rusku. Má rozlohu 356 km², délku 33 km a šířku od 8 do 13 km. Je mělké, hluboké je průměrně 3 až 4 m, maximální hloubku má 5,4 m.\n\nMá jílové a rašelinové dno a bažinaté pobřeží. Nejsou na něm žádné ostrovy. Pobřeží není moc členité, voda je kalná. Půdu tvoří písek, oblázky a nevelké kamínky.\nHlavním přítokem jezera je řeka Sviď, dlouhá 61 km, která přitéká z jezera Vože. Do jezera Lača se vlévá dvěma rameny. Dalšími přítoky jsou řeky Kovža a Lekšma. Ze severního konce jezera odtéká řeka Oněga. Při odtoku má šířku 200-250 m a hloubku 3-6 m. Zamrzá od listopadu do května.\n\nNa jezeře se dobře rybaří. Jezero je splavné pro vodáky. Nejsušší a nejvhodnější místo pro zastávku je východní břeh. Krátce pod jezerem leží starobylé město Kargopoľ.\n\n"}
{"id": "53717", "url": "https://cs.wikipedia.org/wiki?curid=53717", "title": "MP3 Surround", "text": "MP3 Surround\n\nMP3 Surround je rozšiřujícím typem formátu MP3, který podporuje prostorový 5.1 zvuk. Tento zvukový formát byl vytvořen německým institutem Fraunhofer institut ve spolupráci s firmou Agere Systems a vydán v prosinci 2004.\n\nMP3 Surround je zpětně kompatibilní se standardním MP3. \nImplementace tohoto formátu je založena na technologii Binaural Cue Coding, která nekomprimuje každý kanál samostatně (což je základní rozdíl vůči formátu AC-3), ale sloučí všechny do jednoho kanálu a rozdíly jsou přenášeny jako postranní informace. V MP3 Surround byla ale kvůli zpětné kompatibilitě použita modifikace této technologie, kdy se všechny kanály sloučí do dvou.\n\nPostranní informace zabírají pásmo 16 kbit/s, což dovoluje, aby MP3 Surround soubory byly jen asi o 10 % větší než typické MP3. Současný referenční kodér je licencován pro osobní a nekomerční využití.\n\nMP3 Surround soubor může být vytvořen z 5 nebo 6 kanálového záznamu zvuku. Několik společností, jako DivX a Magix, oznámilo podporu pro tento nový MP3 formát. DivX vydalo první svůj přehrávač podporující MP3 Surround 6. září 2006.\n\n"}
{"id": "53720", "url": "https://cs.wikipedia.org/wiki?curid=53720", "title": "Čeněk Šlégl", "text": "Čeněk Šlégl\n\nČeněk Šlégl, narozen jako Čeněk Schlögel (30. září 1899 Žižkov – 17. únor 1970 Praha), byl český herec, režisér, scenárista a spisovatel. Jeho manželka Helena byla herečkou. Společně působili několik let u divadelní společnosti J. O. Martina .\n\nNarodil se v roce 1899 jako Čeněk Schlögel v žižkovské česko-německé rodině, hlásil se ale k české národnosti. V roce 1917 ukončil Druhé c. a k. reálné gymnázium české v Praze na Starém Městě. V letech 1917 až 1924 hrál ve venkovských hereckých společnostech (Divadelní společnost J. Kalenského, soubor Elišky Zöllnerové, klatovská společnost Josefa Faltyse, příbramská divadelní společnost J. Blažka ) a v malých divadlech v Táboře a v Praze (např. Pištěkovo lidové divadlo na Král. Vinohradech, karlínské divadlo Varieté, Aréna, Uranie). Od roku 1924 působil v tehdy slavné táborské společnosti Jana Otakara Martina jako herec, scénograf, překladatel a režisér. V letech 1925 až 1944 byl členem Divadla Vlasty Buriana.. Hostoval rovněž krátce v divadlech Komedia, Národním divadle a v roce (1930) v Osvobozeném divadle .\nJe znám jako herec němého i zvukového filmu, kde hrál postavy aristokratů, velkoprůmyslníků či gremiálních radů, po boku herců jako Vlasta Burian či Oldřich Nový. Režíroval 9 filmů, režíroval též v Divadle Vlasty Buriana. Napsal scénáře k celkem 11 celovečerním filmům (např. Paní morálka kráčí městem či Ulice zpívá). Poprvé se objevil před kamerou v roce 1919 v němém snímku Zloděj, naposledy v roce 1941 ve filmech Hotel Modrá hvězda, Provdám svou ženu a Přednosta stanice.\n\nBěhem okupace se stal členem Vlajky (1940) a v letech 1941 až 1943 účinkoval pod pohrůžkou vězení v 11 propagandistických rozhlasových skečích, které parodovaly exilovou vládu v Londýně. V roce 1942 napsal na naléhaní vyšších představitelů SD a gestapa román Návrat, v kterém se vyskytovaly krátké antisemitské pasáže. . V roce 1944 byl dekorován Svatováclavskou orlicí. To vše činil jen proto, že jeho zeť Arnošt Weiss byl Žid a jeho rodina kvůli tomu byla velmi ohrožena. Dekorování mělo za následek, že takřka všichni jeho dosavadní přátelé se od něho odvrátili a diváci ho dokonce několikrát vypískali na prknech Divadla Vlasty Buriana.\n\nPo válce byl předán Mimořádnému lidovému soudu a odsouzen za kolaboraci k trestu těžkého žaláře v trvání 6 měsíců, které si odpykal na nucených pracích. Od disciplinární rady Svazu československých filmových pracovníků dostal doživotní zákaz umělecké činnosti. Po propuštění z vězení pracoval i přes vážné zdravotní problémy způsobené nemocí páteře v různých dělnických profesích, zaměstnán byl i v Uhelných skladech na Žižkově a jako pošťák. Později žil jako důchodce s minimální penzí ve vilové čtvrti Třebešín v pražských Strašnicích, v ulici Na Třebešíně 16 v malém bytě (jako podnájemník u stavebního inženýra ing. Theofana Makarova), který mu byl vymezen ve vile, kterou si nechal kdysi ve 30. letech postavit , a přivydělával si prodejem vlastnoručně malovaných obrazů po místních hospodách. Manželka Helena zemřela a dcera emigrovala, Šlégl žil poslední roky osamocen. V roce 1970 tento představitel okolo 80 postav zemřel. Mezi snímky, které natočil (ztvárnil v nich většinou vedlejší úlohy) lze jmenovat filmy Na sluneční straně, U snědeného krámu, Škola základ života, Kristián, Katakomby, Noční motýl.\n\nMnoho let se o něm veřejně nemluvilo. Své postoje za protektorátu předstíral – prokazatelně zachránil několik životů (včetně židovských) a stal se po válce obětí msty.. Již nikdy se k umělecké práci nevrátil.\n\n\n\n\n"}
{"id": "53724", "url": "https://cs.wikipedia.org/wiki?curid=53724", "title": "Erbium", "text": "Erbium\n\nErbium (chemická značka Er, \"Erbium\") je měkký stříbřitě bílý, přechodný kovový prvek, 12. člen skupiny lanthanoidů. Nachází využití při výrobě speciálních slitin pro jadernou energetiku a ve sklářském a keramickém průmyslu. Významnou roli též hraje v konstrukci optických vláknových zesilovačů EDFA.\n\nErbium je stříbřitě bílý, měkký přechodný kov.\n\nChemicky je erbium méně reaktivní než předchozí prvky ze skupiny lanthanoidů. Na suchém vzduchu je prakticky stálé, ve vlhkém prostředí se pomalu pokrývá vrstvičkou oxidu. Snadno se rozpouští v běžných minerálních kyselinách za vývoje vodíku.\n\nVe sloučeninách se vyskytuje pouze v mocenství Er. Soli Er vykazují vlastnosti podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnost ve vodě se používá k separaci lanthanoidů od jiných kovových iontů. Erbité soli mají obvykle červenou nebo narůžovělou barvu.\n\nErbium objevil roku 1843 švédský chemik Carl Gustaf Mosander v minerálu \"gadolinitu\", avšak čistý elementární kov byl připraven až v roce 1943. Jméno dostalo erbium podle vesnice Ytterby, švédské vesnice, poblíž které bylo poprvé nalezeno. Od ní je odvozen i název pro ytterbium, yttrium a terbium\n\nErbium je v zemské kůře obsaženo v koncentraci přibližně 2,6 mg/kg, o jeho obsahu v mořské vodě údaje chybí. Ve vesmíru připadá jeden atom erbia na 100 miliard atomů vodíku.\n\nV přírodě se erbium vyskytuje pouze ve formě sloučenin. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří \"monazity\" (Ce, La, Th, Nd, Y)PO a \"xenotim\", chemicky fosforečnany lanthanoidů, dále \"bastnäsity\" (Ce, La, Y)COF– směsné flourouhličitany prvků vzácných zemin a např. minerál \"euxenit\" (Y,Ca,Ce,U,Th)(Nb,Ta,Ti)O.\n\nVelká ložiska těchto rud se nalézají ve Skandinávii, USA, Číně a Vietnamu. Významným zdrojem jsou i fosfátové suroviny – \"apatity\" z poloostrova Kola v Rusku\n\nPři průmyslové výrobě vzácných prvků se jejich rudy nejprve louží směsí kyseliny sírové a chlorovodíkové a ze vzniklého roztoku solí se přídavkem hydroxidu sodného vysráží hydroxidy.\n\nJednotlivé prvky se separují provádí řadou různých postupů – kapalinovou extrakcí, za použití ionexových kolon nebo selektivním srážením nerozpustných komplexních solí.\n\nČistý kov se obvykle připravuje redukcí fluoridu erbitého ErF elementárním vápníkem.\n\n\n\n"}
{"id": "53739", "url": "https://cs.wikipedia.org/wiki?curid=53739", "title": "Cagliari (provincie)", "text": "Cagliari (provincie)\n\nCagliari (\"Provincia di Càgliari\") byla italská provincie v oblasti Sardinie. Sousedila na severu s provinciemi Nuoro, Ogliastra a Oristano a na západě s provinciemi Carbonia-Iglesias a Medio Campidano. Její břehy omývalo na jihu a východě Středozemní moře. V roce 2016 došlo k reorganizaci administrativního dělení Sardinie a území této provincie bylo rozděleno mezi nově ustanovenou provincii Sud Sardegna a metropolitní město Cagliari.\n"}
{"id": "53741", "url": "https://cs.wikipedia.org/wiki?curid=53741", "title": "Válka v Jugoslávii", "text": "Válka v Jugoslávii\n\nVálka v Jugoslávii, jinak též rozpad Jugoslávie, byla série válečných konfliktů, které začaly jako střety mezi jednotlivými republikami Jugoslávie (SR Slovinsko a Jugoslávská lidová armáda) později probíhaly jako střety jednotlivých etnických skupin v Jugoslávii a nakonec skončily rozpadem země na šest (sedm) nezávislých států. Války jsou obecně považovány za sérii do značné míry samostatných, ale souvisejících vojenských konfliktů, které jsou dodnes každodenní součástí života všech obyvatel bývalé SFRJ:\n\nNa počátku jednotlivých jugoslávských válek byly vzrůstající neshody mezi jednotlivými republikami a autonomními oblastmi socialistické federace. Zásadními problémy Jugoslávie byla zhoršující se hospodářská situace, vzedmutí nacionalismu, ale také pocit ztráty pozic v zahraniční politice, kterou si Jugoslávie vydobyla za dob maršála Tita (například úloha Jugoslávie v Hnutí nezúčastněných zemí). \n\nPočátkem osmdesátých let se již začalo ukazovat, že ekonomické problémy Jugoslávie nejsou dočasného charakteru. Rostla nezaměstnanost, což vyústilo v sociální nepokoje a stávkovou vlnu, která byla v roce 1988 srovnávána s poměry v Polsku. Jugoslávie měla také velký zahraniční dluh, k jehož splácení využívala krátkodobých úvěrů. Měna byla devalvována, od čehož si političtí představitelé slibovali zlepšení situace exportérů, a tak možnost snížení státních subvencí do vývozu, v realitě však došlo k opaku. Jugoslávie se dostávala do situace, kdy bylo složité najít partnery, kterým by nedlužila.\n\nZemi začala sužovat pádivá inflace a i navzdory zmražení cen docházelo k jejich růstu, klesala průmyslová výroba i hrubý společenský produkt.\nPotřebná reforma Svazového výkonného výboru SFRJ (vlády) pak narážela na odpor Srbska, Slovinska a po nástupu Tuđmana i Chorvatska.\n\nPoválečná Jugoslávie byla budována na principu bratrství a jednoty, kterého bylo používáno také v jugoslávských ústavách, vycházejícího z předpokladu, že veškeré sporné otázky mezi národy a národnostmi byly vyřešeny již v době národně osvobozeneckého boje a že jejich vzájemné současné problémy je možné řešit prostřednictvím konceptu samosprávného socialismu a vzájemného dohadování.\n\nUrčité vlny „národnostního uvědomění“ se objevovaly již dříve, avšak ve většině těchto případů stačil zásah Tita. Již rok (1981) po jeho smrti došlo v Kosovu k demonstracím, při nichž bylo voláno po sjednocení všech albánských území. Vzpoura byla nakonec potlačena silou a vyvolala negativní reakce v celé Jugoslávii, nejvyšší svazové orgány nakonec vypracovaly dokument, jak podobným nepokojům předcházet. V této době se postavení Srbů v Kosovu neustále zhoršovalo. Srbové byli stále častěji napadáni ze strany Albánců. Kosovské události vyústily v srbský požadavek centralizace SR Srbsko a eliminaci postavení dvou autonomních oblastí – Kosova a Vojvodiny. Ve Vojvodině se začaly (z iniciativy srbského vedení) organizovat demonstrace proti vedení autonomní oblasti. Za základní dokument velkosrbského nacionalismu bývá považováno Memorandum SANU z roku 1986. K určitému zlehčování válečné minulosti začalo docházet také v Chorvatsku.\n\nPád Jugoslávie byl usnadněn vinou toho, že symboly jeho fungování zmizely nebo závažně změnily svůj charakter. Svaz komunistů Jugoslávie měl být i z dikce jugoslávské ústavy zárukou bratrství a jednoty, avšak po sjezdu v lednu 1990 došlo k jeho faktickému zániku, kdy sjezd opustili delegáti Slovinska a Chorvatska. Ve vztahu k Jugoslávské lidové armádě to byla především otázka jejího všejugoslávského charakteru. V průběhu let 1989 a 1990 se přitom federální armáda spolu se slábnutím moci předsednictva SFRJ stále více přibližovala politické linii Srbska pod vedením Slobodana Miloševiće. \n\nSituace v Jugoslávii se dramatizovala. Všemocný Svaz komunistů Jugoslávie se otřásl v základech již na počátku roku 1990. Ke slovu se v jednotlivých republikách dostávaly politické reprezentace, které akcentovaly především zájmy svých – národnostně chápaných – republik. Dlouhodobě odkládaná politická reforma země se stala již nevyhnutelnou. Na podobě reformy se však jednotlivé reprezentace nedokázaly shodnout.\n\nSkutečnost, že vojenský konflikt může vypuknout, dokládala i existence regionálních ozbrojených sil, tzv. teritoriálních obran, které působily na území všech republik a autonomních oblastí (s výjimkou Kosova, kde byla po roce 1981 TO rozpuštěná). Politická polarizace a vypjatá situace vedly v závěru letní turistické sezóny roku 1990 k vypuknutí tzv. balvanové revoluce v Chorvatsku. \n\nV březnu 1991 se v bývalé Titově lovecké chatě v Karađorđevu ve Vojvodině sešli Slobodan Milošević a Franjo Tuđman. Po vzoru Dohody Cvetković-Maček z roku 1939 chtěli vyřešit narůstající problémy ve federaci. Jednání v Karađorđevu nevyřešilo eskalující problémy v Chorvatsku, ale obě strany se ujistily, že si nebudou bránit v anexi těch oblastí v Bosně, kde má jejich národ většinu. Samotná jednání později potvrdilo i britské ministerstvo zahraničí. I vzhledem k vývoji situace v Chorvatsku však nedošlo k uplatnění dohody v praxi.\n\nV květnu 1991 se měl funkce ujmout nový předseda Předsednictva SFRJ. Na základě rotačního principu jím měl být chorvatský delegát Stjepan Mesić. 15. května 1991 však delegáti Srbska, Černé Hory, Kosova a Vojvodiny jeho zvolení zablokovali (4 proti 4) a dosavadní předseda Předsednictva Borislav Jović Mesićovi funkci odmítl předat. Vedení předsednictva se ujal koordinátor – kosovský Albánec Sejdo Bajramović. Mesić se předsedou Předsednictva stal až 7. července 1991, na základě Brionské deklarace, se zpětnou platností od 1. července 1991.\n\nV červnu 1991 vyhlásily svou nezávislost Slovinsko a Chorvatsko, v červenci 1991 byla Brionskou deklarací účinnost těchto ústavních aktů odložena o tři měsíce. V říjnu obě republiky opět potvrdily svou vůli již déle nebýt v jugoslávské federaci. V listopadu 1991 SFRJ opustila Socialistická republika Makedonie. V dubnu 1992 byla mezinárodně uznána Bosna a Hercegovina.\n\nNa základě referenda, které se konalo 23. prosince 1990 se pro samostatnost a nezávislost vyjádřilo 88,5 procenta hlasujících, 25. června 1991 přijal slovinský parlament sérii ústavních předpisů, jimiž mimo jiné vyhlásil také slovinskou nezávislost a svrchovanost. Po krátkém vyčkávání vydal předseda Svazové výkonné rady SFRJ Ante Marković rozkaz, aby Jugoslávská lidová armáda zajistila provádění federálních předpisů o přechodu státní hranice Slovinska. Čímž neuznal rozhodnutí slovinského parlamentu a vyslal proti Slovinsku armádu tvořenou z 80 % srbskými důstojníky. Jugoslávská lidová armáda zahajuje vojenské operace 27. června v prostoru obce Metlika. Válečný střet mezi slovinskou Teritoriální obranou a Jugoslávskou lidovou armádou byl ukončen Brionskou deklarací. Po uplynutí tříměsíčního moratoria potvrdilo Slovinsko svou vůli být samostatným státem. Poslední vojáci Jugoslávské lidové armády opustili Slovinsko v noci z 25. na 26. října 1991 přes přístav Koper.\n\nV letech 1991–1995 probíhala Chorvatská válka za nezávislost. Chorvati se rozhodli pro odchod z federace. V referendu z 19. května 1991 se pro nezávislost Chorvatska vyslovilo 94,7 procenta hlasujících. Sněm Republiky Chorvatsko 25. června 1991 vyhlásil nezávislost republiky. Referendum neuznali Srbové žijící na území bývalé Vojenské hranice. S podporou jugoslávské armády, tvořené převážně Srby, Srbové tuto část Chorvatska během několika měsíců trvající války ovládli. K významným bitvám patří dobytí Vukovaru (srbské vítězství) a obléhání Dubrovniku (chorvatské vítězství). Na podzim 1991 se fronta stabilizovala, došlo k uzavření příměří, které měly kontrolovat jednotky OSN (nikdy nebylo stoprocentně dodržováno) a Jugoslávská lidová armáda se pod mezinárodním diplomatickým tlakem stáhla. Krajinští Srbové vyhlásili nezávislou republiku Srbská krajina s hlavním městem Knin a prezidentem dr. Milanem Martićem, loajální k srbsko-černohorské Jugoslávii. Chorvatské území obývané převážně etnickými Srby mělo rozlohu přes 17 000 km a chorvatské vedení nechtělo dopustit vznik nově vyhlášené republiky Srbská krajina. Během let 1992–1994 obě strany příměří porušovaly, Srbové ostřelovali chorvatská města a Chorvati zase podnikli několik menších ofenziv, dostali se i do střetu s kanadskými vojáky OSN, došlo tedy pouze k částečnému uklidnění situace. Po selhání OSN proběhla v srpnu 1995 rozhodující chorvatská ofenzíva „Oluja“ (Bouře), která ukončila vzájemné čistky. V rukou Srbů se udržela po roce 1995 jen provincie východní Slavonie, která byla pod správou OSN až do roku 1998. Bylo vyhnáno zhruba 200 tisíc Srbů, vypáleno a vyrabováno 600 domů. Vyhnání Srbů se neobešlo bez excesů na civilním obyvatelstvu. \n\nSoučasně probíhala válka v Bosně a Hercegovině (1992–1995). Začala poté co se v referendu z 1. března 1992 rozhodlo 99,7 procenta hlasujících o vytvoření samostatného státu, což srbská strana neakceptovala a poslala do země armádu. Právě tato válka byla nejzuřivější a nejničivější. A to především kvůli tomu, že zde bylo obyvatelstvo národnostně velmi smísené, bojové linie chaotické a snahy etnicky vyčistit příslušné kusy území tudíž veliké. V této části jugoslávské občanské války bojoval prakticky každý s každým. Po úvodní fázi konfliktu se spojili bosenští Chorvati a muslimové (Bosňáci) do federace, v jejímž čele stanul Alija Izetbegović, zatímco srbským obyvatelstvem zde byla vyhlášena Republika srbská, jejímž prezidentem se stal Radovan Karadžić.\n\nVzhledem k vysokohorskému povrchu většiny bosenského území měla válka charakter pozičních střetů a bojů o jednotlivé důležité výšiny a města. Klíčovým střetem se stala bitva o město Brčko, ležící v průsmyku podél řeky Sávy spojujícím západní oblasti Bosny se srbským územím na východě. Zde se Srbům podařilo prolomit protivníkovy linie a udržet koridor umožňující přísun zásob a posil z vlastního Srbska. Během těchto střetů došlo na obou stranách k masovým vraždám, z nichž největší spáchali Srbové na muslimech vojácích i civilistech a vojácích 28. divize, zajatých v enklávě Srebrenica. Oficiální čísla Srebrenického masakru hovoří o 8000 muslimských obětí.\n\nSoučástí občanské války se staly i boje mezi Chorvaty a Bosňáky, jejichž tichým mementem byl Chorvaty zničený Starý most v Mostaru. Ačkoliv stále navenek trvalo „manželství z rozumu“ mezi těmito dvěma etniky, probíhaly i zde navzájem urputné boje, doprovázené masakry, kterých se na bosenské straně účastnili i zahraniční mudžáhidové. Po dobytí podstatné části území Bosny a Hercegoviny Chorvaty se postavení bosenských Srbů zhoršilo a docházelo k jejich vyhánění. Muslimsko-chorvatská federace ovládla jihozápad země. Válku ukončila uzavření míru v roce 1995, sjednaná s představiteli Svazové republiky Jugoslávie. Rozdělení země bylo provedeno podle situace na frontě ke konci války, přičemž silně zvýhodněni byli Chorvati, kteří smlouvou získali ve svůj prospěch pohraniční úpravy na několika sporných místech. V zemi jsou dosud přítomné mezinárodní mírové síly NATO.\n\nPosledním dějstvím války byla válka v Kosovu (od 1999), konflikt mezi Srby a Albánci, jejichž vztahy se od počátku 90. let zhoršovaly. Když byla v roce 1995 podepsána Daytonská dohoda, která uznala Svazovou republiku Jugoslávii v jejich dosavadních hranicích, tedy včetně Kosova i přesto, že v referendu z 30. září 1991 rozhodlo 99 procenta hlasujících o vytvoření samostatného státu. Roku 1997 vypukla v Kosovu občanská válka mezi UÇK a ozbrojenými silami Svazové republiky Jugoslávie (jugoslávská armáda /tvořené převážně Srby/, policie a srbské paravojenské oddíly). V průběhu války docházelo k oboustrannému teroru na civilním obyvatelstvu i k oboustrannému vyhánění lidí z domovů. Podle posledních informací zahynulo v tomto období 2 až 2,5 tisíce Albánců. V září zasedala Rada bezpečnosti OSN i vedení NATO, které 13. října dalo Miloševičovi ultimátum, aby stáhl svá vojska z Kosova. V únoru a březnu 1999 byla zahájena jednání mezi Srby a Albánci, která však skončila fiaskem s ohledem na podmínky Rambouilletské smlouvy, podle níž se Kosovo mělo postupně osamostatnit. Od března do června 1999 se do války zapojila NATO na straně kosovských Albánců. Území Srbska bylo více než 3 měsíce intenzivně bombardováno, po této vojenské akci skončila válka v Kosovu. Poté v roce 2000 až 2001 se střety již v mnohem menší míře přesunuly do sousední Republiky Makedonie, kde byly ukončeny po dosažení politických ústupků.\n\nPo ukončení bojů byly velké části bývalé Jugoslávie těžce poškozeny. Následky etnických čistek pocítila nejvíce Bosna a Hercegovina, území bývalé Srbské Krajiny a Kosovo. Tato území se nevzpamatovala dodnes. Přestože se vlády nových států snaží již mnoho let o obnovu těchto oblastí vlastními silami, to mnohdy nestačí a tak jim pomáhají i bohatší, západní státy.\n\nPřed mezinárodním trestním tribunálem byli z válečných zločinů obviněni tito vůdci:\n\n\n"}
{"id": "53743", "url": "https://cs.wikipedia.org/wiki?curid=53743", "title": "Karel Loprais", "text": "Karel Loprais\n\nKarel Loprais (* 4. března 1949 Ostrava) je český automobilový závodník a šestinásobný vítěz automobilových závodů Rallye Dakar v kategorii kamionů. V květnu 2011 byl jmenován vládním zmocněncem pro oblast bezpečnosti silničního provozu. Dne 28. října 2017 převzal z rukou českého prezidenta Miloše Zemana české státní vyznamenání, medaili za Zásluhy.\n\nKarel Loprais nastoupil do automobilky Tatra v roce 1967, nejdříve jako dělník, automechanik, později jako zkušební řidič. Díky účasti na testování T-815 na stavbě v severní Africe byl spolu s R.Stachurou v širším výběru posádek již pro první účast v závodě r.1986. S automobilem Tatra 815 pak zvítězil v Rallye Dakar v kategorii kamionů v letech 1988 (start. č. 607, T 815 4×4 od roku 1987), 1994 (č. 401), 1995 (č. 411, „hasičská“ 4×4 od roku 1994), 1998, 1999 (č. 407) a 2001 (č. 425, „Puma“ 4×4 od roku 1998). Kromě toho získal ve stejné kategorii ještě 4 stříbrné (1987 č. 617, 1996 č. 400, 2000 č. 407, 2002 č. 408), 1 bronzovou (1992 č. 502), 2 „bramborové“ medaile (1990 č. 502, 1991 č. 503, kdy ještě v polovině poslední etapy byl s velkým náskokem na 1.pozici, ale vítězství zhatil propálený píst, dojezd krátce po limitu a z toho plynoucí časová penalizace) a jedno 7. místo (2004 č. 415).\nCelkem se zúčastnil 19 ročníků mezi lety 1986–2006, pouze 5× nebyl klasifikován v cíli : při svém prvním startu r.1986 (6×6 č. 634) byl diskvalifikován z 2. pozice pro pozdní příjezd na start poslední etapy - trať byla zablokována v bahně zapadlými vozy, které pomohl vyprostit aby mohl projet a do cíle dojel mimo klasifikaci. V letech 1997 (č. 403) a 2005 (č. 519) ho vyřadily technické problémy motoru (náhon ventilátoru), resp. hnacího hřídele přední polonápravy vozu; r. 2003 (č.408) účinkování ukončila dramatická havárie při dopadu po rychlém přejezdu terénní nerovnosti. Při poslední účasti v r. 2006 (č. 509) odstoupil ze zdravotních důvodů díky problémům následkem havárie v dřívějším ročníku. Pro rok 1989 nebyla kategorie kamiónů na Dakaru po smrtelné nehodě navigátora posádky DAF vypsána a do ročníku 1993 po účasti na krátce předcházejícím závodě Paříž-Moskva-Peking (2., č. 310) Tatra nasadila jediný vůz 6x6 repasovaný po zmíněném závodě ve Francii, do jehož posádky nebyl nasazen; v ročníku 1995 obdobného závodu Master Rallye Paříž-Moskva-Ulanbátar-Peking skončil 4. s „hasičskou“ 4×4 (č. 301).\nS vozem stejného typu se účastnil také 2× závodu UAE Desert Challenge : 1999 (3., č. 245) a 2000 (po penalizaci 2., č. 251).\n\nJakožto ve své době nejúspěšnějšímu účastníkovi výše zmíněné rallye v kategorii kamionů je mu od roku 1994, kdy dosáhl svého 2. vítězství a zároveň 6. místa ve společné kategorii hodnocení auto-kamion, což nebylo překonáno dodnes (ani dvoumotorovými monstry), přezdíváno \"Monsieur Dakar\" (tj. Pan Dakar).\nPartnery v kabině vozu mu byli elektromechanik Radomír Stachura (2. řidič-mechanik 1986–1999), konstruktér-projektant Ing. Jaroslav Krpec (navigátor 1986, 1987), konstruktér motorů / vedoucí zkušebny benzínových motorů Ing. Tomáš Mück (navigátor 1988, 1990), původně referent Motokovu Ing. Josef Kalina (navigátor 1991, 1992, 1994, 1999, 2000–2005), toho času vedoucí soutěžního oddělení Ing. Tomáš Tomeček (navigátor 1995, 1996), zkušební řidič Bedřich Sklenovský (2. řidič-mechanik při Master Rallye 1995), pracovník obchodního oddělení Ing. Vlastimil Kučera (navigátor 1997), podnikatel Jan Čermák (navigátor 1998), zkušební řidič Petr Gilar (2. řidič-mechanik 2000, 2004–2006), zkušební technik Petr Hamerla (2. řidič-mechanik 2001–2003).\n\nDíky svým úspěchům je několikanásobným držitelem „Zlatého volantu“ - čtenářské a novinářské ankety a spolu s motocyklovou legendou Františkem Šťastným se v anketě Autoklubu ČR stal v únoru 2000 ČR závodníkem století.\n\nJeho žákem a následovníkem v soutěžích kamionů je jeho synovec Aleš Loprais, který se s ním sešel v jedné posádce jako navigátor při závodě roku 2006.\n\nVšech jmenovaných úspěchů dosáhl K. Loprais s vozem Tatra 815 poháněným přeplňovaným vzduchem chlazeným motorem Tatra T5-928 V8 v.č. 7 (1987–1988), resp. T3-930 V12, či kapalinou chlazeným Deutz BF8M 1015CP V8 (1998–2006), s hlavní i sestupnou převodovkou Tatra a klasickým „tatrováckým“ podvozkem.\n\nBěhem kariéry dosáhl vítězství v kategorii kamion ve 20 dakarských etapách, což je aktuálně 4. místo za V.Čaginem (57 za volantem + 6 jako palubní mechanik), Firdausem Kabirovem (42) a Gerardem de Rooyem (32), které ohrožují dosud aktivní jezdci Hans Stacey (19) a Eduard Nikolajev (14 za volantem + 13 palubní mechanik).\n\nVítězný vůz ročníku 1988 (upravený „stříbrný“ z roku 1987) je vystaven v kopřivnickém technickém muzeu; 2× vítězný „hasičský“ 4dveřový speciál byl uloupen při přepadení bandity během rally roku 1998 (posádce B.Sklenovský / T.Tomeček / P.Hamerla). 3× vítězná „Puma“, od r. 2000 majetek Loprais teamu, sídlí ve Frenštátě p. R..\n\nŠestinásobné vítězství značky Tatra v kategorii kamiónů vyrovnal Kamaz r. 2005 - dodnes dosáhl již 14 (2017), 5 měla před nástupem Tater na svém kontě značka Mercedes Benz & Unimog, 4 v letech 1990-3 získala značka Perlini, další v pořadí nejúspěšnějších kamionů IVECO má na kontě 2. V osobě řidiče rekord vyrovnal ve stejné kategorii \"Tsar of Dakar\" Vladimír Čagin (Kamaz) roku 2010, překonal v roce 2011 (poté ukončil kariéru jezdce) a stal se tak prvním držitelem nejvíce vítězství (7) v jedné kategorii. Absolutním rekordmanem „Dakaru“ je pak Stéphane Peterhansel, který zvítězil šestkrát za řídítky motocyklu (naposledy 1998), pak přesedlal za volant automobilu a dosáhl zatím dalších 7 vítězství (2017), přičemž vyhrál 38 etap na motocyklu a 33 za volantem. Z aktivních jezdců byl nejbližším teoretickým adeptem na vyrovnání rekordů Cyril Despres s 5 triumfy za řídítky motocyklu (roku 2005,7,10,12,13) a 33 vyhranými etapami, který ale r. 2015 přesedl do automobilu Peugeot, vyhrál Silk Way Rallye 2016 a na dakaru 2017 skončil 3.\n\nNejbližším českým dakarským rekordmanem je jezdec quadů Josef Macháček s pěti prvenstvími, které kalí to, že samostatná kategorie quadů byla vypsána a sledována až od roku jeho zatím posledního prvenství - roku 2009.\n\n"}
{"id": "53744", "url": "https://cs.wikipedia.org/wiki?curid=53744", "title": "Provincie Nuoro", "text": "Provincie Nuoro\n\nNuoro (\"Provincia di Nuoro\") je italská provincie v oblasti Sardinie. Sousedí na severu s provincií Sassari, na západě s provincií Oristano a na jihu s provincií Sud Sardegna. Její břehy omývá na východě Středozemní moře. V roce 2016 došlo k reorganizaci administrativního dělení Sardinie a k této provincii byla přičleněna většina území rušené sousední provincie Ogliastra.\n"}
{"id": "53755", "url": "https://cs.wikipedia.org/wiki?curid=53755", "title": "Provincie Sassari", "text": "Provincie Sassari\n\nSassari (\"Provincia di Sassari\") je italská provincie v oblasti Sardinie. Sousedí na jihu s provinciemi Oristano a Nuoro. Její břehy omývá na východě, severu a západě Středozemní moře.\n"}
{"id": "53768", "url": "https://cs.wikipedia.org/wiki?curid=53768", "title": "Almaz", "text": "Almaz\n\nProgram Almaz (Алмаз - „diamant“) byla série vojenských vesmírných stanic vyslaných do vesmíru Sovětským svazem pod názvem Saljut. Stanice Almaz vyvíjela od roku 1964 konstrukční kancelář Vladimíra Čeloměje OKB-52 (později CKBM, resp. NPO Mašinostrojenija). Úspěšně obydleny byly dva Almazy – Saljut 3 roku 1974 a Saljut 5 v letech 1976 – 1977. Součástí programu byl vývoj lodí TKS, majících za úkol dopravovat kosmonauty a zásoby na Almazy, nakonec ale kosmonauty na stanice vozily lodě Sojuz. Lodě TKS byly pouze vyzkoušeny v bezpilotním režimu, pilotované lety byly zrušeny.\n\nVliv programu na sovětskou/ruskou pilotovanou kosmonautiku byl širší než vypuštěné stanice. Trupy Almazů byly převzaty pro civilní Saljuty. Z konstrukce lodí TKS vycházely moduly Miru Kvant 2, Kristall, Spektr, Priroda a také modul Zarja Mezinárodní vesmírné stanice.\nKolem roku 1965 obě kosmické a vojenské mocnosti světa - SSSR a USA začaly připravovat projekty na vybudování vojenské kosmické stanice. U Američanů byl připravován Program MOL, v jehož rámci měla na orbitě Země existovat stanice obsluhovaná loděmi Gemini. Sovětský svaz zhruba ve stejné době připravoval tajný projekt stanic Almaz. Jeho přípravou byla pověřená konstrukční kancelář Vladimíra Čeloměje. Vypracovaný plán určil první let na rok 1968. Z různých důvodů byl projekt pozdržen, nicméně v roce 1969 byla započata výroba deseti stanic typu Almaz.\n\nDiskuze nad projektem orbitální stanice začaly v Čelomějově konstrukční kanceláři OKB-52 (od 1966 přejmenované na CKBM) v říjnu 1964. Oficiálně začala práce na programu roku 1965, kdy vojáci (GUKOS, Hlavní správa kosmických prostředků) předali ministerstvu všeobecného strojírenství požadavky na kosmickou stanici. Úkolem stanice bylo sledování a zjišťování vojenských cílů malých rozměrů a/nebo částečně maskovaných. Získané informace měli vyhodnocovat kosmonauti na místě, nejdůležitější odvysílat na Zem, ostatní poslat v návratových kapslích. Projekt dostal jméno Almaz.\n\nV nejranější variantě měla být orbitální stanice vynášena raketou Proton i s kosmonauty a včetně přistávacího modulu. Krátká doba využitelnosti stanice – pouze jednou posádkou – vedla k přepracování projektu.\n\nPoté CKBM navrhla vesmírný komplex, který se měl skládat z orbitální pilotované stanice (OPS) s posádkou 2–3 kosmonautů, trvanlivostí 2–3 let, vynášenou na oběžnou dráhu raketou UR-500K Proton tehdy vyvíjenou ve Filiálce č. 1 tehdejšího OKB-52. Zásobování stanice měla zajišťovat loď Sojuz VI vyvíjená ve Filiálce č. 3 OKB-1. V zájmu prodloužení životnosti stanice měla zásobovací loď dopravovat nejen posádku, ale i nezbytné potraviny, vodu, fotografické filmy a materiály pro přístroje stanice, návratové kapsle a rovněž aparaturu pro zajištění životních podmínek (regeneraci vzduchu), zkrátka všechny systémy jejichž životnost nedosahovala několika let.\n\nV září 1966 při posuzování předběžného projektu vyšlo najevo, že Sojuz VI je schopen na stanici dopravit pouze posádku, nikoliv však nutný materiál. V OKB-52 proto začali projektovat vlastní dopravní loď (TKS, transportní kosmický systém), pro přetíženost konstruktérů byla koncem roku 1967 práce nad lodí předána Filiálce č. 1 (ta mezitím dokončila vývoj rakety Proton K). Konstrukce návratového modul (VA) lodě TKS však zůstala CKBM.\n\nRoku 1967 byl schválen projekt a určeny termíny výroby. V Závodě Chruničeva začala produkce prvních exemplářů stanice. Roku 1969 už bylo vyrobeno několik testovacích i letových trupů.\n\nVýroba trupů a části vybavení šla dobře, ale přístrojové vybavení subdodavatelé dodávali jen pomalu. Další zdržení zapřičinila shora nařízená účast chruničevců na programu DOS. Roku 1970 byly totiž hotové trupy použity pro stanice DOS (dlouhodobá orbitální stanice) programu Saljut. DOSy byly vytvořeny konkurenty z CKBEM použitím motorů a systémů zabezpečení životních podmínek i řízení původem z jejich Sojuzů umístěných do trupů OPS.\n\nProjektování TKS se protahovalo, proto vláda v červnu 1970 rozhodla zásobovat stanice OPS zpočátku Sojuzy (ve verzi 7K-T s upraveným stykovým uzlem), s nutně zkrácenou dobou využití, a až v druhé etapě využít lodě TKS podle projektu.\n\nPrvní stanice Almaz byla vypuštěna 3. dubna 1973 pod názvem Saljut 2. Aby nebyl SSSR obviněn z militarizace vesmíru, rozhodl osobně L. I. Břežněv o přejmenování stanic na Saljuty. Čeloměj alespoň přikázal svým lidem umístit nápis Saljut na panely oddělující se při startu. Už po dvou dnech letu se objevily problémy s řízením letu, záhy došlo k dehermetizaci stanice a 25. dubna k definitivní ztrátě kontroly nad stanicí. Almaz 1 zanikl v atmosféře 28. května 1973.\n\nAlmaz 2 byl, pod názvem Saljut 3, vypuštěn 25. června 1974. Ve dnech 5. – 19. července byla osídlena dvoučlennou posádkou přiletivší v Sojuzu 14. Druhý pokus o obydlení (Sojuz 15, 26. – 28. srpna 1974) selhal pro závadu přibližovacího systému Igla. Stanice zanikla v atmosféře 24. ledna 1975.\n\nDalší Almaz byl vypuštěn 22. června 1976 jako Saljut 5. Ke stanici vzlétly tři posádky v lodích Sojuz 21, 23 a 24. U prostředního letu selhal přibližovací systém, ostatní dvě obydlení stanice byly úspěšné.\n\nČtvrtá stanice Almaz měla být připravena k letu roku 1978. Byla značně zdokonalená, měla dva stykovací uzly (jeden pro Sojuzy, druhý pro TKS) a nové vnitřní vybavení. Ale od začátku roku se práce začaly protahovat a koncem roku státní komise rozhodla o zrušení letů stanic OPS. Měly být nahrazeny bezpilotními špionážními stanicemi Almaz T, kosmonauty pouze navštěvovanými při opravách a údržbě přístrojů. Hotová OPS-4 byla zakonzervována a je vystavována ve firmě v Reutovu.\n\nV letech 1979-1980 Čeloměj přišel s návrhy na modernější a mohutnější (35 tun) stanici Almaz, vynášenou novou raketu. Přípravné práce však byly pro nedostatek financí ukončeny.\n\nJeště roku 1978 byla zahájena výroba tří Almazů T. První z nich byl dopraven na Bajkonur koncem roku 1980, ale pod tlakem ministra obrany Ustinova v prosinci 1981 byl usnesením vlády a ÚV program Almaz T zrušen, připravená stanice měla být rozebrána. Navzdory vládnímu rozhodnutí bajkonurští inženýři stanici uschovali na kosmodromu a po smrti ministra (prosinec 1984) mohl být program opět oživen. První Almaz T byl ztracen při neúspěšném startu rakety Proton 29. listopadu 1986. Druhý byl vypuštěn 25. července 1987 pod názvem Kosmos 1870 (tehdy označován za družici typu Resurs R). Proton s posledním exemplářem označeným Almaz 1 odstartoval 31. března 1991. Pořizoval radarové mapy, které byly následně prodávány zájemcům po světě.\n\nZačátkem devadesátých let GKNPC Chruničeva pracovalo na další verzi bezpilotního Almazu značené Almaz 1V a projektovalo Almaz 2. Starty předpokládalo roku 1996 a 1998. Pro nedostatek financí byl program zrušen.\n\nProjekt Almaz předpokládal vybudování pozemních výcvikových a řídících komplexů, nicméně jeho jádrem byla orbitální stanice složená ze dvou částí, vlastní stanice OPS a dopravní lodě TKS.\n\nZvláštností programu byla role dopravní lodi. U ostatních stanic 70. let (Saljut, Skylab) dopravní loď přivážela kosmonauty s relativně nízkým množstvím zásob. TKS naproti tomu tvořila celek s modulem OPS a teprve komplex OPS+TKS složil plnohodnotnou stanici. Loď TKS totiž dopravovala kosmonauty, ale i potraviny, vodu, fotografické filmy a materiály pro přístroje stanice, návratové kapsle a rovněž aparaturu pro zajištění životních podmínek (regeneraci vzduchu), zkrátka všechny systémy jejichž životnost nedosahovala několika let. Po dobu osídlení měl být celý komplex řízen počítačem v TKS (původně měl být počítač jako nejdražší část vybavení umístěn v opakovaně použitelném přistávacím modulu (VA), nakonec bylo řízení rozděleno mezi počítače v TKS a v VA).\n\nPředstavu o vztahu stanice a lodi programů Saljut a původního Almazu dávají následující údaje:\nDruhou odlišností programu od Saljutů byla pečlivá pozemní příprava. Trenažéry byly vyrobeny ještě před vlastní stanicí, v kontrastu k dosavadním programům. Navíc po během letů pracovali kosmonauti firemního oddílu v analogu stanice na Zemi, a všechny důležitější činnosti kontrolovali a ověřovali.\n\nStanice OPS 1 až 3 na startu vážily 18,9 tuny (včetně 5 tun užitečného zatížení), byly dlouhé 14,55 metru, průměr v nejsilnější části měly 4,15 metru. Hermetický úsek sestával ze dvou propojených válců. Na zadním z nich (větším) byl spojovací uzel pro lodě typu Sojuz. Uvnitř pak zásobníky potravin, vody, kyslíku, stanoviště pilota stanice a přístrojové vybavení stanice. Hlavním přístrojem byl velký optický teleskop (průměr zrcadla 1 metr, ohnisková vzdálenost 6,3 metru) určený pro snímkování letišť a raketových základen. Snímky měla zpracovávat obsluha stanice. Ta měla své stanoviště v předním, menším (průměr 2,9 metru) z válců, ve kterém se nalézala obytná část a řídící pult systémů zabezpečení životních podmínek a byl opatřen spojovacím zařízením lodí Merkur.\n\nKromě průzkumného zařízení měly stanice také 23mm letecký kanón Richter R-23 (podle jiných zdrojů 23 nebo 30mm kanón Nudelmann NR-23/NR-30). Saljut 3 provedl úspěšný test střelby na družici.\n\nStanice OPS-4 měla pozměněné přístrojové vybavení, především velký fotoaparát Agat 1 byl nahrazen jinými přístroji. Sojuzovský stykový uzel byl přemístěn na přední konec stanice, na původním místě byl instalován stykový uzel pro TKS. Místo kanónu nesla dvě střely kosmos-kosmos taktéž vyvinuté Nudelmanovou konstrukční kanceláří.\n\nLoď TKS se skládala odshora z systému SAS (havarijní záchrana při startu), úseku BSO (přistávací motory), vlastní návratové kabiny (VA, také Merkur) a funkčně nákladního bloku (FGB) určeného pro dopravu nákladu pro stanici. Loď byla velká, na délku 17,51 metrů, průměr až 4,15 metru. K jejímu vynesení byla používána raketa Proton. Kabina Merkuru byla konstruována jako kužel vnějškově podobný (menšímu)Sojuzu či americkému Apollu.\n\nPro lety na stanice Almaz byla už v září 1966 v oddílu kosmonautů CPK vyčleněna samostatná skupina. Kosmonauti zahájili výcvik, seznamovali se se stanicí a roku 1970 byly určeny tři tříčlenné posádky. O rok později, po omezení početnosti posádek Sojuzů na dva členy byly posádky reorganizovány na pět dvojic. Do vesmíru se dostaly až roku 1974 dvě posádky (na Almaz2/Saljut 3) a v letech 1976-1977 tři posádky (na Almaz 3/Saljut 5).\n\nOd roku 1967 začalo vlastní skupinu kosmonautů sestavovat i Čelomějovo CKBM (od 1983 NPO Mašinostrojenije). První z nich získal kvalifikaci kosmonauta v březnu 1972, do prosince 1978 mělo CKBM, přes tuhý odpor představitelů NPO Eněrgija, už šest plně kvalifikovaných kosmonautů. Pro lety na Almaz 4 lodí TKS byly koncem roku 1978 sestaveny smíšené posádky z kosmonautů CPK a CKBM. Lety byly naplánované na léta 1981. Ale roku 1980 byly posádky rozpuštěny. Přesto NPO Mašinostrojenije udržovalo svůj oddíl kosmonautů až do dubna 1987.\n\nV letech 1983 – 1985 se ještě připravoval let kosmonautů CPK na obsluhu Kosmosu 1686, v červnu 1985 byl ale zrušen a kosmonauti převedeni do jiných skupin (většina na program Buran).\n\n"}
{"id": "53773", "url": "https://cs.wikipedia.org/wiki?curid=53773", "title": "Kultivar", "text": "Kultivar\n\nKultivar (výslovnost kultyvar) čili odrůda neboli sorta je uměle vypěstovaný nebo nalezený užitný organismus, který má vlastnosti, které jej odlišují od ostatních podobných organismů, a tyto vlastnosti si podržuje i po rozmnožení. Jednotka taxonomie kulturních rostlin nižší než druh. Termín „kultivar“ se používá zejména v odborné a vědecké literatuře, zatímco v české pěstitelské praxi se užívá tradiční termín „odrůda“.\n\nOdrůda neboli kultivar (angl. cultivated variety, něm. die Sorte) je něco jiného než varieta.\n\nOdrůda neboli varieta (lat. \"varietas\", angl. variety, něm. die Varietät) je botanickou taxonomickou kategorií planě rostoucích rostlin a vždy představuje kategorii mnohem širší.\n\n\nPravidla používání názvů kultivarů definuje kodex (soubor předpisů) International Code of Nomenclature for Cultivated Plants vydávaný Mezinárodní komisí pro nomenklaturu kulturních rostlin (International Commission for the Nomenclature of Cultivated Plants, ICNCP). Kód spravuje International Society for Horticultural Science (ISHS).\n\nNázev kultivaru se píše standardním řezem písma (nikoli kurzívou) za jménem taxonu a autora popisu. Vkládá se mezi dva znaky jednoduché primy (např. růže ′Dorothy Perkins′, zelí hlávkové bílé ′Pourovo polopozdní′), nikoli mezi apostrofy či uzavírací jednoduché uvozovky (zápis primy v HTML textu klávesovou zkratkou Alt 039). Názvy kultivarů se od 50. let 20. století píší v živých národních jazycích; latinská forma je povolena pouze pro staré, původní popisy. Názvy kultivarů se neskloňují a vyslovují se v jazyku šlechtitele; nepřekládají se; počáteční písmeno prvního výrazu je vždy velké; počáteční písmeno případného dalšího výrazu se píše dle národního pravopisu šlechtitele.\n\nSouvisející literatura\n"}
{"id": "53775", "url": "https://cs.wikipedia.org/wiki?curid=53775", "title": "Buskerud", "text": "Buskerud\n\nBuskerud Fylke byl územněsprávní jednotka v jihovýchodním Norsku. Správním centrem území bylo město Drammen. Počet obyvatel dosáhl roku 2015 k 274 737. Rozloha kraje je 14 911 km². 1. ledna 2020 vznikl kraj Viken sloučením dvou do té doby samostatných krajů Akershus, Buskerud a Østfold. K reorganizaci územního uspořádání došlo na základě rozhodnutí norského parlamentu (\"Stortinget\") ze dne 8. června 2017, jehož důsledkem byla redukce počtu územěsprávních jednotek z devatenácti na jedenáct. \n\nBuskerud hraničil na severu a severovýchodě s Opplandem, na východě s krajem Akershus a Oslo, na jihu s Vestfoldem, na jihozápadě s Telemarkem, na západě s Hordalandem a na severozápadě se Sogn og Fjordane. Na jihovýchodě dosahoval Buskerud až k Oslofjordu.\n\nÚzemí kraje je odvodňováno k jihu řekami Dramselv a Lagen. Při východní hranici protéká územím Begna a Ranselva, které se po soutoku u Hønefossu vlévají do jezera Tyrifjorden jako Storelva. Na severozápadě se zvedají pohoří Hallingskarvet a Reineskarvet.\n\nSprávní město Drammen je důležitou silniční křižovatkou, protínají se zde silnice E18 a E134, podobně jako Hønefoss, kde se kříží silnice E16 s dalšími silnicemi vedoucími z anebo do Oslo.\n"}
{"id": "53776", "url": "https://cs.wikipedia.org/wiki?curid=53776", "title": "Štíři", "text": "Štíři\n\nŠtíři (\"Scorpionida\") jsou řád klepítkatců, vyznačují se velkými, klepetovitými makadly a zúženým prodlouženým zadečkem s jedovým ostnem. Štír přežije radioaktivitu, která by člověka zabila. Vydrží nejíst rok a zadržovat dech tři dny. Přežije vysoké teploty i zmrazení.\n\nŠtíři byli svědkem počátku i konce dinosaurů, na Zemi se však vyskytovali ještě mnohem dříve. Moderní suchozemští štíři se objevili v prvohorách v období karbonu asi před 300 milióny lety. Jejich vodní předchůdci však žili již v období siluru před více než 400 milióny lety. To, že jsou tu tak dlouho, s sebou nese i nevýhody. Některá zvířata (např. surikata) si našla proti nim obranu nebo dokonce způsob, jak je lovit.\n\nTělo štíra je rozděleno na dvě základní části: hlavohruď a zadeček.\n\nPrvních 7 článků zadečku se nazývá trup, zbývající část zadečku je tvořena pěti články a telsonem, jedovým ostnem, který je zakončen jedovým hrotem, do kterého ústí dvě jedové žlázy. Tato část zadečku bývá označována jako ocas, tento název je ale nesprávný, protože pravý ocas je část těla za řitním otvorem. U štíra je řitní otvor umístěný na spodní straně těla mezi pátým článkem „ocasu“ a telsonem.\n\nTrup obsahuje vnitřní orgány, plicní vaky, trávicí trubici a rozmnožovací orgány. Zakrnělé zbytky končetin na jeho článcích tvoří hřebínky, které slouží jako smyslové orgány.\n\nHlavohruď nese jeden pár středových očí a až pět párů dalších postranních očí, klepítka (\"chelicery\") a makadla (\"pedipalpy\"), která jsou zakončena klepety. Z hlavohrudi vyrůstají také čtyři páry kráčivých nohou. Některé jeskynní druhy štírů nemají oči. Díky rozložení očí po těle má štír k dispozici zorný úhel prakticky 360 stupňů.\n\nŠtír používá klepeta hlavně k uchvacování kořisti, ale hrají i důležitou roli při námluvách. Makadla jsou tvořena šesti články. Samotné klepeto je tvořeno horní nepohyblivou částí (\"tibia\") a spodní pohyblivou (\"tarsus\").\n\nVšechny druhy štírů jsou jedovaté. Jejich jed je většinou neurotoxin, složený z různých proteinů a sodných a draselných iontů. Působí tak, že narušuje přenos nervových vzruchů. Štíři používají svůj jed k zabití nebo paralyzování kořisti, jed proto působí rychle a tak umožňuje štírovi kořist polapit a sežrat.\n\nMláďata většiny druhů nejsou schopna probodnout kůži.\n\nVětšina štírů má jed, který účinně působí jen na jiné členovce, a pro lidi je relativně neškodný; bodnutí způsobí jen místní reakci (bolest, otok).\n\nNěkolik druhů štírů, většinou z čeledi \"Buthidae\", však může být nebezpečných i pro člověka. Obecně nejsou štíři schopní vyloučit při bodnutí dostatečné množství jedu potřebného k zabití zdravého dospělého člověka, bodnutí ale dokáže zabít děti či staré nebo nemocné osoby. Nejbolestivější bodnutí způsobuje štír smrtonoš (\"Leiurus quinquestriatus)\". Má také nejúčinnější jed a je velice útočný a nevyzpytatelný. Nejhorší pověst má štír tlustorepý, který údajně způsobí největší počet úmrtí po bodnutí štírem v severní Africe.\n\nNejsou-li vydrážděni, jsou štíři plachá a neškodná zvířata, jež používají jed jen k lovu. Před nebezpečím se pokoušejí uniknout, nebo se naopak vůbec nehýbou. Obecně platí, že druhy štírů s dobře vyvinutými klepety používají jed k lovu zřídka.\n\n\n\nPro osoby citlivé na živočišné jedy a pro malé děti mohou být nebezpeční někteří další štíři z rodů \"Androctonus, Tityus, Leiurus\"(?), \"Parabuthus, Buthus\" (Štír středomořský), \"Hottentotta\" a \"Centruroides\". Ne všichni štíři z těchto rodů jsou nebezpeční (viz seznam jedovatých štírů). Pozor je však třeba dávat u každého štíra, zvláště když jej nedovedeme přesně určit.\n\nVíce o jedovatosti štírů na sweb.cz\n\nMnoho lidí se zabývá chovem bezobratlých. Většinou se jedná o hmyz nebo pavoukovce. Na světě jsou nejčastěji chováni sklípkani a štíři, a to často i těmi, kteří jej mají čistě jako domácí zvířátko, jako je pes nebo křeček.\nChov štírů je poměrně snadný, štíři nepotřebují přílišnou péči. Pro chov štíra je vhodné terárium o délce 3× větší než je štír a 2× tak široké.\n\nŠtíři loví po setmění. Kořist často registrují dotykem. Loví většinou jiné členovce, velké druhy dovedou ulovit i ještěrku nebo malé savce.\n\nJsou to gonochoristé, při páření mají komplikované rituály, kdy nejdříve dochází k rituálnímu tanci a následně, pokud sameček samičce vyhovuje, sameček vypustí spermie na zem a samičku na buňky natlačí – tím dojde k oplození samičky.\n\nSamice rodí živá mláďata, která nosí na hřbetě. Těchto 30 až 35 mláďat zůstává s matkou ještě nějaký čas po prvním svlékání.\n\nNejvětší štíři patří do čeledí \"Hemiscorpiidae\" a \"Scorpionidae\", některé druhy mohou dorůstat délky až 23 cm.\n\nJedni z nejnebezpečnějších predátorů štírů jsou promyky – savci podobající se kuně či fretce. Mangusty například využívají oslabení smyslů štírů (zejména zraku), když je za denního světla vyhrabou z jejich nor. Po ukousnutí části s jedovým hrotem jsou štíři pro mangusty neškodní, a tudíž se z nich stává potrava.\n\nStejně jako ostatní živočichové mají i štíři české názvy, ale ty se na rozdíl od anglických nepoužívají často. Většina štírů má český rodový název štír.\n\n\nJediný původní druh, který žil a možná ještě žije v Česku, je štír kýlnatý (Euscorpius tergestinus). Vyskytoval se u Slapské přehrady, ale od roku 1988 nebyl nalezen ani jeden exemplář: Lokalita byla zcela zničena a většina vzácných zvířat již nebyla nalezena. Jednalo se o početnou populaci, jejíž existence byla oficiálně prokázána roku 1959, ale byla známa již v dřívějších letech. Původ slapských štírů je stále otázkou.\n\nDříve byl řazen k druhu Euscorpius carpathicus, ale po revizi rodu bylo zjištěno že se jedná o samostatný druh. V Česku je chráněn \"E. carpathicus\", který se zde však nikdy nevyskytoval. Dříve patřil k druhu \"Euscorpius carpathicus\", který je vzácným obyvatelem Rumunska, je endemit tamějších Karpat. Žádný ze štírů rodu \"Euscorpius\" není nebezpečný pro člověka ani pro většinu ostatních obratlovců. Populace \"Euscorpius tergestinus\" byla původním pozůstatkem rozšíření druhu a další pozůstatek výskytu z období před Dobou ledovou se vyskytuje na velmi podobné lokalitě v blízkosti města Krems v Rakousku.\n\nObčas se stane, že je nějaký štír tohoto rodu zavlečen nebo vypuštěn v Česku. Mnoho štírů z tohoto rodu je synantropních, pohybuje se v okolí i uvnitř lidských příbytků a i když se mnoho druhů vyskytuje v ryze přírodním prostředí, jako jsou břehy vodních ploch, lesy, stráně a louky, tak další mohou být v budovách, ruinách, v puklinách v omítce, starých zídkách a místech hustě osídlených lidmi . Jako noční živočich milující vlhko se často ukrývá pod podložky stanů a další předměty položené delší dobu na zem v místě jejich výskytu, takže může být snadno nevědomky zavlečen npř. z dovolené v Chorvatsku.\n\nV současnosti možná ještě existují na xerotermech v Praze a okolí dvě kolonie štírů rodu \"Euscorpius\", zavlečené nebo vypuštěné nejspíše nezodpovědnými chovateli. Někteří chovatelé se pokoušejí o reintrodukci vzácného a u nás nezvěstného štíra kýlnatého romnožováním a odchovem v zajetí, čímž se zvyšují šance na přežití mláďat v tomto choulostivém období.\n\nO výskytu štírů v Praze se zmiňoval již Bohuslav Balbín, jenž zde prý nalezl pravé a vskutku jedovaté štíry. V České republice je jako invazivní druh štíra považován Euscorpius italicus, jehož stabilní výskyt nebyl potvrzen, ale vzhledem k oblasti nálezů, která biogeograficky patří do Panonské oblasti, stejně jako část jihu Slovenska, kde se vzácně vyskytuje teplomilný scink Krátkonožka evropská (nejsevernější oblast výskytu) a Maďarsko, kde jsou štíři rodu Euscorpius (včetně Euscorpius italicus) běžnou a potvrzenou součástí přírody, lze předpokládat možnost přirozeného výskytu. V těchto jihomoravských místech nálezů štírů je přítomna i další teplomilná fauna a flora. Nálezy z Čech jsou takřka určitě vzniklé působením člověka.\n"}
{"id": "53782", "url": "https://cs.wikipedia.org/wiki?curid=53782", "title": "Provincie Oristano", "text": "Provincie Oristano\n\nOristano (\"Provincia di Oristano\") je italská provincie v oblasti Sardinie. Sousedí na severu s provincií Sassari, na východě s provincií Nuoro a na jihu s provincií Sud Sardegna. Její břehy omývá na západě Středozemní moře.\n"}
{"id": "53789", "url": "https://cs.wikipedia.org/wiki?curid=53789", "title": "Medio Campidano (provincie)", "text": "Medio Campidano (provincie)\n\nMedio Campidano (\"Provincia del Medio Campidano\") byla italská provincie v oblasti Sardinie. Sousedila na severu s provincií Oristano, na východě s provincií Nuoro a na jihu s provinciemi Carbonia Iglesias a Cagliari, na západě byla vymezena břehy Středozemního moře. V roce 2016 došlo k reorganizaci administrativního dělení Sardinie a území této provincie bylo začleněno do nově ustanovené provincie Sud Sardegna.\n"}
{"id": "53793", "url": "https://cs.wikipedia.org/wiki?curid=53793", "title": "Carbonia-Iglesias (provincie)", "text": "Carbonia-Iglesias (provincie)\n\nCarbonia-Iglesias (\"Provincia di Carbonia-Iglesias\") byla italská provincie v oblasti Sardinie. Sousedila na severu s provincií Medio Campidano a na východě s provincií Cagliari, na jihu a západě byla vymezena pobřežím Středozemního moře. V roce 2016 došlo k reorganizaci administrativního dělení Sardinie a území této provincie bylo začleněno do nově ustanovené provincie Sud Sardegna.\n"}
{"id": "53796", "url": "https://cs.wikipedia.org/wiki?curid=53796", "title": "Metropolitní město Reggio Calabria", "text": "Metropolitní město Reggio Calabria\n\nMetropolitní město Reggio Calabria (\"Città metropolitana di Reggio Calabria\") je italský správní celek druhé úrovně v regionu Kalábrie. Vzniklo ze stejnojmenné provincie v roce 2015. Sousedí na severu s provincií Catanzaro a Vibo Valentia. Její břehy omývá na západě Tyrrhenské moře a na východě Jónské moře.\n\n"}
{"id": "53802", "url": "https://cs.wikipedia.org/wiki?curid=53802", "title": "Provincie Vibo Valentia", "text": "Provincie Vibo Valentia\n\nVibo Valentia (\"Provincia di Vibo Valentia\") je italská provincie v oblasti Kalábrie. Sousedí na severovýchodě s provincií Catanzaro a na jihu s provincií Reggio Calabria. Její břehy omývá na západě Tyrrhenské moře.\n\n"}
{"id": "53806", "url": "https://cs.wikipedia.org/wiki?curid=53806", "title": "Annihilator", "text": "Annihilator\n\nAnnihilator je kanadská thrash metalová kapela založená v roce 1984.\n\nKapelu založil v Ottawě v roce 1984 kytarista Jeff Waters. Společně se zpěvákem Johnem Batesem napsal a nahrál píseň Annihilator. Jedná se o historicky první píseň kapely, která se ovšem nikdy neobjevila na hudebním CD. Později se ke skupině připojili bubeník Paul Malek a baskytarista Dave Scott (Richer). Tato sestava vydržela dva roky, poté kapelu opustili Bates a Scott kvůli údajné nesnášenlivosti a odlišnostem mezi členy kapely. V této sestavě kapela vytvořila spoustu dobrých písní, které se staly základem prvních dvou desek.\nPo jejich odchodu se kapela přestěhovala do Vancouveru. Zde Waters zacelil díru po odcházejících. Mj. angažoval zpěváka Randyho Rampage, který byl členem vancouverské skupiny D.O.A. To bylo krátce předtím, než kapela vydala svoji první desku.\nWaters během celé kariéry skupiny libovolně mění členy včetně zpěváků. Kapela tedy v podstatě nemá stálé obsazení s výjimkou jednoho postu - Jeffa kytaristy.\n\n\n\n\n\n\n\n\n\n\n\n"}
{"id": "53814", "url": "https://cs.wikipedia.org/wiki?curid=53814", "title": "Hyperbola", "text": "Hyperbola\n\nHyperbola je rovinná křivka, kuželosečka s výstředností větší než 1. Lze ji také definovat jako množinu všech bodů v rovině o daném rozdílu vzdáleností od dvou pevných ohnisek.\n\nHyperbola také tvoří graf funkce formula_1 v kartézské soustavě souřadnic.\n\nTvar hyperboly má dráha tělesa v poli centrální síly (gravitační nebo elektrické pole vytvořené tělesem, které lze aproximovat bodem – tuto aproximaci lze beze ztráty přesnosti udělat pro všechna sféricky symetrická tělesa pro prostor mimo jejich vnitřek), pokud je rychlost tohoto tělesa vyšší, než je úniková rychlost.\n\nImplicitní vyjádření\nMnožina všech bodů X v rovině, které mají od dvou různých ohnisek formula_3 a formula_4 konstantní (neměnnou) absolutní hodnotu rozdílu vzdáleností.\n\nStandardní popis hyperboly:\n\nPokud formula_5, pak dostáváme rovnici rovnoosé hyperboly.\n\n\n\n\nUspořádáme členy v rovnici.\nZ prvních dvou členů vytkneme dvojku (koeficient) a doplníme je na druhou mocninu dvojčlenu. To samé provedeme i u následujících dvou členů, s tím rozdílem, že vytkneme minus.\nDále upravujeme rovnici tak, aby odpovídala středovému tvaru.\n"}
{"id": "53817", "url": "https://cs.wikipedia.org/wiki?curid=53817", "title": "Provincie Piacenza", "text": "Provincie Piacenza\n\nPiacenza (\"Provincia di Piacenza\") je italská provincie v oblasti Emilia-Romagna. Sousedí na jihu s provincií Genova, na severu s provinciemi Lodi a Cremona, na západě s provinciemi Pavia a Alessandria a na východě s provincií Parma.\n\n"}
{"id": "53819", "url": "https://cs.wikipedia.org/wiki?curid=53819", "title": "Bílé jezero", "text": "Bílé jezero\n\nBílé jezero ( ), leží na západě Vologdské oblasti v severozápadním Rusku. Od r. 1964 je součástí Šeksninské přehrady, která je zase částí Volžsko-baltské vodní cesty. Jezero má kruhový tvar. Má rozlohu 1290 km², délku 46 km a největší šířku 33 km. Průměrnou hloubku má 5-6 m, maximální hloubku 20 m. Leží v nadmořské výšce 113 m.\n\nOkolo jihozápadní části jezera vede Bělojezerský kanál (\"Белозерский канал\") dlouhý 67 km. Největší přítoky jsou řeky Kovža, Kema a Megra. Z jezera vytéká řeka Šeksna.\n"}
{"id": "53824", "url": "https://cs.wikipedia.org/wiki?curid=53824", "title": "Provincie Lodi", "text": "Provincie Lodi\n\nLodi (\"Provincia di Lodi\") je italská provincie v oblasti Lombardie. Sousedí na severu s provincií Milano, na východě s provinciemi Cremona, na jihu s provincií Piacenza a na západě s provincií Pavia.\n\nProvincie vznikla v roce 1992 odtržením 61 obcí od provincie Milano.\n"}
{"id": "53828", "url": "https://cs.wikipedia.org/wiki?curid=53828", "title": "Imandra", "text": "Imandra\n\nImandra ( ) je jezero v Murmanské oblasti v severozápadním Rusku. Rozkládá se v jihozápadní části poloostrovu Kola, v ruské části Laponska. Nachází se v severojižní ledovcovo-tektonické kotlině v horské části poloostrova. Má rozlohu 876 km² a je největší vodní plochou \"Murmanské oblasti\" a tedy i na \"poloostrově Kola\". Dosahuje maximální hloubky 67 m a má objem 11,2 km³. Leží v nadmořské výšce 128 m.\n\nJezero má složitý lopatkovitý tvar a mnoho zálivů, které se daleko zařezávají do souše. Břehovou linii má velmi členitou, pouze východní (\"Chibinský\") břeh je v severním úseku přímý. Skládá se ze tří částí:\nSeverní a centrální část jsou spojeny mělkým, Ekostravským průlivem (\"Иокостравский пролив\"), který je široký v nejužším místě 700 m. Západní část je spojena s centrální částí krátkým průlivem Širokaja Salma (\"Широкая Салма\").\n\nNa jezeře se nachází více než 140 ostrovů, z nichž je největší Erm s rozlohou 26 km².\n\nDo jezera vtéká přibližně 20 řek. Na západním břehu např Pirenga a Monče, které tvoří složité jezerně-říční systémy. Další přítoky jsou např. Belaja dlouhá asi 30 km a přitékající z jezera Velký Vudjavr nebo řeka Peča přitékající z Pečozera. Z \"Iokostravské Imandry\" vytéká řeka Niva, která teče do Bílého moře.\n\nJezero je napájeno sněhovými a dešťovými srážkami. Nejvyšší úrovně dosahuje hladina na konci června, nižší je v dubnu, zamrzá v listopadu a rozmrzá v květnu. Jezero je bouřlivé, náhle vznikají severní a jižní poryvy větru a způsobují silné vlnění. Voda v jezeře se vyznačuje velkou průzračností až do hloubky 11 m.\n\nSoučasnou podobu má jezero od roku 1952, kdy byla postavena hydroelektrárna (Vodní elektrárna Niva I, \"Нива ГЭС-1\") na řece \"Nivě\". \"Imandra\" se tak stala vodní nádrží, která dlouhodobě reguluje stav vody. Rozloha se zvětšila z 812 km² na 876 km² a rozsah kolísání úrovně vzrostl z 95 až 109 cm na 200 až 205 cm. Používá se také pro splavování dřeva a zásobování vodou.\n\nJe bohaté na ryby (maréna, lipan, siven) a rybolov je zde velmi rozšířen. Na západ od \"Imandry\" v pohořích Mončetundra a Čunatundra se rozkládá Laponská přírodní rezervace.\n\nJihovýchodně od jezera prochází železniční trať Sankt Petěrburg-Murmansk. Na severozápadním břehu \"Imandry\" v zátoce Mončeguba (\"Мончегуба\") leží město Mončegorsk.\n\n"}
{"id": "53838", "url": "https://cs.wikipedia.org/wiki?curid=53838", "title": "Sluneční hmotnost", "text": "Sluneční hmotnost\n\nSluneční hmotnost (formula_1) je v astronomii základní jednotkou pro vyjádření hmotností hvězd a jejich systémů (galaxií, hvězdokup, planetárních mlhovin, apod.). Je to hmotnost látky, z níž se skládá Slunce:\n\nHmotnost Slunce je přibližně 333 000 hmotností Země. Hmotnost hvězd se pohybuje od 0,05 formula_3 (hnědí trpaslíci) až do 150 formula_1 (veleobři). Hmotnost centrální části naší Galaxie je přibližně 200 miliard formula_1, hmotnost celé galaxie včetně koróny je 3–6 biliónů formula_1.\n\nPřibližná hmotnost Slunce se dá stanovit za pomoci kinematických parametrů obíhajících planet, například Země. Známe totiž dobu, za kterou Země oběhne kolem Slunce, a také střední vzdálenost od Slunce. Z fyzikálních zákonů plyne, že tzv. dostředivá síla, která Zemi nutí obíhat kolem Slunce, je právě gravitační síla mezi Sluncem a Zemí. Proto platí:\n\nformula_7\n\nkde formula_8 je hmotnost Slunce, formula_9 je hmotnost Země, formula_10 je doba oběhu Země kolem Slunce, formula_11 je střední vzdálenost Slunce-Země a formula_12 je gravitační konstanta.\n\nOdtud pak plyne:\n\nformula_13\n\nDo tohoto vztahu pak pouze dosadíme.\n\nPro přesnější určení je pak nutno použít namísto \"střední vzdálenosti\" délku hlavní poloosy elipsy trajektorie Země či jiného obíhajícího tělesa.\n\n"}
{"id": "53855", "url": "https://cs.wikipedia.org/wiki?curid=53855", "title": "Snímek obrazovky", "text": "Snímek obrazovky\n\nPočítačový termín snímek obrazovky (z angl. \"screenshot\") popisuje „zmrazení“ a zkopírování aktuální podoby obrazovky (monitoru počítače) a uložení v paměti počítače nebo i následný záznam na pevný disk v podobě grafického obrázku.\n\nSlovo screenshot můžeme volně přeložit jako „otisk obrazovky“ nebo „snímek obrazovky“.\n\nObvykle se pořizuje stisknutím klávesy Print Screen (na klávesnici za funkčními klávesami). Tím se kopie celého obsahu displeje přesune do tzv. schránky (clipboard). Následně jeho obsah lze uložit jako grafický soubor. Jeho velikost je dána použitým grafickým formátem, rozlišením obrazovky a barevnou hloubkou.\n\nScreenshot je však možné namísto klávesových zkratek získat také pomocí speciálních programů. Operační systém Windows 7 proto obsahuje již ve své základní verzi program Výstřižky, který práci se získáním i následnou úpravou snímku obrazovky zjednodušuje.\n\nSnímek pouze aktivního okna lze v některých operačních systémech (např. Microsoft Windows, Mandriva Linux) získat klávesovou kombinací Alt+PrintScreen (častější případ než PrintScreen). Výhodou je\n\nPro co nejlepší výsledek při následném tisku je vhodné před snímkováním zapnout na monitoru maximální možné rozlišení v kombinaci s vhodnou (zvětšenou) velikostí fontů Windows, případně použít jiný monitor, který podporuje ještě vyšší hodnoty.\n\nZískaný screenshot lze uložit jako obrázek pro pozdější použití, poslat ho jiným osobám, zveřejnit ho a podobně, jedná se například o vyfocení herní události, obrázky do elektronických průvodců (tutoriálů) nebo na web, prezentační fotografie pro nějaký software apod. Většina uživatelské dokumentace k obsluze programů s grafickým prostředím, různých návodů a školicích materiálů vzniká právě popsaným způsobem. Často bývá taky použit pro identifikaci problému SW, případně pro žertovné poukázání na nedokonalosti SW samotného nebo jeho chybových hlášek.\n\nStandardní způsob zpracování zachyceného snímku je jeho uložení do některého z obrazových formátů (JPG, PNG, BMP, …) a jeho následné zpracování (ostřižení, podtržení důležitých částí, …) pomocí specializovaného SW. V případě potřeby sdílení snímku na síti Internet (např. s kolegou, který chce vzdáleně vidět způsobený problém) se však ruční zpracování stává nepraktickým. Díky moderním webových prohlížečům s podporou přístupu do systémové schránky (pouze po interakci uživatele) lze s výhodou zachycený snímek rovnou zaslat bez potřeby meziukládání. Takovým nástrojem je např. služba http://ctrlv.cz ale taktéž třeba možnost přímého vložení snímku do diskuze na sociální síti Facebook.\nV mnoha případech nelze snímek obrazovky získat standardním způsobem – místo obsahu okna se zobrazí pouze černá plocha apod. Je to běžné např. u multimediálních přehrávačů, počítačových her nebo grafických programů pro DOS. Pro takové případy jsou určené specializované programy, ale ani ony si neporadí ve všech situacích.\n\nPříčinou zpravidla bývá to, že daný program vykresluje data přímo na grafické kartě počítače. PrintScreen je funkcí operačního systému, který nemá k paměti grafické karty přístup (je to pro něj prostor pouze pro zápis, nepřístupný pro čtení), proto nedokáže tato data zpřístupnit uživateli.\n\n"}
{"id": "53857", "url": "https://cs.wikipedia.org/wiki?curid=53857", "title": "Cue seznam", "text": "Cue seznam\n\nCue seznam nebo také cue soubor je ASCII textový soubor, který definuje rozvržení stop na kompaktním disku CD. Cue seznamy mají typicky přípony „.cue“. Původně byly využívány programem \"CDRWIN\" na vytváření audio CD, ale jsou používány i jinými aplikacemi jak pro vytváření obsahu CD disků, tak programy pro přehrávání hudby.\n\nPro audio CD jsou v cue seznamu uloženy názvy alb, umělců a písniček (audio stop) a jména používaných zvukových souborů. Mezi používané formáty patří zejména MP3 a WAV. Cue seznamy se používají zejména při vypalování nebo přehrávání \"livesetů\", kde jsou všechny stopy uloženy uvnitř jediného souboru.\n\nCue seznamy se nehodí pouze na audio, ale i na různé další typy CD ve spojení s obrazem disku (\"image souborem\"). Tento obraz má obecně příponu „.bin“.\n\nÚplný popis cue seznamu s výpisem příkazů je k nalezení v dokumentaci k programu CDRWIN.\n"}
{"id": "53859", "url": "https://cs.wikipedia.org/wiki?curid=53859", "title": "Demodulátor", "text": "Demodulátor\n\nDemodulátor je zařízení určené k demodulaci modulovaného signálu, který je přenášen analogovým přenosovým prostředkem, např. elektromagnetické (radiové) vlny, elektrický signál v koaxiálním kabelu, kroucené dvojlince atd. Demodulace se používá v přijímačích pro demodulaci přenášeného signálu a získání původního užitečného (modulačního) signálu (viz modulace).\nCharakter demodulátoru se liší podle typu modulace a typu přenosového prostředku. U modemu se používá číslicový demodulátor, u obyčejné krystalky nebo superhetu to je analogový elektrický obvod. U moderních rozhlasových, televizních přijímačů pro příjem analogového vysílání a moderních radioamatérských přijímačů se stále častěji používá číslicová demodulace přijímaného signálu, kdy se signál v mezifrekvenčním obvodu vzorkuje analogově-číslicovým převodníkem a dál se signál zpracovává v číslicových obvodech.\n\nU amplitudové modulace (AM) je k demodulaci určen speciální VF usměrňovač sloužící jako detektor (demodulátor) v radiových přijímačích elektromagnetických vln přenášejících užitečný modulovaný signál. V demodulačních usměrňovačích se užívají zejména diody s malou kapacitou (hrotová dioda, Schottkyho dioda).\n\n"}
{"id": "53869", "url": "https://cs.wikipedia.org/wiki?curid=53869", "title": "Žabčice", "text": "Žabčice\n\nŽabčice jsou obec v okrese Brno-venkov v Jihomoravském kraji. Leží v Dyjsko-svrateckém úvalu, zhruba 25 kilometrů jižně od Brna. Žije zde obyvatel.\n\nNa přelomu 20. a 21. století došlo k téměř úplnému propojení zástavby Žabčic a sousedních Unkovic. Také na jižní hranici katastru Žabčic vyrostly ulice Pomezní a Tichá, jejichž zástavba je od vlastní obce oddělena, avšak těsně sousedí se zástavbou sousední obce Přísnotice a tvoří čtvrť, které se lidově přezdívá Malé Žabčice.\n\nJedná se o vinařskou obec ve Velkopavlovické vinařské podoblasti (viniční tratě Staré vinohrady, Horní díly, Koválov, Čtvrtky, Zahrádky).\n\nNejstarší zápis o obci pochází z roku 1356, kdy jsou uvedeny pod jménem \"Zabczicz\". Roku 1373 je evidován zápis \"Sabcycze\". Žabčice byly od svého vzniku ve středověku malou rolnickou vesničkou. Patřily různým příslušníkům nižší šlechty. Později je získaly šlechtické rody Žerotínů, Pernštejnů, Valdštejnů, Ditrichštejnů a nakonec větev rodu Habsbursko-lotrinského. Posledním majitelem byl arcivévoda Bedřich.\n\nPo roce 1918 byl zemědělský dvůr Žabčice zestátněn a od roku 1925 byl v rozloze 400 ha předán do správy Vysoké školy zemědělské v Brně (dnes Mendelova univerzita v Brně) jako školní zemědělský podnik.\n\nAsi 2 km od Žabčic západním směrem se u silnice na Pohořelice nacházela osada Úlehla (Oulehla), kde bydlelo přibližně 30 obyvatel. Zbořena byla mezi roky 2012 a 2015 kvůli rozšiřující se těžbě písku.\n\n\nŽabčice leží na silnici II. třídy 416 ze Židlochovic do Pohořelic. Nájezd na dálnici D52 (evropskou silnici E461) Pohořelice-sever je vzdálen zhruba 7 km.\n\nŽabčicemi vede železniční trať Břeclav–Brno.\n\n\n"}
{"id": "53875", "url": "https://cs.wikipedia.org/wiki?curid=53875", "title": "Thulium", "text": "Thulium\n\nThulium (chemická značka Tm, \"Thulium\") je měkký stříbřitě bílý, přechodný kovový prvek, 13. člen skupiny lanthanoidů.\n\nThulium je stříbřitě bílý, měkký přechodný kov.\n\nChemicky je thulium poměrně stálé. Na suchém vzduchu se prakticky nemění, ve vlhkém prostředí se pouze pomalu pokrývá vrstvičkou oxidu. Snadno se rozpouští v běžných minerálních kyselinách za vývoje vodíku.\n\nVe sloučeninách se vyskytuje pouze v mocenství Tm. Soli Tm vykazují vlastnosti podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnost ve vodě se využívá k separaci lanthanoidů od jiných kovových iontů. Thulité soli mají obvykle zelenou barvu.\n\nThulium objevil roku 1879 švédský chemik Per Teodor Cleve a pojmenoval je po bájné zemi Thule.\n\nThulium je poměrně vzácný prvek, ze všech lanthanoidů se vyskytuje nejméně často a zemské kůře je obsaženo pouze v koncentraci 0,2–0,5 mg/kg. O jeho obsahu v mořské vodě údaje chybí. Ve vesmíru připadá jeden atom thulia na 1000 miliard atomů vodíku.\n\nV přírodě se thulium vyskytuje pouze ve formě sloučenin. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří \"monazity\" (Ce, La, Th, Nd, Y)PO a \"xenotim\", chemicky fosforečnany lanthanoidů, dále \"bastnäsity\" (Ce, La, Y)COF – směsné fluorouhličitany prvků vzácných zemin a např. minerál \"euxenit\" (Y,Ca,Ce,U,Th)(Nb,Ta,Ti)O.\n\nVelká ložiska těchto rud se nalézají ve Skandinávii, USA, Číně a Vietnamu. Významným zdrojem jsou i fosfátové suroviny – \"apatity\" z poloostrova Kola v Rusku.\n\nPři průmyslové výrobě prvků vzácných se jejich rudy nejprve louží směsí kyseliny sírové a chlorovodíkové a ze vzniklého roztoku solí se přidáním hydroxidu sodného vysráží jejich hydroxidy.\n\nSeparace jednotlivých prvků se provádí řadou různých postupů – kapalinovou extrakcí, za použití ionexových (iontoměničových) kolon nebo selektivním srážením nerozpustných komplexních solí.\n\nPříprava čistého kovu se obvykle provádí redukcí fluoridu thulitého TmF kovovým vápníkem:\n\nThulium se také vzácně využívá také jako zdroj tepla pro RTG – radioizotopový termoelektrický generátor.\n\nDíky svému velmi řídkému výskytu a vysoké výrobní ceně čistého kovu nemají v současné době kovové thulium ani jeho sloučeniny žádné významné komerční využití.\n\n\n"}
{"id": "53876", "url": "https://cs.wikipedia.org/wiki?curid=53876", "title": "Tanhá", "text": "Tanhá\n\nTanhá (pálí, sanskrt: \"trišna\") je buddhistický termín, který se překládá jako touha, žádostivost, žízeň, odpovídajícím překladem je však význam \"vášeň\", v porovnání Buddhovy identifikace příčiny utrpení v tanhá s latinskou etymologií anglického slova pro vášeň passion v infinitivu passió (\"trpět\"). Porovnat lze rovněž sanskrtský tvar slova \"trišna\" s českým \"trýzeň\". Nejde o náhodu, ale o etymologickou spojitost – oba tvary pocházejí z téhož praindoevropského kořene.\n\n\"Tanhá\" je jedním z 12 článků řetězu podmíněného vznikání. Tanhá je také tématem Druhé vznešené pravdy, ve které se praví, že touha je základní příčinou veškerého utrpení. Buddhistické spisy ji popisují jako touhu po smyslových objektech, které jsou spojeny s příjemnými pocity, nebo jako touhu po smyslových potěšeních. \"Tanhá\" je termín jak pro „touhu mít (získat) …“, tak pro „touhu nemít (zbavit se)…“. Můžeme toužit po přítomnosti příjemných pocitů i po nepřítomnosti nepříjemných pocitů.\n\nTouha či žádostivost pramení z mylného konceptu existence „já“, přesněji řečeno z mylného přesvědčení, že pokud „má“ přání budou splněna, povede to k „mému“ trvalému štěstí. Takovéto mylné domněnky obyčejně mají za následek další a další touhy a opakovanou snahu dosáhnout žádaného výsledku.\n\nPro žádostivost existuje ještě jeden odlišný buddhistický termín \"lobha\". \"Tanhá\" představuje spíše abstraktní pohled na žádostivost jako na příčinu znovuzrozování, zatímco \"lobha\" je žádostivost jako jedna z příčin konkrétního karmicky neprospěšného jednání, mluvení a myšlení (viz akusala múla).\n\n\"Tanhá\" nezahrnuje jen touhu po materiálních objektech či smyslových potěšeních, ale i touhu po (dalším) životě nebo smrti (pokud si někdo přeje spáchat sebevraždu), touhu po slávě (nebo po zapomenutí), touhu po různých mentálních nebo emočních stavech (štěstí, radosti, lásce). Tanhá zahrnuje všechno toužení, všechny žádosti a každé chtění, nezávisle na jejich intenzitě.\n\nBližší pohled odhalí, že světské touhy nemohou být plně uspokojeny, vinou pomíjivosti všech podmíněných věcí.\n\nBuddhistickým řešením problému žádostivosti je snaha o její úplné vyhasnutí a zničení sledováním ušlechtilé osmidílné stezky a kultivací Ctností.\n"}
{"id": "53880", "url": "https://cs.wikipedia.org/wiki?curid=53880", "title": "Krk (ostrov)", "text": "Krk (ostrov)\n\nKrk ( ', ') je chorvatský ostrov v Jaderském moři, v Kvarnerském zálivu. Jeho centrem je město stejnojmenného názvu. Administrativně ostrov spadá pod Přímořsko-gorskokotarskou župu. Má rozlohu 406 km² a do roku 1993 byl považován za největší ostrov Jaderského moře. Při novém měření bylo zjištěno, že stejnou rozlohu má i sousední ostrov Cres. Členité pobřeží s mnoha zálivy má délku 219 km. V roce 2011 zde žilo přes 19 200 obyvatel, což je nejvíce ze všech chorvatských ostrovů. Za 10 let vzrostl počet obyvatel o 8 %. Od roku 1980 je s pevninou spojen mostem (\"Krčki most\") dlouhým 1430 m. Jsou zde dvě jezera: \"Jezero\" a \"Ponikve\". Na severu ostrova u městečka Omišalj je od roku 1970 mezinárodní letiště Rijeka. Pro ekonomiku je důležitá i místní ropná rafinerie a především turistický ruch.\n\nNejvyšší hora Obzova v jižní části ostrova je vysoká 568 m n. m. Vedou na ni tři značené turistické cesty a je odsud dobrý výhled na ostrov Krk, Rab, Rijecký záliv i na pevninu.\n\nOstrov byl osídlen od pravěku, již v době neolitu. Římané ostrov dobyli v 1. století před Kristem a založili město Krk s názvem \"Curicum\". O jeho existenci se zmiňuje římský dějepisec Marcus Annaeus Lucanus. V 7. století ostrov zpustošili Avaři. Po roce 812 byl ostrov připojen k Byzantské říši a začaly se stavět křesťanské kostely: pozůstaky jednoho z nich se dochovaly v Mirine u městečky Omišalj. Od 1. poloviny 12. století do roku 1671 zde počínaje Dujamem I. Krčským († 1163) vládl chorvatský rod knížat Frankopanů, z nichž Bartol VIII. (†1361) roku 1336 osvobodil moravského markraběte a pozdějšího českého krále Karla ze zajetí benátských pirátů, a tak navázal diplomatické styky, jejichž výsledkem bylo povolání chorvatských mnichů glagolášů k založení slovanskéhoEmauzského kláštera v Praze. \n\nV letech 1480–1797 byl ostrov majetkem Benátské republiky a Frankopani byli podřízení benátskému dóžeti. Od roku 1797 patřil Habsburské monarchii, pouze v letech 1806–1813 byl součástí Napoleonem vytvořených Ilyrských provincií. V roce 1822 byl ostrov oddělen od Dalmácie a připojen k Istrii. V letech 1918–1920 a 1941–1943 byl okupován Itálií, 1943–1945 Německem. Po 2. světové válce se začal rozvíjet turistický ruch.\n\n\nLetovisko Njivice se nachází na severozápadním pobřeží ostrova Krk, přibližně 6 kilometrů od městečka Omišalj. Trvale zde žije asi 1200 obyvatel, letovisko je asi 1,5 km dlouhé a 600 metrů široké.\n\n\nFiktivní ostrov Everon ve hře Operace Flashpoint byl založen na ostrově Krk.\n\n"}
{"id": "53883", "url": "https://cs.wikipedia.org/wiki?curid=53883", "title": "Alice in Hell", "text": "Alice in Hell\n\nAlice in Hell je debutové album kanadské thrash metalové skupiny Annihilator. Album bylo vydáno v roce 1989. Znovu vydáno bylo dokonce dvakrát. Prvně v roce 1998, kdy byly navíc tři bonusové písničky. Podruhé v roce 2003 v dvoudiskové kompilaci společně s albem Never, Neverland.\n\nNázev písně „W.T.Y.D.“ je zkratka, která znamená „Welcome to Your Death“, což česky znamená \"vítej ve své smrti\".\n\n\nSkladby označené hvězdičkou jsou bonusovými skladbami na prvním znovuvydaném albu \"Alice in Hell\".\n"}
{"id": "53884", "url": "https://cs.wikipedia.org/wiki?curid=53884", "title": "Topořivé těleso", "text": "Topořivé těleso\n\nTopořivé těleso (latinsky \"corpus spongiosum, corpus cavernosum\") je vazivový útvar, který má za určitých okolností schopnost zvětšit svůj objem. V savčím organismu nacházíme topořivá tělesa typicky v blízkosti močové trubice a pohlavních orgánů, zvláště u samců jsou důležitá k navození erekce a umožnění pohlavního styku.\n\nTopořivá tělesa jsou okrsky podslizničního vaziva, která v relaxovaném stavu mají houbovitou konzistenci. Na povrchu bývají obaleny vazivovým pouzdrem (\"tunica albuginea\"), ze kterého dovnitř tělesa vystupují vazivové trámce (\"trabeculae\"). Štěrbiny a lakuny mezi trámci jsou vystlány endotelem, do těchto žilních kaveren ústí tepny přivádějící krev. Žíly odtékající z topořivého tělesa mají schopnost se uzavřít, při erekci tedy dojde k omezení odtoku krve, kaverny se naplní krví a topořivé těleso se zpevní a zbytní.\n\n\n\nVe slizničním vazivu dutiny nosní se nacházejí tlustostěnné žilní lakuny, tvořící útvar, který má také charakter topořivého tělesa. Nazývá se \"plexus cavernosus concharum\" a jeho funkcí je ohřívat vdechovaný vzduch.\n\nPři zánětu horních cest dýchacích zbytní a je příčinou pocitu ucpaného nosu.\n"}
{"id": "53885", "url": "https://cs.wikipedia.org/wiki?curid=53885", "title": "Vaaský kraj", "text": "Vaaský kraj\n\nVaaský kraj (, , ) byl od roku 1831, kdy car Mikuláš I. zavedl nové územní dělení Finska, do roku 1997 kraj na západě Finska o rozloze 27 319 km². 1. září 1997 byl kraj zrušen a jeho území bylo v rámci nově vytvořeného kraje Západní Finsko rozděleno na provincie Jižní Pohjanmaa, Pohjanmaa a Střední Pohjanmaa. Metropolí kraje bylo město Vaasa.\n\nTéměř celé území kraje původně náleželo k historické provincii Pohjanmaa, malé území na jihovýchodě k historické provincii Satakuntě.\n"}
{"id": "53890", "url": "https://cs.wikipedia.org/wiki?curid=53890", "title": "Provincie Pavia", "text": "Provincie Pavia\n\nPavia (\"Provincia di Pavia\") je italská provincie v oblasti Lombardie. Sousedí na severu s provinciemi Milano a Novara, na východě s provinciemi Lodi a Piacenza a na západě s provinciemi Alessandria a Vercelli.\n\n"}
{"id": "53893", "url": "https://cs.wikipedia.org/wiki?curid=53893", "title": "Provincie Novara", "text": "Provincie Novara\n\nNovara (\"Provincia di Novara\") je italská provincie v oblasti Lombardie. Sousedí na severu s provincií Verbano-Cusio-Ossola, na východě s provinciemi Varese a Milano, na jihu s provincií Pavia a na západě s provincií Vercelli.\n"}
{"id": "53895", "url": "https://cs.wikipedia.org/wiki?curid=53895", "title": "Provincie Fermo", "text": "Provincie Fermo\n\nFermo (\"Provincia di Fermo\") je italská provincie v oblasti Marche. Sousedí na severu s provincií Macerata a na jihu s provincií Ascoli Piceno. Její břehy omývá na východě Jaderské moře.\n\nProvincie vznikla odtržením 40 obcí od provincie Ascoli Piceno a začala fungovat v roce 2009.\n\n"}
{"id": "53898", "url": "https://cs.wikipedia.org/wiki?curid=53898", "title": "Provincie Terni", "text": "Provincie Terni\n\nTerni (\"Provincia di Terni\") je italská provincie v oblasti Umbrie. Sousedí na severu s provincií Perugia, na západě s provincií Viterbo, na východě s provincií Rieti a na severozápadě s provincií Siena.\n\n"}
{"id": "53900", "url": "https://cs.wikipedia.org/wiki?curid=53900", "title": "Ogliastra (provincie)", "text": "Ogliastra (provincie)\n\nOgliastra (\"Provincia dell'Ogliastra\") byla italská provincie v oblasti Sardinie. Sousedila na severozápadě s provincií Nuoro a na jihozápadě s provincií Cagliari, na jihu a východě byla vymezena pobřežím Tyrrhenského moře. V roce 2016 došlo k reorganizaci administrativního dělení Sardinie a území této provincie bylo začleněno do sousední provincie Nuoro.\n"}
{"id": "53906", "url": "https://cs.wikipedia.org/wiki?curid=53906", "title": "Cyrix Cx486SLC", "text": "Cyrix Cx486SLC\n\nCyrix Cx486SLC byl prvním CPU firmy Cyrix, která se po mnoha letech prodeje FPU koprocesorů rozhodla soutěžit s firmou Intel a nabídnout lepší výkon v porovnatelné nebo nižší ceně.\n\n486SLC byl zamýšlený jako vstupní čip pro soutěžení s procesory Intel 386SX a 486SX. Texas Instruments, který vyráběl čipy 486SLC pro Cyrix, také uvolnil svou vlastní verzi čipů. Jeho \"TI486SXLC\" nabízel 8 KB interní cache paměti proti 1 KB v originálním Cyrix designu, což samozřejmě přineslo vyšší výkon. Podobně pojmenované čipy IBM 486SLC však neměly s firmou Cyrix prakticky nic společného.\n\n486SLC, který obsahoval 600 000 tranzistorů, byl na trh uveden v květnu 1992. Stejně jako pozdější a slavnější Cyrix Cx5x86 to byl kříženec včleňující rysy z nových CPU (v tomto případě Intel 80486) při použití stávajícího staršího Socketu 1. Čip běžel rychlostí 25, 33, a 40 MHz, ačkoliv se zjistila problematická spolehlivost ve 40 MHz na některých operačních systémech.\n\n486SLC se dá popsat jako 386SX s instrukčním souborem 486 a s přidaným 1 KB cache L1. Po svém předchůdci zdědil 16-bitovou sběrnici 386SX a s tím spojený limit 16 MB RAM. Stejně jako 386 a 486SX neměl žádný matematický koprocesor (FPU), ale na rozdíl od 486SX dokázal spolupracovat se starším matematickým koprocesorem Intel 80387SX. \n\nKvůli výrazným omezením 16-bitové sběrnice 386SX a jeho výrazně menší L1 cache však celkově nemohl reálně soutěžit s Intel 486SX. Procesor byl proto nasazen především ve velmi levných nenáročných základních deskách a PC klonech. A díky jeho nízkému příkonu také v některých přenosných počítačích.\n"}
{"id": "53908", "url": "https://cs.wikipedia.org/wiki?curid=53908", "title": "Numedalslågen", "text": "Numedalslågen\n\nNumedalslågen je řeka v jihovýchodním Norsku. Se svými 352 km je jednou z nejdelších norských řek. Rozloha povodí činí 5600 km².\n\nPramení ve Skandinávském pohoří na náhorní plošině Hardangervidda v okolí hory Store Grananuten (1613 m n. m.) na území obce Eidfjord v kraji Vestland (). Pramenná oblast je vzdálena jen asi 25 kilometrů od Eidsjordenu. Odtud míří Numedalslågen do Vikenu, kde protéká údolí Sæterdalen a Numedalen, a protéká tedy přes obce Nore og Uvdal, Hol, opět Nore og Uvdal, Rolag, Flesberg, Kongsberg, Lardal a Larvik.\n\nNa toku je mnoho jezer a hydroelektráren – Nordvatnet, Hejsantjøna, Nordemanslågen, Laken, Bjornesfjorden, Geitvatnet, Kristofferhølen, Tjuvhyttjønne, Festningstjønne, Reinavatnet, Krossvatn, Skrykken, Langevatnet, Høllen, Ossjøen, Pålsbufjorden, Tunhovdfjorden, Norefjorden, Frygnefjorden, Kravikfjorden a další. Na horním toku již zmíněná jezera, v dolní části toku pod Kongsbergem Numedalslågen meandruje. Numedalslågen se vlévá do Larvikfjordenu, který ústí do průlivu Skagerrak, v Larviku ve Vestfold og Telemarkuu ().\n\nPrůměrný roční průtok vody na dolním toku činí 123 m³/s. Nejvyšší je v květnu a v červnu, převážně díky tajícímu sněhu. Od prosince do března je řeka pokrytá ledem.\n\nNumedalslågen je vyhlášeným revírem lososů a pstruhů, ale byl zde zaznamenán výskyt rybího parazita \"Gyrodactylus salaris\", což může znamenat jisté ohrožení zdejších populací ryb.\n"}
{"id": "53909", "url": "https://cs.wikipedia.org/wiki?curid=53909", "title": "Olbia-Tempio (provincie)", "text": "Olbia-Tempio (provincie)\n\nOlbia-Tempio (\"Provincia di Olbia-Tempio\") byla italská provincie v oblasti Sardinie. Sousedila na západě s provincií Sassari a na jihu s provincií Nuoro. Její břehy omývá na severu Středozemní moře a na východě Tyrrhenské moře. V roce 2016 došlo k reorganizaci administrativního dělení Sardinie a území této provincie bylo začleněno do sousední provincie Sassari.\n"}
{"id": "53914", "url": "https://cs.wikipedia.org/wiki?curid=53914", "title": "Vibrátor (sexuální pomůcka)", "text": "Vibrátor (sexuální pomůcka)\n\nVibrátor (v češtině označován také jako robertek) je erotická pomůcka, nejčastěji používaná při ženské masturbaci nebo jako doplněk (zpestření) u pohlavního styku. Jedná se o imitaci mužského penisu, která je více či méně věrná své předloze. Pro zvýšení příjemných prožitků vibruje. Varianta bez vibrací se nazývá dildo.\nŽenská erotická pomůcka byla sice popisována (nebo spíše naznačována) i v některých starověkých, především asijských, pramenech, ale veřejněji se o ní začalo vědět až v souvislosti s erotickými příběhy novověku. Podle všeho měly různé napodobeniny mužského údu také možnost plnění teplým mlékem, což mělo navodit dokonalejší dojem. Některé napodobeniny penisu byly velmi detailní, včetně nápodoby ochlupení. Existovaly (a stále existují) také robertky přímo určené pro akt dvou žen, s tím, že jedna si napodobeninu připevní – například řemínky.\n\nSoučasné vibrátory prošly mnoha inovacemi také vzhledem k osvětě a změnám postavení ženy. O jeho výhodách a dokonce potřebě k duševní rovnováze osamělých žen se hovoří velmi otevřeně. Jsou dokonce možnosti, jak „robertka“ používat dlouhodobě, třeba v rámci několika hodin a při běžném všedním životě. I s vibracemi. Původně byly k navození stavu vzrušení a očekávání používány pouze Venušiny kuličky, ale robertek prý poskytuje služby komplexnější.\n\nSamotný název „robertek“ je ryze český. Podle jedné legendy vznikl v souvislosti s celní prohlídkou a nálezcem předmětu. Jiná legenda ho zase dává do spojitosti s „podnikáním“ jedné manželky pracovníka zahraničního obchodu za socialismu. Manžel – vlastním jménem Robert – dovážel své ženě různé typy vibrátorů a ta je nejdříve půjčovala svým přítelkyním a posléze si z toho udělala tehdy „docela výnosný“ obchod, který neušel pozornosti bdělého souseda, který ji udal na policii. Tehdy se to rovnalo nezákonnému obohacování. O události vyšel v novinách fejeton, který název „robertek“ popularizoval.\n\nV roce 1999 vydala Univerzita Johnse Hopkinse knihu \"The Technology of Orgasm\" („Technologie orgasmu“) Rachel Mainesové. Kniha zaznamenala značný ohlas, tvrzení z ní přejímala populární média, mnohdy bez udání zdroje, a byly podle ní dokonce natočeny dva filmy (dokumentární \"\" (2007) a hraný \"Vrtěti ženou\" (původní název \"Hysteria\", 2011).\n\nÚstřední teze knihy tvrdí, že lékaři od starověku zcela běžně používali k léčbě hysterie u žen masáž pochvy s cílem vyvolat orgasmus (a že zmechanizování tohoto úkonu výrazně zvýšilo počet pacientů, které mohl lékař za den obsloužit). Tuto tezi však někteří historikové zpochybnili s tím, že pro tak zásadní tvrzení chybějí důkazy. Kingová také upozorňuje na ne vždy korektní interpretaci starověkých zdrojů. Mainesová ovšem sama na několika místech své knihy uvádí, že jde jen o hypotézu; za široké rozšíření této představy mohou i nekritická média.\n\nDělení vibrátorů dle jejich způsobu použití:\n\nPro výrobu vibrátorů se používají následující materiály:\n\n"}
{"id": "53917", "url": "https://cs.wikipedia.org/wiki?curid=53917", "title": "Rovnodennost", "text": "Rovnodennost\n\nRovnodennost (lat. \"aequinoctium\") je v astronomii okamžik, kdy je Slunce v rovině zemského rovníku, takže jeho paprsky dopadají na Zemi kolmo k její ose. Rovnodennost nastává dvakrát do roka:\nBřeznová rovnodennost je na severní polokouli přechod z astronomické zimy do jara a mluvíme tedy o jarní rovnodennosti, kdežto v září přechází léto v podzim a mluvme o rovnodennosti podzimní. Naproti tomu na jižní polokouli začíná jaro v září a podzim v březnu.\n\n\n\n\n\nV okolí slunovratu se délka dne mění velmi pomalu, a určit den slunovratu je proto obtížné. Naproti tomu rovnodennost lze s přesností jednoho dne určit daleko jednoduššími prostředky. Protože sluneční paprsky dopadají za rovnodennosti na zemský povrch kolmo k zemské ose, pohybuje se stín libovolného pevného bodu (například vrcholu jakékoli tyče) v průběhu dne po přímce (přesněji řečeno po rovnoběžce). Stačí tedy zaznamenat tři polohy stínu téhož bodu v průběhu dne, a pokud leží na přímce, je právě rovnodennost.\n\nJe proto pravděpodobné, že nejstarší kultury zakládaly svůj kalendář právě na rovnodennosti, která v některých kulturách určovala počátek roku. Tak je tomu například ve Starém zákoně (), který ovšem zachoval i jinou tradici podzimního počátku roku. Na jarní rovnodennosti dodnes závisí i proměnné datum židovských i křesťanských Velikonoc.\n\n\n\n"}
{"id": "53924", "url": "https://cs.wikipedia.org/wiki?curid=53924", "title": "Škoda 706 RTO", "text": "Škoda 706 RTO\n\nŠkoda 706 RTO (\"rekonstruovaný trambusový osobní\") je typ československého autobusu, který byl vyráběn národním podnikem Karosa mezi lety 1958 a 1972 (první prototyp již roku 1956). Ve výrobě byl nahrazen vozy Karosa řady Š. V Polsku byl ale licenčně vyráběn pod označeními Jelcz 272 a Jelcz 041 až do roku 1977.\n\nV Československu se na výrobě autobusů 706 RTO podílely podniky LIAZ (podvozek a motor) a Karosa (karoserie a kompletace). Od roku 1958 byly ve Státní výrobnách autodílů (SVA) v Holýšově prováděny generální opravy autobusů Škoda 706 RO, při kterých byly na původní podvozek dosazovány karoserie typu RTO vyrobené právě v Holýšově, čímž de facto vznikl nový vůz. V letech 1967 až 1972 potom SVA Holýšov stavěl vlastní autobusy 706 RTO-SVA na podvozcích z LIAZu.\n\nS výrobou autobusů Škoda 706 RTO se skončilo ve Vysokém Mýtě v 70. letech (od roku 1964 do roku 1968 se souběžně vyráběly ve V. Mýtě i autobusy nové řady ŠM 11, až v roce 1970 řadu RTO zcela nahradila výroba autobusů řady ŠL 11), ale ještě mnoho let poté se jejich podvozky a motory dodávaly např. do Polska pro stavbu autobusů Jelcz 272 a 041. V Polsku licenční výroba skončila v roce 1977.\n\nAutobus 706 RTO byl vyráběn pod značkou Škoda, neboť až do začátku výroby řady Š v Karose (polovina 60. let) byly autobusy vyrobené v Československu označovány podle značky motoru.\n\nJeště na počátku 90. let bylo na původním strojním zařízení v LIAZu vyráběno několik desítek nových motorů 706 ročně jako náhradní díly.\n\nVůz je dvounápravový a má trambusovou, polosamonosnou karoserii (jejíž ocelová kostra byla elektricky svařena) spočívající na nosném rámu. Vozová skříň byla oplechována z lisovaných profilů. Vstup do autobusu zajišťovaly jedny nebo dvoje (podle verze) dveře, které byly ovládány mechanicky nebo elektropneumaticky řidičem či průvodčím. Řidič měl navíc svoje vlastní dvířka v levé bočnici, která vedla přímo na jeho stanoviště. Interiér vozu byl obložen umakartem, střecha dřevovláknitými děrovanými deskami. Varianty MTZ, MEX a KAR byly uzpůsobeny k tahání autobusových vleků (Karosa B 40, Jelcz PO-1E).\n\nAutobus byl díky svému tvaru přezdíván „vajíčko“ nebo „okurka“ nebo „knedlík“. \n\nVelmi často se uvádí, že design karosérie je dílem Otakara Diblíka. Není to však úplně pravda: Diblík totiž přišel do Karosy až v době, kdy byl autobus téměř dokončený, podílel se tedy spíš na detailech, než na kompletním výtvarném řešení. Je také vysoce nepravděpodobné, že by zaběhlí návrháři z dob Sodomky ponechali vytvoření karosérie na čerstvém absolventu vysoké školy. Výše uvedené tvrzení spíše vychází z toho, že Diblík skutečně vytvořil interiér speciální luxusní verze autobusu pro výstavu Expo 58 v Bruselu. Ten byl určen pro 24 sedících cestujících, v jeho výbavě byl i televizor a v zadní části toaleta a kuchyňka. Pravděpodobně se později Diblíkovo jméno nepřesně vztáhlo na celou řadu RTO.\n\nAutobusy 706 RTO byly vyráběny ve čtyřech variantách: 706 RTO MTZ (městský tuzemský), 706 RTO MEX (městský exportní), 706 RTO KAR (meziměstský linkový) a 706 RTO LUX (meziměstský dálkový – autokar). Poslední modifikací vozu 706 RTO byl kloubový autobus Škoda 706 RTO-K vyrobený v jediném exempláři.\n\n\n\n\n\nV Karose bylo vyrobeno celkem 14 451 vozů 706 RTO. K tomu je ale potřeba připočítat ještě autobusy a karoserie vyrobené v SVA Holýšov a v LIAZu Rýnovice.\n\nDíky monopolnímu postavení společnosti Karosa se vozy 706 RTO objevily ve všech československých městech i na spojích ČSAD meziměstských i dálkových. Poslední autobusy 706 RTO dojezdily v roce 1986 na středním Slovensku a na Vsetínsku.\n\nTyto autobusy také byly exportovány (např. na Kubu, do Egypta, Bolívie, Rumunska, Afghánistánu, Tuniska a do mnoha dalších zemí).\n\nV roce 1961 byl představen prototyp autobusového návěsu Karosa NO 80 odvozeného z autobusu Škoda 706 RTO. K sériové výrobě však nedošlo. \n\nPolský autobusový přívěs Jelcz PO-1 se však hromadně vyráběl a byl používán i v Československu.\n\nProtože bylo do dnešní doby zachováno mnoho autobusů Škoda 706 RTO, následující výčet rozhodně není kompletní.\n\n\nSoukromé sbírky:\n\nDálková verze Škoda 706 RTO LUX byla hlavním neživým spoluúčinkujícím v československém filmu \"Florenc 13.30\" z roku 1957.\n\n\n"}
{"id": "53933", "url": "https://cs.wikipedia.org/wiki?curid=53933", "title": "Virovitica", "text": "Virovitica\n\nVirovitica (v cizích jazycích \"Wirowitiza, Viroviticza, Verewitiza, Verowitiza, Verowtiza, Verőcze, Verőce\", ) je město v Chorvatsku, leží u hranice s Maďarskem, nedaleko řeky Drávy ve Slavonii. Území stejnojmenné opčiny však částečně zasahuje také do vlastního Chorvatska. Je centrem Viroviticko-podrávské župy.\n\n\n"}
{"id": "53936", "url": "https://cs.wikipedia.org/wiki?curid=53936", "title": "Jimmy Carter", "text": "Jimmy Carter\n\nJames Earl „Jimmy“ Carter, Jr. (* 1. října 1924) je americký demokratický politik, byl 39. prezidentem Spojených států amerických (1977–1981), 83. guvernérem Georgie (1972–1975) a senátorem za Georgii (1962–1966). Carter v roce 2002 obdržel Nobelovu cenu za mír.\n\nV prezidentských volbách v roce 1976 porazil republikánského kandidáta Geralda Forda.\n\nZa jeho největší úspěchy je považováno vytvoření národní energetické politiky a reforma vlády, která vedla k vytvoření dvou ministerstev, Ministerstva energetiky a Ministerstva školství. Carter také úspěšně dereguloval některá průmyslová odvětví a zároveň prosadil silnější legislativu pro ochranu životního prostředí a rozšiřování národních parků na Aljašce. V mezinárodní politice se mezi jeho největší úspěchy řadí zprostředkování uzavření mírové dohody v Camp Davidu mezi Egyptem a Izraelem 26. března 1979, dohody o Panamském průplavu, vytvoření plných diplomatických styků s Čínou a pokračování v druhé řadě rozhovorů o omezení strategických zbraní (SALT), jejichž první část byla uzavřena již v roce 1972.\n\nBěhem jeho vlády USA nevedly žádnou válku. Carter pokračoval v podpoře indonéského prezidenta Suharta jako spojence během studené války a to navzdory masivnímu porušování lidských práv na Východním Timoru, který byl roku 1975 okupován a protiprávně anektován Indonésií.\n\nV roce 1979 byl Carter nucen čelit následkům druhého ropného šoku. V listopadu téhož roku začala jeho obliba u obyvatel klesat. V Íránu proběhla islámská revoluce a byl svržen proamerický íránský šáh Muhammad Rezá Pahlaví. Na americkém velvyslanectví v Teheránu bylo zadržováno několik desítek amerických občanů jako rukojmí a Íránci za jejich propuštění požadovali vydání bývalého šáha do Íránu. \n\nKdyž o měsíc později došlo k sovětské invazi do Afghánistánu na podporu vládnoucího marxistického režimu, Carter se začal jevit jako slabý prezident, za kterého vliv Spojených států ve světě začal klesat. Další vlna zklamání se objevila, když v dubnu 1980 zcela selhala operace na osvobození amerických rukojmí v Teheránu. Pokud by proběhla úspěšně, měl by Carter lepší pozici pro obhájení prezidentského úřadu. V listopadu téhož roku jej ale zcela podle očekávání porazil Ronald Reagan. O deset let později se přišlo na to, že vydání rukojmích bylo záměrně pozdrženo, aby se odehrálo až po volbách. Událost byla nazvána \"Říjnové překvapení\" (\"October Surprise\"). V souvislosti s vojenskou účastí SSSR v Afghánistánu začal podporovat afghánské mudžahedíny a přiměl olympijský výbor USA, že tento rozhodl 12. dubna 1980 o neúčasti amerických sportovců na XXII. LOH v Moskvě. \n\nPoté, co opustil úřad, začal se Carter věnovat především charitě a podílel se na mírovém řešení některých konfliktů. V roce 2002 obdržel za svou práci Nobelovu cenu za mír. Ještě dnes se nevyhýbá veřejnosti, přijímá účast v komentovaných zpravodajských událostech a publicistických pořadech – například nepodpořil americkou invazi do Iráku a kritizuje praktiky mučení válečných zajatců v rámci Operace Trvalá svoboda. Mimoto publikoval knihu \"Beyond the White House\". V srpnu 2015 mu byla diagnostikována rakovina.\n\n\n\n"}
{"id": "53941", "url": "https://cs.wikipedia.org/wiki?curid=53941", "title": "Gudbrandsdalslågen", "text": "Gudbrandsdalslågen\n\nGudbrandsdalslågen, též Lågen, je řeka v Norsku. Je dlouhá 204 km.\n\nOdtéká z jezera Lesjaskogsvatnet v obci Lesja v kraji Innlandet, jež je z části uměle nadrženo. Do jezera Lesjaskogsvatnet se vlévá mnoho potůčků z hor Digervarden (1780 m n. m.) a Storhøe (1868 m n. m.). Jezero leží 611 metrů nad mořem a jeho plocha je přibližně 5 km². Gudbrandsdalslågen odtéká z jezera k východu. U Lillehammeru se Gudbrandsdalslågen ze severu vlévá do jezera Mjøsa a to pak opouští pod jménem Vorma. Ta se vlévá zprava do Glommy.\n"}
{"id": "53942", "url": "https://cs.wikipedia.org/wiki?curid=53942", "title": "Lågen", "text": "Lågen\n\nJménem Lågen jsou nazývány norské řeky:\n"}
{"id": "53944", "url": "https://cs.wikipedia.org/wiki?curid=53944", "title": "Gerald Ford", "text": "Gerald Ford\n\nGerald Rudolph Ford, Jr. (14. července 1913 Omaha, Nebraska − 26. prosince 2006 Rancho Mirage, Kalifornie) byl 40. viceprezidentem Spojených států amerických (1973–1974) a 38. prezidentem Spojených států amerických (1974–1977). Je jediným prezidentem Spojených států, který se dostal do úřadu, aniž by byl zvolen buď jako prezident, nebo viceprezident. Poté, co v roce 1973 rezignoval na svou funkci viceprezidenta Spiro Agnew, byl Ford navržen prezidentem Richardem Nixonem na uvolněnou funkci a obě komory Kongresu jej schválily. Když 9. srpna 1974 prezident Nixon rezignoval, převzal Ford prezidentský úřad. Jako svého viceprezidenta si Ford vybral Nelsona Rockefellera, který je, spolu s ním, jediným viceprezidentem, který svou funkci nezískal ve volbách.\n\nBrzy poté, co se ujal úřadu prezidenta, udělil Ford svému předchůdci Richardu Nixonovi milost, která zabránila jeho případnému stíhání za zločiny, které mohl spáchat během svého prezidentství, především v souvislosti s aférou Watergate. Toto své rozhodnutí zdůvodňoval tím, že to bylo v zájmu země, byl však za ně velmi kritizován a někteří komentátoři tvrdí, že bylo jednou z příčin Fordovy porážky v prezidentských volbách v roce 1976.\n\nFord musel v květnu 1975 čelit vážné zahraničněpolitické krizi. Poté, co se v Kambodži dostali k moci Rudí Khmérové, podařilo se jim v mezinárodních vodách zajmout americkou obchodní loď Mayaguez. Ford vyslal armádní jednotky, aby zachránily zajaté Američany. Jenže vojáci se vylodili na špatném ostrově a tam narazili na neočekávaně tuhý odpor. Přibližně ve stejnou dobu byli propuštěni zajatí námořníci, o čemž ovšem v tu chvíli Američané nevěděli. Během bojů bylo raněno asi 50 mužů a 41 zahynulo. Předpokládá se, že padlo přibližně 360 khmérských vojáků.\n\nZa Fordova prezidentství se také Američané definitivně stáhli z Vietnamu, když ve dnech 29. dubna a 30. dubna 1975 evakuovali svou ambasádu v Saigonu.\n\nO první atentát se dne 5. září 1975 ve státě Kalifornie pokusila útočnice Lynette Fromme, zbraň však selhala a ochranka útočnici následně přemohla.\n\nDruhý atentát se stal 22. září 1975 ve městě San Francisco (stát Kalifornie). Pokusila se o něj \"Sara Jane Mooraová\", která dvakrát vystřelila, v davu lidí však minula.\n\nObě útočnice byly následně odsouzeny na doživotí.\n\nFord kandidoval na prezidenta ve volbách v roce 1976, ale porazil jej demokrat Jimmy Carter. Gerald Ford zemřel 26. prosince 2006 ve věku 93 let.\n\nV roce 1948 si vzal Elizabeth Ann Bloomerovou Warrenovou, kterou Američané nazývali Betty Fordová. Ta v roce 1974 podstoupila operaci rakoviny prsu. O své nemoci otevřeně hovořila. Stejně tak se zmiňovala o svém boji s alkoholem a opiáty. Betty Fordová zemřela 8. července 2011.\n\n\n"}
{"id": "53945", "url": "https://cs.wikipedia.org/wiki?curid=53945", "title": "Inkscape", "text": "Inkscape\n\nInkscape je svobodný a otevřený editor vektorové grafiky. Tento editor lze použít k vytváření nebo úpravě vektorové grafiky, jakou jsou ilustrace, diagramy, perokresby, grafy, loga, ale i složité obrazy. Výchozím vektorovým grafickým formátem Inkscape je SVG; lze však importovat a exportovat z a do mnoha dalších formátů.\n\nInkscape dokáže vykreslit základní vektorové tvary (např. obdélníky, elipsy, polygony, oblouky, spirály, hvězdy a třírozměrné kvádry) a text. Tyto objekty se dají vyplnit plnými barvami, vzory, radiálními nebo lineárními barevnými přechody a jejich okraje se dají případně vyhladit, vždy s nastavitelnou průhledností. Podporováno je také vkládání a volitelné trasování rastrové grafiky, což umožňuje v editoru vytvářet vektorovou grafiku z fotografií a dalších rastrových zdrojů. Vytvořené tvary lze dále transformovat, například posouvat, rotovat, změnit měřítko a zkosit. \n\nPráce na Inkscape začala v roce 2003 jako alternativní verze (fork) projektu Sodipodi. Sodipodi, vyvíjený od roku 1999, byl sám založen na programu Gillu (GNOME Illustration Application) Rapha Leviena.\n\nPodle informací od samotného Inkscape se slovo \"Inkscape\" vysvětluje jako složenina anglických slov \"ink\" (inkoust) a \"scape\" (stvol). \n\nAlternativní verzi programu (fork) vedli čtyři bývalí vývojáři ze Sodipodi (Ted Gould, Bryce Harrington, Nathan Hurst a \"MenTaLguY\" ); jako důvody pro odvětvení identifikovaly rozdíly v cílech projektu, otevřenost vůči příspěvkům třetích stran a technické neshody. Uvedli, že se v Inkscape zaměří na vývoj implementace kompletního standardu SVG, zatímco vývoj Sodipodi zdůraznil vývoj editoru vektorové grafiky pro obecné účely, možná na úkor SVG.\n\nPo rozvětvení vývojáři Inkscape výrazně změnili systém: přešli od programovací jazyka z C na C++ ; přijali vazby C++ z GTK + (dříve GIMP Toolkit) (gtkmm); přepracovali jeho uživatelské rozhraní a přidali řadu nových funkcí. Zejména v implementaci standardu SVG v Inkscape, i když v neúplné, se ukázalo postupné zlepšování.\n\nOd roku 2005 se Inkscape účastní programu Google Summer of Code.\n\nAž do konce listopadu 2007 byl zdrojový kód Inkscape hostován u společnosti SourceForge. Poté se přestěhoval do Launchpadu. V červnu 2017 se přestěhoval na GitLab.\n\nZákladní nástroje v Inkscape jsou: \n\n\nNavíc existují další specializované nástroje: \n\n\nVýchozím formátem v Inkscape je SVG verze 1.1, což znamená, že může vytvářet a upravovat se schopnostmi a v mezích tohoto formátu. Jakýkoli jiný formát musí být buď importován (převeden do SVG) nebo exportován (převeden z SVG). Formát SVG používá interně kaskádové styly (CSS). Implementace standardů SVG a CSS v Inkscape je neúplná. Zejména nativně nepodporuje vektorovou animaci. Inkscape má vícejazyčnou podporu, zejména u složitých skriptů. \n\nInkscape dokáže nativně (ve výchozím nastavení) importovat následující formáty: \n\n\nS pomocí rozšíření lze importovat následující formáty: \n\n\nInkscape dokáže ve výchozím nastavení \"exportovat\" do následujících formátů: \n\n\n\nNejnovější verze Inkscape je k dispozici pro platformy Ubuntu, OpenSUSE, Microsoft Windows a macOS. 32bitová i 64bitová verze jsou k dispozici pro počítače se systémem Windows. \n\nInkscape pro Mac OS typicky běží na XQuartz, i když základní GTK + nástrojová sada může být sestaven tak, aby spuštění nativně Quartz.\n\nInkscape je tzv. balen (a je tak k dispozici) pro všechny hlavní linuxové distribuce (včetně Ubuntu, Debianu, Fedory, OpenSUSE) s GTK+ verze 2.20+. \n\nPodpora Wacom Tablet pro GTK + 3 je v obnoveném projektu.\n\nHlavními problémy při přechodu na GTK+ 3 je nepřítomnost skutečné podpory v operačním systému Windows a některé těžké problémy při přechodu na verzi 3. \n\n\n"}
{"id": "53976", "url": "https://cs.wikipedia.org/wiki?curid=53976", "title": "Pečárka císařská", "text": "Pečárka císařská\n\nPečárka císařská nazývaná též pečárka obrovská (\"Agaricus augustus\" Fr. 1836) je jedlá houba z čeledi pečárkovitých.\n\n\n\nRoste v červenci až říjnu v listnatých i jehličnatých lesích a v parcích na okrajích cest. Vyskytuje se v celém mírném pásmu severní polokoule.\n\nJedlá houba\n\nJe možné ji zaměnit za podobnou rovněž jedlou pečárku vzácnou.\n\n\n"}
{"id": "54002", "url": "https://cs.wikipedia.org/wiki?curid=54002", "title": "Tiger I", "text": "Tiger I\n\nPanzerkampfwagen VI Tiger (též PzKpfw VI, Tiger I ausf.H či SdKfz 181) byl německý těžký tank vyvinutý za druhé světové války, který byl od roku 1942 nasazován v Africe a Evropě, obvykle v nezávislých těžkých tankových praporech. Jeho konečné označení \"Panzerkampfwagen VI Tiger Ausf. E\" se často zkracovalo na \"Tiger\". Tiger I poskytl německé armádě první obrněné bojové vozidlo s kanonem 8,8 cm KwK 36 (odvozený z kanonu 8,8 cm Flak 36). Vyráběn byl od srpna 1942 do srpna 1944 a celkem vzniklo asi 1 347 strojů.. Po srpnu 1944 byla výroba Tigru I postupně ukončena ve prospěch tanku Tiger II.\n\nZatímco byl Tiger I ve své době označován za vynikající konstrukci, byl překombinován s použitím drahých materiálů a výrobních metod náročných na práci. Byl také náchylný k určitým typům poruch i poruch podvozku a jeho dojezd byl omezen vysokou spotřebou paliva. Údržba byla nákladná, ale obecně mechanicky spolehlivá. Byl obtížný na přepravu a za blátivého počasí mu hrozila imobilita, zatímco v zimě hrozilo, že mu led a sníh ztuhnou mezi prokládanými koly typu \"Schachtellaufwerk\", čímž se zasekla. Toto byl problém na východní frontě v bahnitém období rasputice nebo za extrémního chladu.\n\nPřezdívku „Tiger“ tank dostal od Ferdinanda Porsche a římská číslice byla přidána poté, co do výroby vstoupil Tiger II. Původní označení bylo \"Panzerkampfwagen VI Ausführung H\" (doslova „obrněný bojový vůz/vozidlo VI verze H“, zkráceně \"PzKpfw VI Ausf. H\"), kde „H“ označovalo Henschela za projektanta a výrobce. V inventáři výzbroje byl klasifikován jako \"Sd.Kfz. 182\". Později v březnu 1943 byl znovu označen jako \"PzKpfw VI Ausf. E\" a v inventáři veden jako \"Sd.Kfz. 181\".\n\nV muzeích a soukromých sbírkách po celém světě v současnosti přežívá pouze sedm tanků Tiger I. Tiger 131 v britském tankovém muzeu, který byl získán během bojů v severní Africe, je v současné době jediným provozuschopným.\n\nPo prohrané 1. světové válce bylo Německo vázáno Versailleskou smlouvou, podle které nesmělo vyrábět a vlastnit zbraně mnoha typů, mezi něž patřily pochopitelně i tanky. Přesto se mu podařilo tajně provádět testy s tanky, jejichž pracovní názvy byly , či .\n\nPo nástupu Hitlera k moci Německo smlouvu vypovědělo a postupně začal vývoj a výroba nových strojů. V roce 1937 získala firma Henschel zakázku na zhotovení prototypu těžkého tanku \"DW1\", \"Henschel\" však zahájil práce na vývoji mnohem většího vozidla - 65 tunového \"VK 6501\". Své nabídky předložily i firmy Daimler-Benz, MAN a Porsche, takže se objevily prototypy tanků \"VK 3001\", \"VK 3601\" a \"VK 4501\". Dne 20. listopadu 1941 měli němečtí inženýři možnost zkoumat ukořistěný tank T-34 v neporušeném stavu, což u nich a u vojenských představitelů vyvolalo zděšení. Byl přerušen projekt \"VK 3001/3601\" a všechny dostupné prostředky byly soustředěny na vývoj těžšího tanku, který by překonal sovětský T-34.\n\nV den Hitlerových narozenin 20. dubna 1942 představily firmy Henschel i Porsche hotové prototypy strojů \"VK 4501\", které dostaly název \"PzKpfw VI. Tiger\". Bylo rozhodnuto, že tyto tanky bude vyrábět favorizovaná firma Henschel. Rozpracovaných 90 kusů Porscheho Tigeru (v drtivé většině bez věže, kterou jednotně vyráběl Krupp) se staly základem pro stíhač tanků Ferdinand/Elefant.\n\nTank Tiger byl vůbec první bojové vozidlo svého druhu od první světové války, jehož konstrukce vycházela z reálných bojových zkušeností, ponechávajíc stranou trochu zavádějící lekci španělské občanské války. Jeho celková hmotnost dosahovala téměř dvojnásobku hmotnosti raných T-34/76A. Jeho konstrukce neměla zajistit pouze převahu nad tímto sovětským strojem, ale šla o krok dále. Tank svou úrovní ochrany posádky a palebnou silou podstatně překonával všechna dosud zkonstruovaná vozidla. Na druhou stranu enormní velikost tanku, výrobní náročnost, velká hmotnost a z toho plynoucí výše pořizovacích nákladů způsobily, že tank nemohl být na bojišti nikdy víc než příležitostným hráčem.\n\nMohutné pancéřování a ničivá palebná síla jsou dvě vlastnosti, které se tanku Tiger zcela oprávněně připisují. Přesto se jedná jen o dva z celé řady faktorů, které determinují účinnost tanku v boji. Na síle pancíře si dali němečtí inženýři celkem dost záležet, ovšem konstrukce byla poměrně špatná, protože zde nebyly téměř žádné šikmé plochy. Všechny exponované vertikální a téměř vertikální plochy - spodní a horní část čelního pancíře korby, boční strany věže a zadní části korby, která měla stejný sklon jako horní čelní pancíř (81°) - měly max. tloušťku 100 mm. Nejexponovanější oblast, čelní strana věže, byla 120mm silná a většinu její plochy zde ještě zesiloval pancéřový kryt základny hlavně kanónu. Avšak kdyby např. čelní pancíř měl sklon 35 stupňů, poskytoval by ocelový plát tloušťky 60 mm posádce stejnou ochranu, jako 100 mm silný kolmý pancíř Tigeru. Tank tak mohl získat úsporu hmotnosti ve prospěch své pohyblivosti. Slabinou byl též zpočátku poměrně slabý 25 mm pancíř na stropu věže a korby. Tigery se stávaly vyhledávaným cílem britských letadel Hawker Typhoon, amerických P-51 Mustang či sovětských bitevníků Iljušin Il-2, na což Němci reagovali v polovině roku 1944 zesílením tloušťky stropu věže na 45 mm.\n\nPůvodní hlavní výzbroj měl tvořit kanón 75 mm L/70 KwK42, ovšem Hitler prosadil montáž 88 mm L/56 KwK36 kanónu, jehož střely měly paradoxně nižší průbojnost pancíře, než u menšího kanónu. Pro porovnání: protipancéřová střela Pzgr.39 ráže 75 mm mohla prostřelit 110mm silný pancíř (Pzgr.40 s wolframovým jádrem byla schopna probít až 150mm pancíř) se sklonem 30° na vzdálenost 1000m. Použitá zbraň však i přes větší ráži 88 mm probíjela za stejných podmínek 100mm a 138mm. Ovšem průnik této střely do nepřátelského stroje, znamenal téměř vždy jistou smrt posádky a zničení stroje a i pokud neprobil, často se stávalo, že prostě urval nepřátelskému tanku věž ze závěsu. Rozdíl ve výkonech byl dán rychlostí střel. U delšího 75 mm kanónu byla úsťová rychlost střely 925m/s, resp. 1120m/s pro výše zmíněné druhy střel, oproti 773 m/s a 930 m/s v případě 88 mm KwK36. Tradičně dobrá byla optika, v níž bylo nacistické Německo na světové špičce.\n\nK otáčení věže sloužil hydraulický a - při poruše - ruční mechanismus, který byl však složitý a značně pomalý, hydraulické ovládání bylo nepřesné. Ve zprávě, kterou po skončení války vypracovali britští důstojníci, se mj. píše, že \"„pracoviště střelce má značné nedostatky, je velmi stísněné, prvky k ovládání kanónu mají nevhodný tvar a jsou špatně umístěné. Prostředky k míření nejsou přiměřené, pouze nabíječ má ke své práci odpovídající podmínky.“\" Zpráva kritizuje také pracoviště radisty - střelce, velitele vozu a řidiče. Radista - střelec ovládal kulomet MG 34 ráže 7,92 mm pomocí pistolové rukojeti a čalouněné opěry hlavy na nosné konstrukci. Podle zmíněné britské zprávy \"„tato opěrka neustále doléhala na hlavu střelce a způsobovala mu neúnosné nepohodlí.“\"\n\nTank byl poháněn motorem firmy Maybach HL210 o výkonu 642 koní, později Maybach HL230 s výkonem o 52 koní vyšším. Motory tohoto fakticky monopolního německého výrobce byly samy o sobě vynikající, ovšem stěží mohly fungovat v tanku, jehož skutečná hmotnost překročila o 25 % hodnotu stanovenou technickými podmínkami. Motor musel pracovat v bojových podmínkách často na plný výkon, což vedlo k jeho přehřívání. Jakmile překročila provozní teplota 95 °C, docházelo k pronikání chladicí kapaliny do mazacího okruhu. Nejvyšší rychlost tanku při maximálně povolených otáčkách motoru byla 38 km/h, což však bylo o 3 km/h méně, než u tanku M4 Sherman a dokonce o 18 km/h méně, než u T-34/85. Motor měl každopádně ohromnou spotřebu paliva, byť její přesné vyčíslení je předmětem kontroverzí. Jestliže např. T-34 spotřebovala při jízdě v terénu 1,84 - 2,5 litrů nafty na 1 km, pak jeho spotřeba činila 7,8 - 10 litrů benzínu na 1 km.\n\nZajatí němečtí vojáci ohromovali spojenecké vojáky tvrzením, že plná nádrž (567 l) málokdy vystačila na více než 2,5 hodiny činnosti v terénních podmínkách. Analogická situace, jako s motorem, byla i s jinak vynikající hydraulicky ovládanou převodovkou. Ta sice byla snadno ovladatelná a získala si u řidičů tanků velkou oblibu. Na voliči bylo dokonce možno nastavit osm rychlostí pro jízdu dopředu a čtyři rychlosti pro jízdu vzad. Složité převodovce a řízení bylo však třeba věnovat svědomitou péči, což v bojových podmínkách bylo obtížné. Z výslechů zajatých německých vojáků je patrné, že selhání převodovky a řízení bylo nejčastější příčinou vyřazení tanku z další činnosti.\n\nTank měl i docela dobrý podvozek s přesazenými koly a 725 mm pásy. Tento systém však narazil na nepředvídaný problém - v drsných klimatických podmínkách zamrzalo u dočasně odstavených tanků bláto a rozbředlý sníh mezi koly, což bránilo jejich dalšímu pohybu. Nánosy hlíny a kamení mezi pojezdovými koly způsobovaly sjetí pásu z ozubeného kola nebo jeho pevné vzpříčení. K obdobným potížím docházelo také při couvání nebo otáčení v bažinatém terénu. Nepojízdné tanky se stávaly snadnou kořistí protivníka. I samotný pohyb v podmínkách východní fronty byl pro Tigery, jejichž měrné zatížení bylo 1,04 kg/cm², dosti podstatnou slabinou, které se osádky sovětských tanků naučily využívat. Další komplikací byla výměna úzkých pásů pro transport na železnici za široké bojové.\n\nPoprvé byly tanky Tiger nasazeny do bojů v září 1942 na východní frontě v Leningradské oblasti v počtu 3 kusů, avšak bez valného efektu (všechny tři zapadly a podařilo se zachránit jen jeden, zbylé dva byly zničeny před Sověty). Některé stroje zapadly v rozbahněném terénu, jiné postihly mechanické závady. Jediným kladem byla skutečnost, že žádná z protitankových zbraní neprostřelila pancíř tanku, i když došlo k několika poškozením kanónu sovětskými protitankovými střelami.\n\nV závěru roku 1942 byly odeslány první Tigery do Tuniska, aby čelily náporu spojenců. Počátkem roku 1943 se zapojily do bojů s poměrně dobrými výsledky, ovšem závady převodovky, řízení i problémy s pojezdovými koly jich vyřadilo z činnosti více, než bojové střety s nepřítelem.\n\nV té době se v Severní Africe objevily první americké tanky M4 Sherman, které sice na Tigery nestačily, ale které měly postupně zvyšující se početní převahu. Západní spojenci se stejně jako Sověti rozhodli jít cestou výroby středních tanků vyráběných ve velkém množství. Dne 16. ledna 1943 se sovětským vojákům podařilo ukořistit jeden nepoškozený tank Tiger, který byl dokonce vozem velitele roty. Jinak tanky měly ve své výzbroji i likvidační granát, což byla nálož ke zničení hlavně - německy die Rohrzerstöhrladung. Jestliže se stal tank nepojízdný a hrozilo, že padne do rukou nepřítele, nabíječ vsunul nálož do hlavně a aktivoval ji. Posádka musela tank rychle opustit, vzápětí exploze urazila hlaveň děla. V květnu téhož roku měla Rudá armáda všechny důležité informace o slabých a silných stránkách tohoto obrněnce a mohla tak začít s realizací příslušných protiopatření. V této době začalo docházet na východní frontu stále více Tigerů a začaly se dostavovat první výsledky.\n\nVelmi úspěšně si posádky vedly v bojích u Charkova na jaře 1943. Mezi německými vojáky se objevila sorta tankistů (tankových es), kteří svými stroji ničili desítky nepřátelských tanků a bojových vozidel. Je třeba však uvést, že takových špičkových osádek bylo poměrně malé množství. S narůstající bojovou činností Tigerů začalo docházet k jejich ztrátám, které byly způsobeny minami, zásahy, terénními překážkami a mechanickými poruchami. Počátkem července 1943 se rozhořela bitva u Kurska, při níž sice Němci zničili více sovětských tanků, než ztratili, ovšem ztráty již na rozdíl od protivníků nestačili nahradit. V této bitvě se ukázalo, že tank Tiger má kvůli své těžkopádnosti a značné spotřebě paliva nízkou schopnost vedení útočného boje spojeného s častou změnou palebného postavení. Proto byl zatlačen do boje obranného, k čemuž se paradoxně výborně hodil.\n\nV červenci byla na Sicílii přemístěna rota těžkých tanků, avšak výsledkem jejich působení byly vážné a zcela zbytečné ztráty Tigerů. Některé se zabořily v terénu, jiné zůstaly stát kvůli mechanické závadě. Při evakuaci ze Sicílie zbyl Němcům pouze jeden tento tank z původních sedmnácti. Z dalších bojů v Itálii stojí za zmínku bitva u Monte Cassina, kde Němci během 48 hodin ztratili patnáct ze svých šestnácti Tigerů. V průběhu roku 1943 doznal Tiger několika málo změn v síle pancíře, lepší optice a pojezdových kolech. Na pancíře se začala nanášet pasta „Zimmerit“, která měla bránit v přichycení magnetických min.\n\nKdyž provedli Spojenci roku 1944 invazi v Normandii, měli tam Němci celkem čtyři tanky Tiger. Bylo tam také pět Königstigerů, ovšem ty byly tak nespolehlivé, že byly odeslány raději do Německa, aby nepadly do rukou nepřítele. Koncem září 1944 téměř definitivně ustal skomírající přísun nových těžkých tanků z továrny v Kasselu. Po prvním říjnu továrnu opustilo pouhých 44 Tigerů. Při protiútoku v Ardenách v prosinci 1944 měli Němci na západní frontě jen 35 těchto tanků. Na jaře 1945 se zbývající těžké tanky ze západní fronty přesunuly na frontu východní. Podstatná část německých těžkých tanků bojovala již od roku 1943 proti Sovětům, kde utrpěly velké ztráty, které nešlo nahradit. Jestliže v polovině roku 1944 činil počet použitelných Tigerů čísla 670, pak na konci roku to bylo 316 a v únoru 1945 pouhých 216 strojů. Kapitulace německé armády v květnu 1945 znamenala i konec tanku Tiger, který se stal skutečným symbolem německé vojenské síly a jež z mnoha hledisek předznamenal vývoj moderních tanků.\n\nTěžký tank Tiger měl v některých ohledech závažné nedostatky. Byl to těžkopádný obr, jeho motor a převodovka nebyly dimenzovány pro pohon tak těžkého vozidla. Trpěl velmi často mechanickými poruchami, měl značnou spotřebu paliva a omezený dojezd. Podvozek s přesazenými koly byl složitý, jeho řádná údržba v bojových podmínkách téměř nemožná. Rychlost motorického otáčení věže byla příliš malá, nemluvě o ručním otáčení. Střelba na pohyblivé cíle byla obtížná, kanón postrádal stabilizátor, takže tank nemohl vést přesnou střelbu za jízdy. Proti tomuto výčtu vad stojí silné pancéřování a výkonný kanón, což byly dva důležité faktory, které z tanku Tiger udělaly obávanou zbraň na bojištích druhé světové války.\n\nTanků Tiger bylo vyrobeno poměrně malé množství, rovněž jeho obměn nebylo mnoho. Kromě základní varianty SdKfz 181 byly nejobvyklejšími stroji velitelské tanky SdKfz 267 a SdKfz 268, které byly zbaveny spřaženého kulometu, místo něhož byla montována výkonnější radiostanice s větší anténou. Kvůli demaskujícímu účinku této antény se ale velitelské vozy stávaly vyhledávaným cílem kanónů v jejich blízkosti. Několik málo Tigerů bylo přestavěno na ženijní tanky \"Bergepanzer\" (Sd.Kfz. 185). Další modifikací tanku bylo útočné dělo ráže 38 cm Sturmtiger.\n\nPodvozky, které vyrobila v roce 1942 firma Porsche, se staly základem pro stíhač tanků Ferdinand (SdKfz 184). Ferdinand byl těžký stíhač tanků, postavený na Porscheho podvozku, který byl pro tank Tiger zamítnut, ale byla škoda 90 již vyrobených kusů rozebrat, proto na něj byl umístěn výkonnější kanon ráže 88mm s délkou hlavně 71 ráží. Posádka byla chráněna velmi silným pancířem (200mm na čele, zbylé stěny 80mm). Verze Elefant byla vylepšena o kulomet MG 34 umístěný v pravé části přední stěny a o širší pásy.\n\n\n\n\n"}
{"id": "54008", "url": "https://cs.wikipedia.org/wiki?curid=54008", "title": "Kyčelnice cibulkonosná", "text": "Kyčelnice cibulkonosná\n\nKyčelnice cibulkonosná (\"Dentaria bulbifera\") je lesní bylina z čeledi brukvovitých.\n\n\nKyčelnice cibulkonosná je 30 - 60 cm vysoká lesní bylina\n\nPřevážně stinné, vlhké lesy, většinou bučiny a smíšené lesy s bukem, dubem a habrem. Dosud poměrně častý druh živinami bohatých bučin.\n\n \n"}
{"id": "54017", "url": "https://cs.wikipedia.org/wiki?curid=54017", "title": "Džomei", "text": "Džomei\n\nDžomei (593 – 17. listopad 641) byl v pořadí 34. japonským císařem. Vládl od roku 629 do roku 641. Císařovo rodné jméno bylo \"Tamura\".\nDžomei byl vnukem císaře Bidacua. Džomeiovým otcem byl princ Oshisakahikohitonooe, jeho matkou byla princezna Nukatehime. Na trůnu vystřídal svoji tetu, císařovnu Suiko. Začal vládnout 2. února 629, panoval až do své smrti. Suiko si před svou smrtí k sobě nechala zavolat právě Džomeie a ještě prince Yamasironooa. Každému z nich dala určité rady. Po její smrti se dvůr rozdělil vlastně na dvě strany, jedna podporovala Džomeie, druhá naopak Yamasironooa. Budoucí císař měl ale jednu výhodu, podporoval ho mocný klan Soga. Později příslušníci Sogy napadli Yamasironooa, který tím byl donucen se svojí rodinou spáchat sebevraždu.\n\nPo císařově smrti se vlády ujala Kógjoku, později ji vystřídal Kótoku, po jeho vládě se vládkyní stala Saimei. Teprve po její vládě se císaři stali Džomeiovi synové Tendži a Temmu.\n"}
{"id": "54023", "url": "https://cs.wikipedia.org/wiki?curid=54023", "title": "Motorola 68881", "text": "Motorola 68881\n\nMotorola 68881 byl matematický koprocesor (FPU), který byl použitý v některých počítačových systémech postavených na procesoru Motorola 68020 nebo 68030.\nPřidáním čipu 68881 se sice značně zvedla cena počítače, ale také se výrazně zvýšila rychlost vykonávání matematických výpočtů. To bylo většinou užitečné pro vědecký a matematický software.\n68881 měl osm 80-bitových datových registrů.\n\nMotorola 68882 byla vylepšenou verzí 68881, s lepším proudovým zpracováním, a později dosažitelný na vyšších taktovacích frekvencích počítače. Jeho instrukční soubor byl přesně identický se starší 68881.\n\n\n"}
{"id": "54024", "url": "https://cs.wikipedia.org/wiki?curid=54024", "title": "Michal Pivoňka", "text": "Michal Pivoňka\n\nMichal Pivoňka (* 28. ledna 1966, Kladno) je český hokejový trenér a bývalý český lední hokejista, mistr světa z roku 1985 a dlouholetý hráč NHL.\n\n\n\n"}
{"id": "54030", "url": "https://cs.wikipedia.org/wiki?curid=54030", "title": "Taiko", "text": "Taiko\n\nTaiko (太鼓) je slovo japonského původu a znamená doslova „tlustý buben“. Používá se jednak pro označení tradičních japonských bubnů a také pro označení stylu hry na tyto bubny. Hra na bubny Taiko prožívá v Japonsku nárůst popularity a i ve světě se dostává do čím dál větší obliby. \n\nHráči a nespočetné skupiny v Japonsku vystupují na různých tradičních slavnostech (Macuri). Taiko se v dnešní době vyvinulo i do koncertní moderní podoby, takže lze spatřit velmi sofistikovaná představení profesionálních skupin (Kodo, Ondekoza, Yamato).\n"}
{"id": "54034", "url": "https://cs.wikipedia.org/wiki?curid=54034", "title": "Sepultura", "text": "Sepultura\n\nSepultura (v portugalštině výraz pro hrob, hrobku, pohřeb) je brazilská death metalová skupina z města Belo Horizonte, kterou v roce 1984 založili bratři Max a Igor Cavalerovi. Na konci 80. a začátkem 90. byla hlavní silou v žánrech jako groove metal, thrash metal a death metal. Později ve své tvorbě čerpala ze stylů jako alternativní metal, world music, nu metal, hardcore punk a industrial metal. Sepultura je považována za jednoho z představitelů druhé vlny thrash metalu v pozdních osmdesátých letech a první půli let devadesátých.\n\nBěhem své existence skupina prodělala několik personálních změn. Max a Igor Cavalerovi odešli v letech 1996 resp. 2006. Současná sestava Sepultury se skládá ze zpěváka Derricka Greena, kytaristy Andrease Kissera, basáka Paula Jr. a bubeníka Eloye Casagrandeho. Po odchodu Igora Cavalery v roce 2006 v kapele nezůstali žádní původní členové. Paulo Jr., který je členem Sepultury od roku 1985, je jediným členem, který se objevil na všech nahrávkách. Kisser, který nahradil kytaristu Jaira Guedze, se Sepulturou debutoval na jejich druhém studiovém albu Schizophrenia (1987); on a Paulo Jr. jsou jediní členové, kteří se objevil na zbytku studiové tvorby.\n\nSepultura dosud vydala patnáct studiových alb, poslední je zatím \"Quadra\" (2020). Mezi nejúspěšnější alba patří \"Beneath the Remains\" (1989), \"Arise\" (1991), \"Chaos A.D.\" (1993) a \"Roots\" (1996). Ve Spojených státech Sepultura prodala přes 3 miliony nosičů a téměř 20 milionů po celém světě, čímž získala několik zlatých a platinových ocenění, včetně rozmanitých zemí jako je Francie, Austrálie, Indonésie, USA, Kypr a jejich domovská Brazílie.\n\nZáklad kapely byl položen již v roce 1980, kdy spolu začali hrát bratři Max Cavalera (zpěv, kytara) a Igor Cavalera (bicí). Samotná kapela vznikla v roce 1984, kdy se k bratřím Cavalerům připojili kytarista Jairo Guedez a basskytarista Paulo Jr. V roce 1985 vydala své první EP nazvané Bestial Devastations. Následující rok vyšlo první album kapely nazvané Morbid Visions. Po vydání Morbid Visions kapelu opustil Jairo Guedez a na jeho místo nastoupil Andreas Kisser. V roce 1987 vyšlo druhé album Sepultury pojmenované Schizophrenia, které bylo zlomem v historii skupiny. Všechna dosavadní alba vyšla u značky Cogumelo Records. Právě album Schizophrenia zapříčinilo to, že kapela podepsala smlouvu s Roadrunner Records.\n\nPod hlavičkou Roadrunner records vyšlo v roce 1989 album Beneath The Remains, které bylo následováno dlouhým evropským turné. V roce 1991 se z dílny Sepultury vynořilo album Arise, které vyšlo 4. dubna. Díky tomuto počinu se kapela stala jednou z nejvíce velebených skupin 90. let. Následující album pojmenované Chaos A.D. vyšlo v roce 1993 a bylo velkým hitem mezi fanoušky metalové hudby, navíc se na něm poprvé začal objevovat zvuk punk rocku. Tento trend pokračoval i na následujícím albu Roots (vydáno 1996).\n\nOd té doby ale začaly kapelu postihovat skoro jen samé starosti a problémy. První nepříjemná událost se stala v roce 1996, kdy před vystoupením na festivalu v Donningtonu Monsters of Rock kytarista a zpěvák skupiny Max Cavalera společně se svojí ženou a manažerkou Sepultury Glorií odjeli do Ameriky, kvůli smrti jejich syna při autonehodě. Kapela tedy vystoupila jako trio.\n\nRok 1996 se černě nezapsal jen do života Cavalerů, ale i do historie Sepultury. Ke konci roku 1996 kapelu opustil právě Max Cavalera a založil vlastní kapelu Soulfly.\n\nDíru po Cavalerovi zacelil Američan Derrick Green. Společně s Greenem kapela v roce 1998 vydala album Against. Against bylo méně úspěšné, než dva jeho předchůdci. V tomto duchu se neslo i následující album Nation. Na těchto dvou albech se Sepultura začala vzdalovat thrash metalu. V roce 2002 vyšlo živé album Under A Pale Grey Sky, což je záznam posledního koncertu Maxe Cavalery se Sepulturou. Kapela toto album neuznává jako oficiálně vydané. V témž roce vyšlo i EP Revolusongs. V roce 2003 skupina vydala album Roorback, které přineslo spoustu pozitiv. Tímto albem se seskupení rozžehnalo s Roadrunner records a přešlo pod SPV Records. Pod hlavičkou SPV Records již vyšlo živé album Live in Sao Paulo.\n\nV dubnu roku 2006 vyšlo album Dante XXI, které bylo hodně diskutované, protože se k němu kapela moc nehlásila. Album mělo velký úspěch zvlášť písní Convicted in Life.\n\nO tří roky později vyšlo (už bez Igora Cavalery) album A-lex. S novým bubeníkem s Jeanem Dollabellou vytvořili, z pohledu stálých alb trochu odlišné album. Je v něm poznat jiný bubeník, který do kapely vnesl trochu svého umění.\n\nV roce 2011, v červnu, Sepultura vydala své nyní poslední album s názvem Kairos. Po 5 letech ve stejné sestavě nahrála tahle čtyřka album plné síly a hlavně toho, co vše Sepultura jako taková prožila, tzv. očištění. Derrickův jasný hlas, Andreasovy perfektní riffy, Paulova basa a Jeanovy bubny. Tak se dá popsat tahle čtyřka, která stále svými brazilskými kořeny občas prožene nějakou tu brazilskou muziku.\n\nSepultura vystoupila v ČR v roce 2010 i 2011 na festivalu Brutal Assault a na konci roku ještě na koncertu v Praze. V letošním roce (2012) kapela zahajuje 10. června turné po ČR koncertem ve Velkém Meziříčí.\n\nV roce 2017 vydala skupina desku Machine Messiah, kterou český web iREPORT zhodnotil převážně pozitivně a vyzdvihl skvělou formu zpěváka Derricka Greena.\n\n\n\n\n\n\nNáhradníci\n\n"}
{"id": "54038", "url": "https://cs.wikipedia.org/wiki?curid=54038", "title": "Licko-senjská župa", "text": "Licko-senjská župa\n\nLicko-senjská župa (chorvatsky Ličko-senjska županija) je župa na severu Dalmácie v Chorvatsku. Její hlavní město je Gospić. Rozkládá se na území regionu, známého pod názvem Lika.\n\nŽupa hraničí na jihu se Zadarskou župou, na východě s Bosnou a Hercegovinou, její entitou Federací Bosny a Hercegoviny, na severu pak s Karlovackou a Přímořsko-gorskokotarskou župou. Na západě je mořské pobřeží. K župě patří ještě některé ostrovy, např. severní část Pagu. Ve vnitrozemí se nacházejí velmi známé národní parky a pohoří Velebit. Licko-senjská župa patří k těm největším v zemi, zároveň ale také k těm nejchudším a nejméně osídleným. 86 % obyvatel jsou Chorvati a 12 % tvoří Srbové. Původně bylo obyvatelstvo etnicky zastoupeno v poměru 1:1, avšak po chorvatské válce za nezávislost se tento poměr změnil ve prospěch obyvatelstva chorvatské národnosti.\n\n\n"}
{"id": "54040", "url": "https://cs.wikipedia.org/wiki?curid=54040", "title": "Bohumil Mathesius", "text": "Bohumil Mathesius\n\nBohumil Mathesius (14. července 1888 Praha – 2. června 1952 Praha) byl český básník, překladatel, editor, publicista a literární vědec (rusista), bratranec jazykovědce Viléma Mathesia.\n\nV letech 1898–1906 navštěvoval gymnázium v Truhlářské ulici v Praze, v letech 1906–1912 studoval na Univerzitě Karlově obory čeština a francouzština. V roce 1909 debutoval v almanachu \"Kniha mladých\" povídkou \"Hans Plum v divadle\". Po jednoleté vojenské službě (1912–1913) učil na gymnáziu v Praze-Smíchově. Roku 1914 byl mobilizován a na srbské a italské frontě, kde byl celou I. světovou válku byl dvakrát raněn. 1919 odešel jako vojenský dobrovolník na Slovensko, kde po demobilizaci působil jako úředník. Do Prahy se vrátil v roce 1921. V roce 1925 byl členem výboru \"Společnosti pro kulturní a hospodářské sblížení s Novým Ruskem\". V letech 1926–1927 redigoval spolu s Františkem Xaverem Šaldou a Juliem Fučíkem časopis Tvorba. V roce 1927 spoluzakládal Literární noviny a v letech 1934–36 byl jejich šéfredaktorem. Od roku 1945 byl profesorem Univerzity Karlovy pro ruskou a sovětskou literaturu. Zemřel na rakovinu a je pohřben v Praze-Strašnicích. Dne 25. února 1948 podepsal výzvu prokomunistické inteligence \"Kupředu, zpátky ni krok\" podporující komunistický převrat.\n\nJako literární vědec se specializoval na ruskou literaturu, ze které přeložil řadu děl. Překládal však též z němčiny, francouzštiny, norštiny a latiny. Velmi uznávanými se staly jeho parafráze a volné překlady staré čínské poezie (\"Zpěvy staré Číny\", \"Nové zpěvy staré Číny\", \"Třetí zpěvy staré Číny\", později i časopisecky publikované \"Zpěvy nové Číny\", zaměřené na moderní čínskou poesii, parafráze byly vytvořeny ve spolupráci se sinologem Jaroslavem Průškem), které velmi ovlivnily celou následující básnickou generaci (velmi silně např. Jana Skácela). Později publikoval i antologii japonských básní tanka pod názvem \"Verše psané na vodu\" (ve spolupráci s Vlastou Hilskou). Také přispěl do Ottova slovníku naučného statěmi z ruské literatury.\n\nMĚSÍC NAD NOVÝMI ŘEKAMI\n\nMěsíc se nabod na hrot orobince,\nohromný narzivělý lampión,\npár kachen táhne ku dědince,\npuškvorec voní nad vodou;\nondatra krouhá křehce v rákosině\na vítr zaleh do ostřic -\nsám sedím, stín ztracený v dubů stíně,\na hledím na měsíc.\n\nZe sbírky \"Babí léto\".\n\n\n\n\n\n"}
{"id": "54041", "url": "https://cs.wikipedia.org/wiki?curid=54041", "title": "Richard Gatling", "text": "Richard Gatling\n\nDr. Richard Jordan Gatling (12. září 1818 – 26. února 1903) byl americký vynálezce, který se proslavil vynálezem tzv. Gatlingova kulometu s rotujícím svazkem hlavní (vyvinut během Americké občanské války, patentován v roce 1862). Kvůli manuálnímu pohonu zbraně tento kulomet současná odborná literatura paradoxně nezařazuje mezi automatické zbraně - nabíjení zbraně a odhoz nábojnice nepracoval na principu tlaku plynů, ale díky ručnímu pohonu střelce.\n"}
{"id": "54044", "url": "https://cs.wikipedia.org/wiki?curid=54044", "title": "Clark Gable", "text": "Clark Gable\n\nWilliam Clark Gable (1. února 1901 – 16. listopadu 1960) byl americký filmový herec.\n\nNarodil se 1. února 1901 v Cadiz v Ohiu Williamu H. Gablovi a Adelin Hershelmanové. Matka mu zemřela na mozkový nádor, když mu bylo 9 měsíců. Jeho otec se znovu oženil a usadil se ve vedlejším městě v Ohiu, kde Clark začal chodit do školy. Později se přestěhovali do Ravenny u Akronu v Ohiu. Brzy potom odešel ze školy a začal pracovat v Akronských továrnách na pneumatiky. Po zhlédnutí hry, která ho velmi zaujala, se Clark rozhodl stát se hercem. Do svých jednadvaceti let se nemohl prosadit. V jednadvaceti však zdědil jistý majetek a začal hrát s druhořadými herci. V Portlandu v Oregonu si našel práci jako prodavač v obchodním domě. Tam potkal vnuka slavné herečky Laury Hope Crewsové, který ho povzbuzoval a dostal ho zpět na divadelní prkna a do jiné divadelní společnosti. Josephine Dillon ho učila herectví a připravovala ho na hereckou kariéru.\n\nA v roce 1924 odjel, za Josephininy finanční podpory, do Hollywoodu, kde se stala jeho manažerkou a první manželkou. Dostával role v němých filmech a nebyl o něj moc zájem, tak se vrátil zpět k divadlu. Po přesvědčivém výkonu v divadelní hře \"The Last Mile\" uzavřel smlouvu s MGM a v roce 1930 dostal svou první roli ve filmu \"The Painted Desert\". Po premiéře filmu v lednu roku 1931 se Clark Gable stal dobře placenou hvězdou hollywoodských filmů. Dostal Oscara za nejlepší mužský herecký výkon v hlavní roli ve filmu \"It Happened One Night\". Byl a je spíš známý díky své roli Rhetta Butlera ve filmovém zpracování románu \"Jih proti Severu\" (Gone with the Wind), za kterou byl nominován na dalšího Oscara.\n\nPři natáčení \"Jihu proti Severu\" (1939) se oženil s Carol Lombardovou, což byla jedna z nejšťastnějších věcí, kterou udělal ve svém osobním životě. Ale Carol Lombardová zemřela při pádu letadla v roce 1942. Velmi pro ni truchlil a připojil se k americké armádě, k letectvu a dostal několik medailí. V roce 1945 se opět vrátil k filmu a natočil \"Adventure\", který nebyl zrovna úspěšný. Clark byl velmi nešťastný a vypršela mu smlouva s MGM. V roce 1953 mu MGM nabídli spolupráci, ale on odmítl a rozhodl se pracovat nezávisle. Gablův poslední film byli \"Misfits\" (\"Mustangové\"), v kterém si zahrál s Marilyn Monroe . Clark Gable zemřel 16. listopadu 1960 ve věku 59 let na infarkt v Los Angeles.\n\n\n\n"}
{"id": "54050", "url": "https://cs.wikipedia.org/wiki?curid=54050", "title": "Slatiňany", "text": "Slatiňany\n\nSlatiňany (německy:\"Slatinian\") jsou město na úpatí Železných hor 4 km jižně od okresního města Chrudim. Žije zde  obyvatel.\n\nPrvní písemná zmínka o Slatiňanech pochází z roku 1294, kdy zde na skalnatém ostrohu nad řekou Chrudimkou stála pouze dřevěná gotická tvrz. Jejím vlastníkem byl podle českého historika Augusta Sedláčka v letech 1294 až 1297 František ze Slatiňan. Název města Slatiňany je odvozen od slatí (či slatin), uprostřed kterých původní osada vznikla. Ve Slatiňanech se ovšem traduje i pověst o chasníkovi, honícím divoké prase s dřevěnou tyčí křičíc \"„S latí na ní!“\", což je spíše produkt lidové slovesnosti z pozdější doby.\n\nRoku 1349 je osada zmiňována jako \"Slatyna Swankonis\" (Slatina Svaňkova) podle plebána Svaňka. V roce 1371 náležela spolu s dalšími dvěma vesnicemi, tvrzí a přilehlým dvorem Zbyňkovi, řečenému Otháj ze Slatiňan. Od roku 1386 Slatiňany náležely vladykům z Poběžovic a Tuněchod. Jeden z vladyků, Václav ze Slatiňan, se v roce 1415 připojil ke stížnému listu českých a moravských pánů do Kostnice. Od vladyků z Tuněchod získal panství po roce 1415 Bleh z Lipky a ze Strádova, který jej roku 1438 (1437) zastavil Alšovi z Bítovan a Vítkovi z Talmberka. Jeho potomci, synové Matěj a Vítek (1454), a Diviš z Talmberka (1464), maršálek královny Kunhuty, drželi Slatiňany až do roku 1469, kdy byla osada i s tvrzí vypálena vojskem Zdeňka ze Šternberka, který se u Chrudimi spojil s vojskem uherského krále Matyáše Korvína.\n\nV roce 1497 je tvrz i osada uváděna jako pustá. Patřila Šárovcům z Šárova, kteří ji prodali 1525 Chrudimi. V letech 1525 až 1547 byla osada Slatiňany v majetku královského věnného města Chrudimi, v roce 1547 však byly Slatiňany spolu s dalšími statky městu zkonfiskovány pro účast na protihabsburském boji. Ferdinand I. Habsburský postoupil toto panství roku 1548 Janovi z Pernštejna. Ten jej ještě téhož roku prodal Lhotským ze Zásmuk, od nichž panství v roce 1554 získali Fraňkové z Liběchova. V roce 1575 koupil panství pražský měšťan Bohuslav Mazanec z Frymburka a nechal na místě tvrze vystavět renesanční zámek.\n\nRoku 1595 koupili Slatiňany Karlíkové z Nežetic. Těm (Jiřímu z Nežetic) bylo ovšem za účast na povstání roku 1618 o čtyři roky později panství zkonfiskováno králem a hned nato, v roce 1623 prodáno Lvovi Burianovi Berkovi z Dubé. Od Berků koupil Slatiňany František Adam z Bubna a z Litic, jenž je prodal před rokem 1671 Adamu Zikmundovi Purkartovi z Voděrad. Roku 1710 byly Slatiňany prodány Karlu Josefu Zumsandovi ze Sandbergu. Od Sandbergů koupil zámek s panstvím roku 1732 František Josef, hrabě ze Schönfeldu, který jej připojil k nasavrckému panství. Jeho jediná dcera Marie Kateřina se později v roce 1746 provdala za Jana Adama, knížete z Auerspergu, jenž po ní v roce 1773 panství zdědil.\n\nNejvětšího rozkvětu doznala obec v letech, kdy panství vlastnila knížecí rodina Auerspergů. V této době se postupně z bezvýznamné vsi staly Slatiňany hospodářsky i kulturně živým místem. Vznikl zde například v roce 1859 cukrovar s rafinérií a kostkárnou, který stejně jako kamenný most přes řeku Chrudimku postavil stavitel František Schmoranz, v roce 1877 pak továrna na umělá hnojiva, parní pila v roce 1901 a v roce 1903 lihovar, vše náležící pod hospodářskou správu Františka Josefa, knížete z Auerspergu.\n\nMimoto byla ve Slatiňanech v roce 1899 založena pány Cilkem a Trdlicou továrna na výrobu katrů a dřevoobráběcích strojů. Později, z důvodu malého zájmu o její výrobky, továrna změnila nejen majitele (Černý a Němec), ale i sortiment. Nově se v ní montovaly hasičské stříkačky a v roce 1907 továrnu koupil Raimund August Smekal, známý pražský průkopník požární techniky. Továrna po modernizaci začala vyrábět nejen hasičské stříkačky, ale i požární vozy, tělocvičné nářadí a v letech 1912-1913 vyrobila v licenci i několik osobních automobilů. Od roku 1937 vedl po úmrtí R. A. Smékala továrnu prokurista Potůček, který ji rozšířil a zmodernizoval.\n\nAuerspergové vlastnili zámek, pozemky i hospodářskou výrobu ve Slatiňanech až do roku 1938, kdy zemřel František Josef, kníže z Auerspergu. Poté, co zemřel roku 1942 ve Vídni i jeho syn Ferdinand Maria, místní větev Auerspergů vymřela po meči. Po něm zámek, pozemky i hospodářství převzal manžel Ferdinandovy sestry Marie, Karel Josef, hrabě z Trauttmansdorffu-Weinsbergu, jemuž byl majetek zkonfiskován a zestátněn v roce 1945 na základě Benešových dekretů.\n\nTaké továrna Potůček přešla po znárodnění v roce 1948 pod Sigmu Olomouc jako THZ (továrna hasicích zařízení). K další reorganizaci došlo v roce 1962, kdy byl n.p. THZ Vysoké Mýto začleněn do tehdejšího n. p. Karosa Vysoké Mýto jako závod 03, specializovaný na výrobu kropicích cisteren. Výroba hasicí techniky byla v té době utlumena, vyjma požárního automobilu CAS K16 na podvozku Liaz, který byl odvozen od běžného kropicího vozu. Přesto se ve Slatiňanech vyráběly důležité komponenty pro hasicí vozy, stříkačky i vojenskou techniku - deaktivační cisternový vůz na podvozku V3S. V roce 1994 byla továrna zprivatizována společností prezentující právního nástupce původního majitele a působí jako Strojírna Potůček Slatiňany.\n\nSlatiňany byly povýšeny na město 1. července 1971. V současné době má město spolu s místními částmi Škrovád, Kunčí, Trpišov a Kochánovice 4040 obyvatel.\n\n\n\n\n\n\n"}
{"id": "54053", "url": "https://cs.wikipedia.org/wiki?curid=54053", "title": "Čistá kultura", "text": "Čistá kultura\n\nHeslo čistá kultura nabývá v různých odvětvích těchto významů:\n\n"}
{"id": "54060", "url": "https://cs.wikipedia.org/wiki?curid=54060", "title": "Upír (nemrtvý)", "text": "Upír (nemrtvý)\n\nUpír či vampýr je legendární bytost živící se životní silou, zpravidla krví, živých. V evropském folklóru se jedná o nemrtvé, kteří často navštěvují své příbuzné a milované a způsobují potíže či smrt v místech, která obývali za svého života. Představa upíra vychází především z lidové víry Balkánu a východní Evropy, kde je však tato bytost na rozdíl od pozdějšího pojetí zpravidla oteklá a má zarudlou či tmavou kůži.\n\nModerní představa bledého a vyzáblého upíra, často aristokratického a sofistikovaného, vychází až ze západoevropské literatury 19. století, především povídky \"The Vampyre\" Johna Polidoriho z roku 1819 a nejznámějšího díla s touto tématikou – románu \"Drákula\" Brama Stokera z roku 1897. Postava upíra se popkultuře stala dominantním prvkem horrorového žánru v knihách, filmech i televizních seriálech, oblíbeným i na počátku 21. století.\n\nVíra v upíry či bytosti jim podobné, jako je americký čupakabra, je v některých částech světa stále živá. V roce 2017 například proběhla upírská hysterie v africkém Malawi.\n\nSlovo upír je s největší pravděpodobností slovanského původu. Vyskytuje se ve všech slovanských jazycích - bulharsky je \"вампир\", česky a slovensky \"upír\" (někdy se používá i obměna vampýr), polsky \"wampir\" a \"upiór\", rusky \"упырь\", bělorusky \"упыр\", ukrajinsky \"упир\" a \"вампір\". Předpokládá se, že v praslovanštině bylo \"*ǫpirь\", což má dále nejasnou etymologii. Někteří vědci slovo dále spojují s turkickým označením čarodějnice, které např. v tatarštině zní \"ubyr\". Etymolog Machek spojuje slovo s nářečním slovenským slovesem \"vrepiť\", resp. jeho hypotetickou přesmyčkovou podobou \"*vъ-pěrъ\", což překládá jako \"vkousnout se, vsát se, vchytit se, vrazit se\" (i v češtině ostatně existuje archaické sloveso \"vpeřit\", tj. prudce něco někam vrazit, vtisknout). Machek také uvádí alternativní etymologii francouzského slavisty Vaillanta, který \"u-pir\" překládá jako „ten, kdo uniká (z hrobu)“.\nPrvní doložené použití je ve staroruském kolofónu žaltáři, který je podepsán žertovnou přezdívkou \"Упирь Лихый\" (Špatný upír) a který je datován rokem 1047. Někdy se jako první použití uvádí ruský protipohanský traktát \"Slovo svatého Grigorij\"e (Слово Святого Григория), který se zmiňuje o tom, že pohané uctívají upíry. Tento spisek pochází patrně z 11. – 12. století.\n\nObměna vampýr, používaná často v neslovanských jazycích (anglicky \"vampire\", francouzsky \"vampyre\", německy \"Vampir\") je odvozena z nasalizované srbské varianty \"вампир\" / \"vampir\". Z ní bylo patrně v 17. století odvozeno německé Vampir a z němčiny se slovo rozšířilo dál. Do češtiny se zřejmě dostalo jinou cestou, ačkoli původní jazykový základ je bezpochyby stejný. Proto se píše s tvrdým y – možná pod vlivem slova netopýr.\n\nPostava upíra se vyskytuje v mytologii jak východních, tak i západních a jižních Slovanů. V písemných pramenech se vyskytuje pod různými názvy:\n\n\n\n\nStaročeské označení upíra morous naznačuje, že v počátku byl upír blízký noční můře, zlý přízrak, který sužuje spáče a v noci jim odnáší jejich životní sílu.\n\nV původní mytologii Slovanů, ale též Germánů se upírem stával člověk zemřelý nečistým způsobem (sebevrah, popravený zločinec), či vůbec osoba vylučující se ze společnosti lidí, nebo skonavší nepřirozenou smrtí (čaroděj užívající černé magie, nebo oběť čaroděje). Upírem bylo také dítě čarodějnice, zplozené po koitu s démonem. Někde se věřilo, že k tomu, aby se mrtvola změnila v upíra, postačí, aby přes ni přeskočil vzteklý pes. V dobách po přijetí křesťanství (kdy se navíc těla mrtvých přestala spalovat, nebo pohřbívat staletí ověřenými způsoby) se také začalo věřit, že upírem se může stát osoba pohřbená bez obřadů (např. nepokřtěné dítě), nebo pokud byly tyto obřady provedeny špatně, anebo osoba narozená v určitou dobu (např. o Vánocích). Podle srbských tradic se upírem mohl stát i živý člověk s vrozenými předpoklady.\n\nUpír měl podobu člověka bez kostí nebo i bez nosu, mohl mít hnědé, zelené nebo červené oči (v případě hladovění měli upíři oči černé) a kovové zuby, případně bylo jeho tělo pokryto srstí (jako u vlkodlaka). U východních Slovanů mohl mít zmijí jazyk, mohl být slepý nebo hluchý. U Bulharů nabíral někdy i zvířecí podobu: rysa, vlka, myši, zmije, kozy nebo bílého koně. Pokud byla upírem (potažmo upírkou) žena, vynikala nad jiné svou neobyčejnou krásou a výjimečností. Její tvář byla mrtvolně bledá, vlasy byly černé jako havraní křídla, rty rudé jako čerstvá krev a při pohledu do jejích tmavých (či rudých) očí jste mohli vidět celou panenku.\n\nPro okolní lid byl neodhalený upír postavou záhadnou, ale díky svému „charismatu“ a atraktivitě velmi vyhledávanou. Pověstné jsou upírovy silné sexuální tužby, které uspokojoval/a se smrtelnými lidmi (viz Inkubus a Sukuba).\n\nUpíři podle filmů, legend, knih a povídání vypadají jako starší lidé s obrovskými špičáky. Jsou pro lidi hodně nebezpeční a drží se naživu kousáním lidí do krků a sáním jejich krve. Lidé při tomto procesu se buď taktéž mění v upíry či rovnou umírají.\n\nUpíři se ve svých možnostech silně lišili. Jejich působnost mohla být omezena jen na dobu noční, (kletba slunce a měsíce) kdy strašili své blízké, škodili domácím zvířatům (pili krev). Ráno znovu odcházeli do hrobů, protože kdyby je zasáhl sluneční paprsek, rozprskli by se a zůstala by po nich jen krvavá skvrna. Jako první příchod upíra do vesnice ucítili psi (začali štěkat) a dobytek, který se začal plašit. Na druhou stranu ve slovanské mytologii mohl upír uzavřít sňatek s člověkem a dokonce mít i děti.\n\nUpír neumírá stářím a je velmi obtížné jej zahubit. Mohl shořet, ale jakmile se napil krve, tak mu bylo lépe. Živí se lidskou krví, krev zvířat sice rovněž poslouží, ale oslabuje ho. V některých oblastech se upíři neomezovali ve své působnosti jen na noční dobu. Věřilo se, že žijí mezi normálními lidmi (nejčastěji jako obchodníci nebo řezníci) a do hrobu se musí uložit jen v určitý den v roce.\n\nNěkde se věřilo, že vlivem upírů přichází hlad, špatné počasí nebo mor.\n\nVíra v revenanty, tak jak je doložena z písemných pramenů a etnografických pozorování, se specifickým způsobem projevuje i v archeologických nálezech. Jako obrana proti upírům existovalo velké množství metod, některé z nich jsou archeologicky doložitelné. Většina z nich měla mrtvému fyzicky zabránit, aby opouštěl hrob:\n\nNěkterá z těchto protivampirických opatření byla doložena např. na raně středověkém pohřebišti v Lahovicích u Prahy, zkoumaném v letech 1955-1960 archeoložkou Zdeňkou Krumphanzlovou. Někdy je ovšem obtížné od sebe odlišit protivampirická opatření a např. zvlášť krutý způsob popravy nebo posmrtného trestu (o důsledcích činnosti vykradačů hrobů nemluvě). Každý takový nález je proto nutné správně posoudit s ohledem na dobové a místní zvyklosti (ať už pohřební nebo hrdelně-právní).\n\nJeden z nejstarších písemných popisů řádění upíra podává islandská \"Sága o Eriku Rudém\" ze 13. století, zachycující historii osídlování Grónska křesťanskými Vikingy (kolem roku 1000). Příběh epizody, která se odehrává během severské zimy, vypráví, jak po náhlé smrti jednoho neoblíbeného muže začnou podivně umírat i další členové jeho komunity (včetně Erikova syna Thorsteina, který osazenstvo odloučené usedlosti vedl). Někteří z mrtvých (i už pohřbených) se pak znovu objevují a snaží se setkat se svými blízkými, čímž jim také způsobují smrt. Potíže s (ne)mrtvými se vyřeší až exhumací těl zemřelých a jejich opětovným uložením v blízkosti kostela a za doprovodu křesťanských rituálů - s výjimkou těla prvního zemřelého, který je jakožto upír spálen.\n\nDalší zmínky o upírech (respektive o pohanských zvyklostech) přináší staroruské křesťanské spisy z 11. až 13. století.\n\nNejznámější upír Drákula souvisí se skutečnou historickou osobností krutého knížete Vlada Ţepeşe jen volně. Ze skutečných legend mají k vampirismu blíže ty o neméně známé uherské hraběnce Alžbětě Báthoryové (1560 – 1614) alias Čachtické paní, dokonce je možné, že právě ona inspirovala Stokerova Draculu.\n\nRoku 1725 v Habsburské monarchii zemřel Peter Plogojowitz. Následovala série náhlých úmrtí, která vedla k podezření z vampirismu. Peter byl exhumován, prozkoumán, bylo shledáno, že má příznaky vampirismu a poté mu bylo probodeno srdce kůlem a byl spálen. Případ byl poměrně dobře dokumentován, zpráva o něm byla překládána a šířena a byla následována dalšími případy. Hysterii ukončila Marie Terezie, když nechala svého osobního lékaře případy vyšetřit a po jeho závěru, že upíři neexistují, vydala zákon zakazující otevírání hrobů a zhanobování těl.\n\nMezi upíry v různých dílech existují značné rozdíly. \n\nNejčastěji se jedná o nemrtvé, tedy nějakým způsobem oživená lidská těla. V romantické literatuře a ve filmu se upírem stane člověk pouze tím, že ho kousne jiný upír. Přeměna pak trvá různě dlouhou dobu. Je jen málo povedených přeměn, protože mnohdy upír nedokáže přestat sát a oběť prostě zabije. Spousta upírů nechce přeměňovat lidi, pokud to není nezbytně nutné. V novějších dílech se může ale jednat i o druh démonů (například u Sapkowského), popřípadě polodémonů (americký seriál \"Buffy\"). V některých novějších dílech jsou upíři vlastně jen jiným živočišným druhem, případně je jejich upírství virového původu. Příkladem může být třeba americká filmová serie \"Blade\" nebo ruská sága \"Noční hlídka\". Nebo jsou to jen prokletí lidé.\n\nTypickým znakem upírů je pití nebo spíš sání krve pomocí prodloužených špičáků, které mohou být duté, pak jimi přímo sají krev, nebo jimi jen prokusují tepny a krev chlemtají. Nejčastěji se tím živí, a to buď ve fyzickém smyslu (tedy využívají chemické látky v krvi, takoví upíři se mohou živit i krevními konzervami), nebo ve smyslu metafyzickém (jde vlastně o vysávání životní síly). Někdy je nutné, aby se jednalo o krev lidskou nebo je lidská krev z nějakého důvodu lepší, jindy je to jedno. Někteří upíři přijímají i lidskou potravu, nebo ji dokonce přijímat musí, stejně jako lidé.\n\nNaprostá většina upírů je nesmrtelných nebo dlouhověkých. Když nestárnou vůbec, tak jejich fyzická podoba ustrnula ve věku, ve kterém byli iniciováni, nebo na prahu dospělosti. Pokud stárnou, tak několikrát pomaleji než člověk (například v knihách od Darrena Shana stárnou upíři desetkrát a poloupíři pětkrát pomaleji než lidé).\n\nPokud se pohybují v normální lidské společonsti, skrývají se a jednou za čas se stěhují, aby svou neměnící se podobou a zvyky (spaní ve dne) nevzbudili pozornost. Pokud při krmení zabíjí, nemívají pevný domov. Často jsou takřka všichni upíři kočovní samotáři, ale existuje jedno nebo více míst, kde žijí pohromadě, případně se jednou za několik let scházejí.\n\nDalší častou vlastností upírů je, že se neodráží v zrcadle. To může mít souvislost s tím, že dříve měla většina zrcadel odraznou vrstvu na bázi stříbra (tzv. Benátská zrcadla). Moderní zrcadla mají odraznou plochu z hliníku nebo niklu. Kromě běžných zrcadel nebyl upír vidět třeba v objektivu kamery ve filmu \"Dracula 2000\" – možná že její objektiv nějaké zrcadlo obsahoval. Také se nedají vyfotit (na celuloidovém filmu je roztok halogenidů stříbra, ale skoro žádný autor to nezmiňuje). V knihách Darrena Shana je to vysvětleno prostě tak, že se atomy jejich těl pohybují jinak než těla lidského. Jiné vysvětlení říká, že upíři vlastně pocházejí z paralelního světa nacházejícího se za zrcadly, a když jsou zde, tak za zrcadly logicky chybí. Další vysvětlení je založeno na metafyzičnosti upírů. To, že vidíme upíra, je pak způsobeno ne tím, že bychom ho skutečně viděli, protože upíři nemají fyzické tělo, ale tím, že upír nám vstoupil do mysli a způsobil, že my sami si jeho obraz promítáme. Skutečné věci (světlo, stěny) jím pak procházejí, nebo on jimi.\n\nMezi jejich další vlastnosti patří zvýšená síla a zlepšené smysly, především schopnost vidět v noci. Někdy upíři létají, a to buď levitací, nebo v podobě netopýra. Drákula chodil či lezl po zdech hlavou dolů nebo přímo po stropě. Kromě zmíněného netopýra se podle některých autorů mohou měnit v mlhu, vlka, hromadu krys nebo červů. Upíři mají často hypnotické, telepatické, telekinetické nebo prostě magické schopnosti. Mohou lidem vstupovat do snů. Také dokáží procházet stěnami, cestovat prostorem i časem.\n\nKlasičtí upíři spí přes den v rakvích (někteří dávají přednost výrazu sarkofág). Stokerův Drákula měl v bednách (nebyly to rakve) hlínu ze své země, a pokud by v nich nespal, zemřel by. Výraz \"spánek\" ovšem většinou není úplně na místě, protože upírům se nezdají sny, a když spí, tak jsou zcela mrtví. Probouzení pak bývá pomalé, obtížné, a někdy i bolestivé. Někteří upíři ovšem nespí nikdy.\n\nPitím krve se upíři (především ti nemrtví) rozmnožují. Podle různých pramenů se člověk změní v upíra, když je upírem zcela vysán, když naopak není, anebo když sám pije krev upíra. V některých dílech se ale upíři rozmnožují i běžným pohlavním rozmnožováním, a to mezi sebou nebo s lidmi - obě varianty se nevylučují.\n\nNový upír je učedník, a ten kdo ho zasvětil krví je jeho mistr. Jejich vztah je velmi oblíbené téma, zvláště pokud byl upír zasvěcen nedobrovolně. Mnoho takových upírů ze začátku odmítá pít lidskou krev a radši chtějí zemřít.\n\nPotomek člověka a upíra, nazývaný dhampír, může mít různé kombinace upírských schopností a slabostí. Často je například odolný proti slunečnímu světlu (ve světech, kde čisté upíry světlo zabíjí) - pro tuto vlastnost jsou upíry zváni „Denní tvor“ (anglicky Daywalker). Dhampíři se často stávají ideálním druhem zabijáků upírů. Mezi bytosti napůl lidské a napůl upíří patří také Blade, který své schopnosti získal, když jeho matku kousl upír krátce před porodem, čímž u něj došlo k částečné přeměně.\n\nNejstarším upírem bývá v některých dílech Dracula, jindy existují upíři mnohem déle – za nejstaršího potom bývá označena Adamova první žena Lilith (ano, před Evou) nebo Kain. Samozřejmě ne vždy je vůbec nejstarší upír znám nebo jmenován.\n\nZatímco některé zdroje míchají upíry a vlkodlaky dohromady (jako Stokerův Dracula) nebo považují lykantropy za upírům podřízené, podle jiných (např. \"Underworld\") spolu vedou válku.\n\nUpíra není možné zabít normálním způsobem, ať už díky jeho regeneračním schopnostem nebo jakési přízračnosti, někdy upíry mohou zabíjet zase jen upíři nebo vlkodlaci. Upíři dokonce nemohou ani spáchat sebevraždu. Mezi obvyklé prostředky, jak je zabít, oslabit či zastavit, patří:\n\n\nale vše jsou pravděpodobně pověry spojené s vírou…\n\nŽádný z uvedených prostředků ovšem není „spolehlivý“, tedy nefunguje v každém literárním díle. V některých je dokonce řečeno, že tyto pověry rozšířili sami upíři, aby se lidé cítili v bezpečí a oni měli volnou ruku. Sám Bram Stoker pak bývá označován za upíra.\n\nPo smrti se upír rozpadne na prach. Podle některých pramenů není ani pak zcela zničen – stačí, aby se tento prach dostal do styku s krví a upír se okamžitě regeneruje. V komedii \"Káčula\" je pro regeneraci zapotřebí speciální rituál, ale kromě krve zafungoval i kečup ... Pro úplné zničení může pomoci prach rozprášit, nejlépe do tekoucí vody.\n\nNejznámější upír - Dracula - prvně se objevující ve stejnojmenné knize Brama Stokera, je do určité míry založen na skutečné historické osobě – moldavském knížeti Vladu, řečeném Dráček (Dracula či Drăculea) a Naražeč na kůl resp. Napichovač (Ţepeş). Žil v letech 1431–1476 a proslul svojí krutostí v bojích s Turky. Dracula je zdrobnělinou přezdívky jeho otce - Drak (Dracul) -, jíž byl označován jako člen tzv. Dračího řádu císaře Zikmunda. Jeho přezdívka Napichovač je pak založena na oblíbeném způsobu popravy, který užíval k vyvolání strachu a hrůzy u svých nepřátel. Podle pověsti poselstvo tureckého sultána při audienci u knížete Draculy odmítlo smeknout a vzdát mu čest, takže kníže jim dal jejich pokrývky hlavy k hlavám přibít železnými hřeby a pak je dal napíchnout na ostrý kůl.\n\nPodle moderních výzkumů ovšem Stoker o skutečném knížeti Vladovi mnoho nevěděl a „legendu“ sestavil z jiných legend, nemajících s Vladem nic společného. V rumunské tradici je Vlad Ţepeş pojímán jako velmi přísný, ale spravedlivý a všeobecně respektovaný panovník, vynikající vojevůdce a statečný bojovník proti Turkům (tak ho zobrazuje např. Mihai Eminescu v básni \"Třetí dopis\" a Ioan Budai-Deleanu v epose \"Cikaniáda\"). Někdy se poukazuje na to, že v současné rumunštině slovo \"dracul\" znamená \"ďábel\", ve Vladových dobách však tento význam nemělo. Dobové zprávy, které ho líčí jako šíleného tyrana, pocházejí především z německé a ruské oblasti (např. báseň kronikáře Michaela Beheima \"Von ainem wutrich der hies Trakle waida von der Walachei\" či ruské anonymní \"Skazanije o Drakule vojevodě\" z let 1481-1486, které vychází z německých předloh), což zřejmě souvisí s perzekucí transylvánských Sasů, na níž se Vlad podílel.\n\nSamotný Stoker neupřesňuje, jak se Dracula stal upírem; v pozdějších zpracováních je důvod často náboženský: jednou když byl Dracula na bitevním poli, jeho žena, oklamána zprávou o jeho smrti, spáchala sebevraždu. Dracula poté proklel Boha, kterému do té doby věrně sloužil, a stal se upírem.\n\nV jiných zpracováních byl Dracula proklet knězem po vypálení kláštera a toto prokletí ho změnilo v upíra.\n\nZa upíry byli zřejmě v minulosti považováni především lidé, postižení nějakou nemocí. Nejčastěji se uvádí porfyrie, která se mimo jiné vyznačuje citlivostí na světlo, obnažením dásní (zvýraznění zubů), krevními sraženinami na těle. Nicméně jde o nemoc dosti vzácnou a nezdá se pravděpodobné, že by mohla být základem mýtu. Kromě toho je celá hypotéza založena na moderních představách o upírech a neodpovídá příliš původní mytologii .\n\nVliv ovšem mohly mít i jiné nemoci jako tuberkulóza nebo mor.\n\nV Jižní Americe žijí netopýři živící se krví teplokrevných zvířat (většinou krav), kteří by mohli mít souvislost s legendami o upírech. Jejich české pojmenování je upíři. Nejsou ovšem žádné důvody předpokládat, že se vyskytovali v Evropě, nebo že se s nimi mohli Evropané setkat dříve než v 16. století, kdy si španělští dobyvatelé všimli podobnosti těchto zvířat s legendami o upírech a pojmenovali je podle toho.\n\nUpířími netopýry se zabývá například dokument Nebezpečné ostrovy v dílu o Ďábelském ostrově, nacházejícím se asi 11 km od pobřeží Francouzské Guyany v Jižní Americe. (Deadly Islands, 1. série, 5. díl „Čertův ostrov“ – možná nesprávný překlad názvu dabingovým týmem), kdy se průvodce pořadem Dave Salmoni pokusí zjistit, jak to s těmi pověstmi o netopýrech sající krev vězňů je, a ve vězeňské cele zkusí přespat. Netopýři na něj začnou létat, kousnou jej do nohy a lížou vytékající krev.\n\n\n\n"}
{"id": "54068", "url": "https://cs.wikipedia.org/wiki?curid=54068", "title": "Never, Neverland", "text": "Never, Neverland\n\nNever, Neverland je v pořadí druhé studiové album kanadské thrash metalové kapely Annihilator. Bylo vydáno v roce 1990 pod značkou Roadrunner Records.\n\nAlbum bylo znovuvydáno dvakrát. Poprvé v roce 1998, kdy se na něm objevily navíc tři bonusové písně. Podruhé bylo znovuvydáno 9. září 2003 jako součást dvoudiskové kompilace společně s albem Alice in Hell. Album pravděpodobně není pojmenováno podle pasáže z písně Enter Sandman od Metallicy.\n\n\nPísně označené * jsou součástí prvního znovuvydaného alba Never, Neverland. Autorem všech písní je kytarista skupiny Jeff Waters.\n"}
{"id": "54069", "url": "https://cs.wikipedia.org/wiki?curid=54069", "title": "Vlaštovkovití", "text": "Vlaštovkovití\n\nVlaštovkovití (Hirundinidae) jsou drobní hmyzožraví pěvci. Na kulaté hlavě je charakteristický krátký, hluboce rozeklaný zobák, uzpůsobený k lovu hmyzu za letu. Křídla bývají dlouhá, štíhlá a špičatá s devíti ručními letkami. Nohy bývají krátké a slabé, ptáci se po zemi pohybují jen výjimečně. Ocas je zpravidla vidličnatý. Zbarvení je u většiny druhů svrchu tmavé, až tmavě lesklé a spodina těla bílá. Samci i samice jsou zbarveni stejně. Většina druhů si lepí hnízda z různých materiálů, především z hlíny přilepeným k nějakému pevnému podkladu. Několik druhů si hloubí podzemní nory.\n\nVlaštovkovití jsou rozšířeni po téměř všech teplejších oblastech světa, jen na Novém Zélandu a v části Oceánie chybí. Tam, kde je v zimním období nedostatek hmyzu, jsou tažné.\n\nV České republice žijí 3 druhy vlaštovkovitých – vlaštovka obecná, jiřička obecná a břehule říční. Na záletu byla pozorována rovněž břehule skalní a vlaštovka skalní.\n\nČeské označení vlaštovka se používá pro mnoho různých latinských rodů. Jedná se o rody, které v Česku nežijí, v seznamu jsou proto použita jen latinská označení tam, kde není adekvátní český rod. Podobně je to i u rodu břehule a jiřička, ale tam je rod uveden u všech latinských verzí, aby se odlišily od vlaštovek, odkaz z české verze jména je však jen u „české“ břehule a jiřičky.\n\n\n\n"}
{"id": "54070", "url": "https://cs.wikipedia.org/wiki?curid=54070", "title": "Centrální banka", "text": "Centrální banka\n\nCentrální banka či ústřední banka, někdy též rezervní banka, monetární autorita nebo národní banka, je základní banka státu. Je vrcholnou institucí bankovního dozoru a určuje měnovou politiku v zemi. V České republice je centrální bankou Česká národní banka (ČNB). Centrální banka je monopolním emitentem místní měny. O reálné existenci, popř. oprávněnosti tohoto monopolu se však vedou spory.\n\nCentrální banka realizuje měnovou politiku, spravuje měnu státu (s výjimkou zemí eurozóny, kde tuto roli převzala ECB), dohlíží nad činností obchodních bank (může na ně např. uvalit nucenou správu), poskytuje jim úvěry, též i licence a vůbec stanoví podmínky pro činnost obchodních bank a dalších finančních institucí. Vede účet státního rozpočtu.\n\nDále sleduje množství peněz a ovlivňuje ho (snadno emituje, stahování z oběhu je však téměř nemožné; množství peněz již emitovaných do oběhu dále ovlivňuje také vydáváním či nákupem dluhopisů), spravuje rezervy ve zlatě a cizích měnách – devizové rezervy. Hlavním nástrojem banky je stanovení úrokových sazeb, od kterých se odvíjejí sazby jednotlivých obchodních bank na mezibankovním trhu. V některých zemích ovlivňuje měnový kurz, a to i ČNB: například v návaznosti na kurz Eura.\n\nZ 194 zemí, které jsou považovány za nezávislé, existuje 170 centrálních bank, které se dále dají rozdělit do tří skupin podle vlastníka – např. Švýcarsko má centrální banku v soukromých rukou, Velká Británie, Francie, Čína a řada dalších v rukou státu; Spojené státy americké, Belgie a Japonsko ve smíšeném vlastnictví.\n\n\nMonopolní postavení centrální banky může vést – a v historii často vedlo – ke zneužití této pozice především ze strany vrchních představitelů státu. Historicky mezi tato zneužití patřilo ředění mincí levnějšími kovy. To vedlo k znehodnocování peněz a obohacování majitele mincovny (panovníka) na úkor ostatních. Z toho důvodu v moderních demokraciích existuje požadavek na striktní nezávislost centrální banky na vládě. Moderní zneužití centrální banky mívá podobu masivního tištění nových peněz, které může vést k hyperinflaci a potažmo k hospodářskému kolapsu. Mezi nejznámější případy hyperinflace patří Německo po první světové válce, Maďarsko po druhé světové válce a Zimbabwe za vlády Roberta Mugabeho.\n\nZatímco standardně ekonomové kritizují či chválí jednotlivé kroky centrální banky, existuje řada ekonomů (zejména zástupci rakouské školy), kteří kritizují samotnou podstatu centrální banky. Zásadní kritiku centrálního plánování podal F. A. Hayek, který ukazuje, že vzhledem k roztroušené povaze informací není v možnostech jedince či jedné instituce efektivně řídit ekonomiku ani její jednotlivé části, peníze nevyjímaje. Podle kritiků má být centrální banka – díky své dnešní možnosti ovlivňovat nabídku peněz a tak i tržní úrokovou míru – původcem hospodářského cyklu.\n\nCentrální banky si dávají za cíl hlídat cenovou hladinu a její stabilitu takovým způsobem, že si předepisují inflační cíl: například ČNB si určila 2 % ročně, a je-li inflace nižší, snaží se jí zvýšit. To je však předmětem kritiky, národní banky jsou označovány za penězokazce, úmyslné \"kazení měny\" pak \"krádeží za bílého dne\", například pro degradaci kupní síly důchodců. Argumentem kritiků je, že při technologickém pokroku se výrobní náklady neustále snižují, tedy že i prodejní ceny mají klesat, že přirozeným stavem ekonomiky je deflace, a ne inflace.\n\n\n"}
{"id": "54077", "url": "https://cs.wikipedia.org/wiki?curid=54077", "title": "Česká národní banka", "text": "Česká národní banka\n\nČeská národní banka (ČNB) je centrální banka České republiky a orgán, který vykonává dohled nad finančním trhem v zemi. Česká národní banka je právnickou osobou veřejného práva se sídlem v Praze. Jsou jí svěřeny kompetence správního úřadu v rozsahu stanoveném zákonem, sama ale správním úřadem není. Hospodaří samostatně s vlastním majetkem. Do její činnosti lze zasahovat pouze na základě zákona.\n\nPodle článku 98 Ústavy ČR a zákona č. 6/1993 Sb., o ČNB, ve znění pozdějších předpisů, je hlavním cílem její činnosti péče o cenovou stabilitu (dřívější znění Ústavy před tzv. euronovelou uvádělo jako hlavní cíl péči o měnovou stabilitu). Dosažení a udržení cenové stability, tj. vytváření nízkoinflačního prostředí v ekonomice, je trvalým příspěvkem centrální banky k vytváření podmínek pro udržitelný hospodářský růst. Předpokladem účinnosti měnových nástrojů vedoucích k cenové stabilitě je nezávislost centrální banky.\n\nČNB dále pečuje o finanční stabilitu a o bezpečné fungování finančního systému v ČR.\n\nČNB rovněž podporuje obecnou hospodářskou politiku vlády, pokud není tento vedlejší cíl v rozporu s cílem hlavním. V souladu s ním určuje měnovou politiku, vydává bankovky a mince, řídí peněžní oběh, platební styk a zúčtování bank, vykonává dohled nad bankovním sektorem, kapitálovým trhem, pojišťovnictvím, penzijním připojištěním, družstevními záložnami a institucemi elektronických peněz. Dále provádí činnost podle zákona o ČNB a dalších právních předpisů.\n\nMezi hlavní úkoly České národní banky patří:\n\nJejí deklarovanou úlohou je zajistit stabilitu cenového indexu (což není totožné jako stabilita cen). ČNB usiluje o plnění uvedené úlohy v rámci měnově politického režimu nazývaného cílování inflace. Rozhodování bankovní rady ČNB o nastavení základních úrokových sazeb vychází z aktuální makroekonomické prognózy a vyhodnocení rizik jejího nenaplnění. Změnami úrokových sazeb (tedy produkcí peněz) ovlivňuje centrální banka cenu peněz na trhu, čímž se pokouší dosáhnout předem stanoveného růstu peněžní zásoby a tedy i zvolené inflace. V období před vstupem do eurozóny budou inflační cíle orientovány na plnění maastrichtských konvergenčních kritérií v oblasti cenové stability a dlouhodobých úrokových sazeb. Po zavedení eura se ČNB vzdá samostatné měnové politiky ve prospěch Evropské centrální banky.\n\nV souhrnu tzn. dohled nad bankovním sektorem, kapitálovým trhem, pojišťovnictvím a penzijním připojištěním, družstevními záložnami, devizový dohled a dohled nad institucemi elektronických peněz. ČNB stanoví pravidla, která chrání stabilitu celého finančního trhu. Systematicky reguluje, kontroluje, vyhodnocuje a popřípadě postihuje nedodržování stanovených pravidel. K integraci dohledu nad finančním trhem do jedné instituce (ČNB) došlo od 1. dubna 2006. ČNB tak převzala agendu bývalé Komise pro cenné papíry, Úřadu státního dozoru v pojišťovnictví a penzijním připojištění Ministerstva financí a Úřadu pro dohled nad družstevními záložnami.\n\nČeská národní banka má monopolní právo vydávat bankovky a mince včetně mincí pamětních. Dbá o plynulý a hospodárný peněžní oběh, spravuje zásoby peněz, stahuje z oběhu a ničí opotřebované bankovky a mince a vyměňuje poškozené peníze za nové. Zajišťuje technickou a uměleckou přípravu platidel, jejich výrobu a dodávky. Podílí se na přípravě právní a technické ochrany platidel proti padělání a na její realizaci. V rámci ochrany měny posuzuje a eviduje všechny peníze zadržené pro podezření z padělání.\n\nDo devizové činnosti patří především správa devizových rezerv, operace na devizovém trhu a devizová regulace. Správa devizových rezerv má za cíl udržovat a eventuálně zvyšovat hodnotu devizových rezerv, zabezpečovat devizovou likviditu země. Devizové rezervy se skládají z cenných papírů denominovaných v cizích měnách, hotovosti a zlata.\n\nMediálně nepopulární akcí ČNB v oblasti devizové činnosti se stal prodej více než 50 tun zlata z českého zlatého pokladu. Tento prodej proběhl postupně během let 1997 až 1998. Odůvodněn byl mimo jiné pravděpodobným poklesem hodnoty zlata na světových trzích, s ohledem na zvažovaný prodej zlatých rezerv zeměmi, které měly nově vstoupit do Evropské měnové unie (EMU).\n\nMezi nejvýznamnější devizové operace na domácích trzích patří devizové intervence, kterými se ČNB v případě potřeby snaží ovlivňovat výši kurzu koruny vůči ostatním měnám. Od listopadu 2013 používá ČNB devizové intervence k oslabení kurzu koruny „poblíž hladiny 27 CZK/EUR“, jako nástroj místo úrokových sazeb k plnění inflačního cíle. Výsledkem je výrazný vzrůst devizových rezerv.\n\nČNB stanoví pravidla provádění platebního styku bankami i nebankovními subjekty. Zejména jde o lhůty zúčtování, pravidla pro vydávání a užívání elektronických platebních prostředků (např. platebních karet) a pro bezpečné fungování platebních systémů.\n\nČNB provozuje systém mezibankovního platebního styku CERTIS a dále systém trhu krátkodobých dluhopisů.\n\nČNB vede účty (ne běžné) a poskytuje služby platebního styku zejména státu a bankám.\n\nČNB poskytuje bankovní služby pro stát a veřejný sektor. Vede účty\nDále vede účty napojené na rozpočet Evropských společenství apod. Na základě pověření Ministerstva financí provádí operace spojené se státními cennými papíry. Banka je politicky nezávislá (její nezávislost garantuje Ústava, zákon o ČNB a postavení bankovní rady); zodpovídá se dvakrát ročně Poslanecké sněmovně.\n\nNejvyšším řídícím orgánem České národní banky je sedmičlenná Bankovní rada. Jejími členy jsou guvernér České národní banky, dva viceguvernéři a další čtyři členové bankovní rady. Členy bankovní rady na dobu 6 let jmenuje prezident republiky (bez nutnosti kontrasignace nebo souhlasu jiného ústavního orgánu), který je také může odvolat. Odvoláni však mohou být jen pokud přestanou splňovat zákonné podmínky výkonu funkce nebo pokud se dopustí vážného pochybení. Odvolání na rozdíl od jmenování členů bankovní rady probíhá v režimu čl. 63 (3) Ústavy, prezident republiky tedy k platnosti svého rozhodnutí potřebuje spolupodpis (kontrasignaci) předsedy vlády nebo jím pověřeného člena vlády. Podmínkami pro jmenování je svéprávnost, bezúhonnost, vysokoškolské vzdělání a zkušenosti a uznávanost v měnových záležitostech nebo v oblasti finančního trhu. Nikdo nesmí zastávat funkci člena bankovní rady více než dvakrát. Jednání bankovní rady předsedá guvernér, v jeho nepřítomnosti jím pověřený viceguvernér. Rada přijímá svá rozhodnutí prostou většinou hlasů, je usnášeníschopná, je-li přítomen guvernér, nebo jím pověřený předsedající viceguvernér a alespoň další tři její členové. V případě rovnosti hlasů rozhoduje hlas předsedajícího.\n\nJménem České národní banky jedná navenek guvernér. V době jeho nepřítomnosti ho zastupuje jím pověřený viceguvernér. Guvernér nebo jím určený viceguvernér je oprávněn účastnit se s hlasem poradním schůze vlády. Guvernér také předkládá Poslanecké sněmovně nejméně dvakrát ročně zprávu o měnovém vývoji. V tomto případě je oprávněn účastnit se schůze sněmovny a musí mu být uděleno slovo.\n\nSídlo ústředí ČNB je v Praze. Zastoupení ČNB na území ČR se nachází v Praze, Českých Budějovicích, Plzni, Ústí nad Labem, Hradci Králové, Brně a Ostravě.\n\nČleny Bankovní rady jsou:\n\nIntervence, které ČNB zahájila roku 2013, rozdělují ekonomy, zda byly správné.\n\nBanky neposkytují vkladatelům přiměřené úroky. Místo toho banky bezpracně vydělávají peníze úložkami u ČNB, což fyzické osoby udělat nemohou.\n\n\n\n"}
{"id": "54114", "url": "https://cs.wikipedia.org/wiki?curid=54114", "title": "Církev Ježíše Krista Svatých posledních dnů", "text": "Církev Ježíše Krista Svatých posledních dnů\n\nCírkev Ježíše Krista Svatých posledních dnů (CJKSPD) (anglicky \"The Church of Jesus Christ of Latter-day Saints)\" je největší z mormonských církví, vzešlých z původní organizace Josepha Smitha z roku 1830 v USA. Dnes má přes 16 milionů členů v mnoha zemích světa.\n\nCírkev Ježíše Krista Svatých posledních dnů se považuje za obnovenou původní církev založenou Kristem a za jedinou církev na světě, která má v současné době kněžskou pravomoc od Boha a tudíž je jako jediná oprávněna Ježíšem Kristem vykonávat spásné obřady evangelia. Náboženské obřady všech ostatních tradic považuje za neúčinné.\n\nOd počátku hnutí ve 20. a 30. letech 19. století byla mormonská organizace známa jako „Církev Ježíše Krista“. V roce 1834 byl název změněn na „Církev svatých posledních dnů“. V roce 1838 byl název změněn na „Církev Ježíše Krista Svatých posledních dnů“.\n\nV dnešní době jsou členové této církve stále známí pod nesprávným označením „mormoni“, ačkoliv sami preferují pojmenování „Svatí posledních dnů“ nebo „členové Církve Ježíše Krista“.\n\nVýraz \"Svatí posledních dnů\" se zde liší významově od termínu svatý dle katolictví. Je převzat z Nového zákona, kde se první křesťané nazývali Svatými. Pojmem „Svatí“ jsou zde míněni členové Církve, kteří se snaží žít čistým životem a následovat Ježíšovo učení. \n\nPočátky Církve Ježíše Krista Svatých posledních dnů se datují do roku 1820, kdy se 14letý chlapec Joseph Smith mladší modlil k Bohu s otázkou, která z existujících církví je pravá. Podle mormonské víry tehdy zažil Boží teofanii, neboť se mu osobně zjevili Bůh Otec a také Jeho Syn Ježíš Kristus.\n\nČlenové Církve věří, že prostřednictvím proroka Smithe byla 6. dubna 1830 zaregistrována podle tehdejších platných zákonů státu New York, a tak znovu oficiálně zorganizována na zemi „Církev Ježíše Krista“ ve své původní podobě.\n\nPo smrti Josepha Smitha došlo k rozkolu v církevní komunitě, který vedl k vzniku mnoha různých odštěpených církví. CJKSPD vznikla na základě vedení jednoho ze Smithových nástupců, Brighama Younga.\n\nOd doby Brighama Younga je CJKSPD \"„založena na správě a učení proroků a apoštolů, přičemž úhelným kamenem je sám Ježíš Kristus“\". Členové věří, že dnes Církev Ježíše Krista Svatých posledních dnů vede žijící prorok, v současné době je jím prezident Russell M. Nelson, který je prezidentem Církve od roku 2018.\n\nSkrze proroka a prostřednictvím zjevení vede Ježíš Kristus přímo svou Církev. Mezi nejvyšší vedoucí Církve dále patří První předsednictvo (tj. prezident Církve + jeho 2 rádci) a Kvorum Dvanácti apoštolů, kteří jsou zvláštními svědky Ježíše Krista.\n\nBrigham Young, druhý prezident CJKSPD, založil americký stát Utah a několik měst v Kalifornii, Arizoně, Nevadě a Idaho, když v roce 1847, po dlouholetém pronásledování a nesnášenlivosti vůči mormonům, vyvedl 100 000 Svatých 1800 km z Ohia přes pláně do údolí Solného jezera (Salt Lake).\n\nTento exodus je jedním z největších případů stěhování obyvatel v historii Severní Ameriky (pro porovnání: zlatá horečka na Klondiku vylákala během 2 let zhruba 90 000 lidí, z nichž 40 000 dorazilo k ložiskům). Do roku 1860 se dalších více než 50 000 lidí přestěhovalo z Britských ostrovů. Proto má mnoho obyvatel Utahu britské předky. Tyto skupiny vedli většinou apoštolové Církve. Tisíce lidí ale při půlročním putování do údolí Salt Lake zemřely. Ve státě Utah v dnešní době žije 2,5 mil. obyvatel, z nichž kolem 60 % populace jsou Svatí posledních dnů.\n\nÚstředí Církve Ježíše Krista Svatých posledních dnů se nachází v Salt Lake City ve státu Utah. V USA během vývoje hnutí Svatých posledních dnů vzniklo mnoho jiných mormonských církví (jako například Kristova komunita nebo FLDS), které jsou výrazně menší co do počtu a jsou nezávislé na CJKSPD, která se od nich dokonce veřejně distancovala. \n\nCelosvětově měla CJKSPD dle vlastních statistik k 31. prosinci 2019 16 313 735 členů, církevní materiály jsou vydávány v 188 jazycích. Členové jsou organizováni ve 30,536 místních kongregacích. Z celkového počtu 16,3 milionů členu slouží 65 137 z nich jako misionáři na plný úvazek a dalších 11 157 jako misionáři v oblasti sociální péče.\n\nNa celém světě žije přes 16 milionů členů Církve. Z toho téměř 6,5 milionu v USA, kde je čtvrtým největším náboženským celkem. Počet členů je však pouze oficiální - patří mezi ně aktivní členové, poloaktivní členové i zcela neaktivní, kteří do církve už nedocházejí.\n\nCírkev vyvíjela misijní činnost na území Česka již v 19. století, ale česká vláda ji uznala až v roce 1929, kdy byla založena Československá misie Praha. Za druhé světové války žádná misionářská činnost neprobíhala, ale členové církve se často shromažďovali, aby se podporovali duchovně. V souvislosti s tzv. Církevními zákony byla CJKSPD dne 6. dubna 1950 komunistickým režimem v Československu zakázána. Po 40 letech byla CJKSPD roku 1990 obnovena a členové se shromažďuji v tzv. odbočkách a sborech v Česku i na Slovensku.\nCírkev je organizována do tzv. kůlů, které jsou rozděleny do větších skupin jménem sbory a menších skupin jménem odbočky. V současnosti je v Česku 1 kůl rozdělený do 6 sborů a 6 odboček, které se většinou nacházejí ve velkých městech. Největší počet členů je v Praze a v Brně, kde se v neděli na shromáždění schází kolem 130 členů. Sídlo církve v Česku je v Praze (Milady Horákové 85/95, 170 00 Praha 7). Česká misie Praha je jednou ze 407 misií církve po světě. Církev v Česku vede prezident misie, který své povolání zastává na plný úvazek a jsou mu kompenzovány životní náklady (viz Kompenzace misijních prezidentů). Každý misijní prezident má dva rádce, kteří mají kromě církevního také normální civilní povolání.\n\nV České republice se v roce 2011 k CJKSPD při sčítání lidu přihlásilo 926 obyvatel, což je pokles v absolutních číslech na 68 % stavu v roce 2001. Vysoký podíl obyvatel sympatizující s CJKSPD je v Praze a na jižní Moravě. Církev eviduje v Česku 2549 členů, 1 misii, 12 sborů a odboček a 2 genealogická střediska rodinné historie.\n\nCJKSPD odvozuje svou víru především ze 4 knih, které označuje jako \"standardní díla\" (\"Standard Works\") a je podle jejich učení kompletně inspirované Bohem prostřednictvím proroka Josepha a pokračujícího zjevení v církvi.\n\nPatří sem: Bible, dále \"Kniha Mormonova\" (\"The Book of Mormon\"), kterou podle božského zjevení přeložil ze zlatých desek předaných andělem Moronim prorok Joseph Smith. Dále vycházejí z knih \"Nauka a smlouvy\" (\"Doctrine and Covenants\") a \"Drahocenná perla\" (\"The Pearl of Great Price\").\n\n\"Kniha Mormonova\" pojednává o osudech několika různých kmenů, které v letech 2000-600 př.n.l. připluly do Ameriky. Kniha pojednává o jejich historii, kterou podobně jako Bible popisuje jako záznam Božího jednání se spravedlivými i nespravedlivými lidmi.\n\nBůh sestává ze tří osob: Otce, Syna a Svatého Ducha. Jakkoliv to jsou oddělené bytosti, panuje mezi nimi dokonalé sjednocení v úsilí a záměru přivést lidstvo k nesmrtelnosti a věčnému životu. Otec a Syn mají fyzická těla z masa a kostí. Svatý Duch má duchovní tělo. Člověk byl stvořen podle obrazu těla Božího.\n\nČlenové CJKSPD věří, že rodiny mohou být spolu nejenom během života na Zemi, „dokud vás smrt nerozdělí“, ale i po smrti. Proto ve svých chrámech uzavírají sňatky (tzv. \"zpečetění\") na věčnost a dodržují tzv. Zákon cudnosti. Obřad vykonává vysoký kněz, kterému tuto tzv. pečetící pravomoc podle učení církve delegují apoštolové. Není výjimkou, že rodiny Svatých posledních dnů mají více dětí. Každý pondělní večer mormonské rodiny pořádají ve svém domově tzv. rodinný domácí večer. Tyto rodinné večery pomáhají rodinám, aby spolu trávily dostatek společného času.\n\nKřest je možné přijmout, když je člověku alespoň osm let, aby byl schopen dostatečně porozumět významu tohoto obřadu a rozhodl se pro něj ze své svobodné vůle. Křtem, který se provádí ponořením celé osoby pod vodu, člověk uzavírá smlouvu s Bohem, že bude dodržovat Jeho přikázání a následovat příklad Ježíše Krista. Církev Ježíše Krista Svatých posledních dnů patří mezi církve registrované v České republice, kde má přes 2500 členů. Při sčítání lidu 2011 se přihlásilo k této církvi 926 občanů.\n\nZákladní nauky Církve sepsal prorok Joseph Smith do 13 článků víry. Církev Ježíše Krista svatých posledních dnů „věří v postupné pokračující zjevení“ od Boha (viz 9. článek víry) a„ uznává otevřený kánon písem jako pokračujících zjevení od Boha“. \n\nZákon cudnosti je podle CJKSPD „Pánův zákon osobní mravní čistoty“. Tato nauka zapovídá sexuální vztahy před zákonným uzavřením manželství a v manželském svazku vyžaduje absolutní věrnost. Každý člen Církve ho musí dodržovat a jeho porušení přináší postihy – od zákazu přijímání Večeře Páně až po samotné vyloučení z církve.\n\nSlovo moudrosti je ustálený název pro zjevení, které roku 1835 zapsal mormonský prorok Joseph Smith. Definuje, jaké potraviny jsou pro člověka přínosné a jakým látkám by se naopak lidé měli vyhnout. Na základě tohoto zjevení věrni členové CJKSPD nepijí alkohol, kávu a černý a zelený čaj, nekouří cigarety ani nepřijímají jiné omamné látky. Později bylo toto zjevení v Církvi ustaniveno jako přikázání a jeho dodržování je jednou z podmínek pro vstup do chrámů církve. Nachází se dnes v knize Nauky a Smluv jako oddíl 89.\n\nZákon desátku je podle učení CJKSPD jedním z Božích přikázání. Vyžaduje na členovi, aby odváděl 10 % ze svého platu (nebo jakýchkoliv jiných peněz, které získá) církvi. Desátek je kromě podnikatelských aktivit Korporace prezidenta CJKSPD jediným zdrojem příjmů církve.\n\nNa tetování je v CJKSPD nahlíženo jako na znesvěcování těla jako daru.\n\nCJKSPD v dřívější době silně vystupovala proti kremaci (spalování) mrtvých.\n\nNejvětší mormonská církev praktikuje nejen známé křesťanské obřady (křest, konfirmace, svátost Večeře Páně, pomazání nemocných...), ale také mnoho dalších obřadů, které jsou ve většině křesťanských společenstvích neznámé (křty za mrtvé, omývání a pomazání v chrámu, obdarování, pečetění...). Tyto obřady se vykonávají v tzv. chrámech, které cirkev staví po celém světě.\n\nSvátost je církevní název pro tzv. Večeři Páně (eucharistii). Členové ji v dnešní době přijímají každou neděli během tzv. shromáždění (nedělní mše).\n\nObdarování je jedním z vrcholných obřadů v církvi. Bez něj nemůže být člověk oslaven v Božím království.\n\nObřad obdarování byl zaveden roku 1842 zakladatelem Josephem Smithem jako součást vnitřních obřadů v rámci církve. V současné době prochází obdarováním v CJKSPD každý dospělý člen, pokud je toho hoden. Každý je také pobízen k tomu, aby vykonával obřad obdarování ze své zemřelé předky. Obřad byl v průběhu historie několikrát modernizován.\n\nPraxe křtů za mrtvé počala roku 1840, kdy prorok Joseph Smith představil tuto nauku nově vzniklému náboženskému hnutí v Americe.\n\nCJKSPD v průběhu 19. století ustanovila tradici, podle níž mají členové této církve vykonávat i další obřady za mrtvé (ne jen křest).\n\nSnahou této církve je, aby byla naprosto nezávislá na vládních příspěvcích, proto není v žádné zemi placena z veřejných rozpočtů.\n\nBěžní členové církve pracují v běžných občanských zaměstnáních a přitom slouží v církvi jako dobrovolníci. Proto tato církev nemá na regionální úrovni placené kněžstvo (oproti vyším patrům církve, viz Korporace prezidenta CJKSPD). Církev financuje svoji činnost prostřednictvím desátků: každý člen církvi odevzdává 10 % ze svého příjmu. Církev používá tyto peníze na stavbu chrámů, stavbu a provoz kaplí, misionářskou činnost a přípravu církevních materiálů. Kromě desátku je také obvyklé platit tzv. postní oběti, což jsou peníze ušetřené za dvě po sobě jdoucí jídla během pravidelného půstu každou první neděli v měsíci. Tyto peníze jsou použity na materiální pomoc pro potřebu členů v rámci sboru, ale i na financování rozsáhlé celosvětové humanitární činnosti Církve.\n\nCírkev vlastní několik univerzit. Univerzita Brighama Younga je největší soukromou univerzitou v Americe, sídlí ve státě Utah (35 000 studentů), Idaho (20 000 studentů), Havaj (20 000 studentů) a Izrael (Jeruzalém, 5 000 studentů), středních škol, nemocnic a dalších veřejně prospěšných institucí, patří jí několik firem, divadel, má své vlastní televizní a rozhlasové stanice, továrny a obchody. Tyto firmy slouží hlavně k poskytovaní humanitární pomoci po celém světě.\n\nCírkev má hierarchii odvozenou od tradičních křesťanských hierarchických stupňů. Každý muž, který je uznán toho hodným, může obdržet kněžství. Úřady v kněžství od nejnižšího jsou: jáhen, učitel, kněz, biskup, starší, vysoký kněz, patriarcha, sedmdesátník a apoštol. (Služebně nejstarší apoštol je prorokem a zároveň prezidentem Církve) Všichni vedoucí, jako jsou kněží, starší, biskupové, kteří nejsou generálními autoritami Církve, mají civilní zaměstnání, ze kterého žijí a živí svoji rodinu. V Církvi pracují dobrovolně a zdarma. Generální autority, což jsou sedmdesátníci a apoštolové, nemají civilní povolání a pracují jen pro církev (viz Korporace prezidenta Církve Ježíše Krista Svatých Posledních dnů). Nositelé kněžství nežijí v celibátu, naopak se od nich očekává, že založí rodiny.\n\nBývalí prezidenti CJKSPD\n\n\nCírkev povzbuzuje mladé muže ve věku od 18 let, aby v ní sloužili dvouletou misii na plný úvazek. Ženy mohou sloužit také, ale není na to kladen takový důraz (ženy slouží na misii 18 měsíců a nově od roku 2012 musí dosáhnout věku minimálně 19 let, dříve 21 let). Dnes slouží ve světě přes 52 000 misionářů. Misii si misionáři hradí z vlastních prostředků nebo, v případě potřeby, využívají celosvětový misionářský fond Církve. To, do jaké země budoucí misionář půjde, určují apoštolové Církve, a to na základě božské inspirace a na základě potřeb jednotlivých územních misií. Misionáři pracují vždy ve dvou. Jejich úkol je kázat evangelium, proto se musí velmi rychle naučit jazyk země, do níž jsou vysláni. Před odjezdem na určené místo svého působení každý misionář absolvuje několikatýdenní školení v tzv. Misionářském výcvikovém centru (Missionary Training Center – MTC), kterých je 15 po světě. Během misie se soustředí výhradně na službu a hlásání evangelia a vyhýbají se světským zábavám a milostnému životu. Po skončení misionářské služby, většina misionářů dokončí studia a založí rodiny.\n\nV rámci církve je také zorganizováno Pomocné sdružení, což je největší a nejstarší sdružení žen na světě. Založeno bylo v roce 1842 a má dnes více než 5 miliónů členek. Jeho hlavním cílem je pomoc chudým a potřebným. Církev také provozuje několik uměleckých těles, z nichž nejslavnější je 360členný Mormon Tabernacle Choir. Doprovází 120členný orchestr Chrámového náměstí. Sbor často koncertuje se slavnou zpěvačkou Gladys Knight ze skupiny The Pips, která je členkou Církve od roku 1997.\n\nCírkev disponuje velkým programem Sociální péče, který každoročně rozdá přes jednu miliardu Kč. Během tsunami v roce 2005 byla Církev Ježíše Krista druhou nejštědřejší organizací, která darovala peníze na pomoc poškozeným a na zaplacení humanitárních potřeb.\n\nČlenové CJKSPD jsou aktivní i v jiných záležitostech veřejnosti a společenského života, jako je například politika.Kdokoliv takto veřejně činný se tak rozhodl bez zvláštního podílu vlivu z Církve.\n\nCJKSPD tiskne Bible doplněné o poznámky a vysvětlivky konzistentní s učením této církve. Vydává Překlad krále Jakuba v angličtině či Překlad Reiny-Valery ve španělštině. V ostatních jazycích nejsou církevní verze Bible vydávány. Dále Církev s dovolením Kristovy komunity, jež drží autorská práva, publikuje části Překladu Josepha Smitha, který vychází z práce Josepha Smitha na inspirované revizi Bible. Mezi další kanonickými knihami Církev tiskne Knihu Mormonovu, které dle údajů k roku 2011 rozšířila po světě již přes 150 milionů kusů. Od roku 2013 je k dispozici upravené vydání celých písem (tzv. „trojkombinace“ nebo „čtyřkombinace“). Nová verze nahrazuje vydání 1981 a přichází s řadou úprav – číslování stránek a pozice veršů je ale konzistentní se starším vydáním.\n\nCJKSPD vydává 4 náboženské časopisy, každý pro jinou cílovou skupinu čtenářů: \"Liahona\", \"Ensign\", \"New Era\" a \"Friend\". Mimoto šíří mnoho dalších církevních publikací, videa, písně, mobilní a počítačové aplikace, apod.\n\nPolygamie (neboli praxe, kdy muž může mít více žen a žena více mužů) byla praxí, kterou jako zjevení zavedl mormonský zakladatel a Prorok Joseph Smith a přikázal všem členům jako Boží přikázání jeho nástupce, Brigham Young.\n\nMnohoženství bylo po dlouhém nátlaku federálních orgánů USA zrušeno čtvrtým prezidentem Církve Wilfordem Woodruffem v roce 1890. To bylo mj. podmínkou pro přijetí mormonského státu Utah do Unie. V opačném případě by však CJKSPD hrozila konfiskace majetku a uvěznění dalších autorit (Woodruffův předchůdce John Taylor se do své smrti musel skrývat před federálními úřady).\n\nMormonská polygamie byla praktikována tajně i po oficiálním zrušení.\n\nOficiálním postojem CJKSPD je, že manželství a nesezdané partnerství je možné pouze mezi mužem a ženou v rámci církve. Homosexuální vztahy jsou pro mormony kontroverzním tématem. Nejvyšší soud USA 26. června 2015 rozhodl, že homosexuální sňatky jsou legální ve všech federativních státech USA. CJKSPD vydala v reakci prohlášení: „Rozhodnutí soudu nijak nemění Pánovu nauku, že manželství je svazek mezi mužem a ženou ustanovený Bohem.“ Církev nicméně reaguje na podněty lidsko-právních organizací bojujících za práva LGBT komunity. V listopadu 2015 vydala pravidla omezující církevní práva homosexuálních rodin, načež 14. listopadu tisíce členů protestně opustilo CJKSPD. Děti z LGBT rodin, podle nových pravidel, nesmí být pokřtěny až do 18 let, a poté jen v případě, že se odstěhují od svých rodičů a oficiálně zavrhnou jejich životní styl (LGBT partnerství). Poté mohou být přijati zpět do církve a mohou vykonávat církevní privilegia. Děti z LGBT rodin, které již pokřtěné jsou, nesmí získávat nové obřady (kněžství, Obdarování...) do svých 18 let. Zároveň platí také, že po dovršení 18 let se musí odstěhovat od svých homosexuálních rodičů a nesmí s nimi zůstat bydlet. Homosexuální manželství bylo také přidáno na seznam největších hříchů, rovnajících se odpadlictví.\n\nCJKSPD byla v minulosti i současnosti opakovaně kritizována za svůj přístup k osobám ženského pohlaví.\n\nAčkoliv CJKSPD tvrdí, že nemá placené kněžstvo, získávají její vedoucí vysoké finanční kompenzace za svou službu církvi.\n\nNěkteří dřívější vedoucí CJKSPD se vyjadřovali velice kriticky k ostatním křesťanským církvím. Boha evropských křesťanských církví označovali za „falešného boha“ a jeho věřící jako ty, kteří budou zatraceni.\n\nV současné době vedoucí církve takové postoje nevyjadřují ani nepublikují.\n\nMormoni bývají někdy obviňováni z okultismu. Důvodem jsou například obřady za mrtvé nebo obřad Obdarování, čerpající ze zednářství a jiných esoterických hnutí. Jako jeden z důvodů bývá uváděno mj. Smithovo členství v zednářské lóži a pozadí různých nauk prvotní mormonské církve.\n\nVedoucí církve bývají taktéž kritizováni za utajování svých porad a interních rozhodnutí. Od roku 2016 zveřejňuje skupina amerických hackerů s názvem Mormonleaks interní církevní materiály z porad apoštolů a finančních záležitostí církve.\n\n\n"}
{"id": "54131", "url": "https://cs.wikipedia.org/wiki?curid=54131", "title": "Richard Nixon", "text": "Richard Nixon\n\nRichard Milhous Nixon (9. ledna 1913 – 22. dubna 1994) byl 37. prezident Spojených států amerických (1969–1974) a také 36. viceprezident Spojených států amerických (1953–1961), zde působil v době, kdy byl v úřadu prezident Dwight D. Eisenhower. Nixon je jediným člověkem, který byl dvakrát zvolen americkým viceprezidentem i prezidentem. Zároveň je také jediným americkým prezidentem, který na svůj úřad rezignoval.\n\nPoprvé se o prezidentský úřad ucházel v roce 1960, ale těsně jej porazil John F. Kennedy. V roce 1967 se setkal s mladým televizním a divadelním producentem Rogerem Ailesem, který pro něj začal pracovat v pozici mediálního experta na jeho volební kampaň, kouče vystupování před médii a šéfa pro styk s veřejností. Nixon ve volbách v roce 1968 porazil kandidáta demokratů, Huberta Humphreye, a o čtyři roky později drtivě porazil George McGoverna, který vyhrál pouze ve státě Massachusetts.\n\nNixonovým osobním dvorním fotografem byl Oliver F. Atkins.\n\nBěhem jeho prezidentství došlo k normalizaci vztahů se Sovětským svazem a Čínou. Inicioval rovněž dohody o snížení počtu strategických atomových zbraní SALT I. V roce 1972 navštívil jako první americký prezident ČLR a setkal se s čínským vůdcem Mao Ce-tungem. V rámci zlepšování vztahů mezi Spojenými státy a komunistickou Čínou, které byl namířeno proti Sovětskému svazu, došlo k uznání tzv. politiky jedné Číny, podle které existuje pouze jedna legitimní politická moc vládnoucí entitě zvané Čína a Tchaj-wan je pouze jednou z čínských provincií.\n\nZahájil také stahování amerických vojáků z Vietnamu, což byl počátek tzv. „vietnamizace“ války, ale zároveň rozšířil bombardování i na sousední státy Kambodžu a Laos. Při bombardování Kambodže v letech 1970 až 1973 zahynulo až 150,000 lidí. V roce 1972 nařídil několikaměsíční bombardování Severního Vietnamu v rámci operace Linebacker, což bylo nejmasivnější bombardování Severního Vietnamu od ukončení operace Rolling Thunder v roce 1968. \"Tajná válka\" v Laosu probíhala až do roku 1973.\n\nHistorický krok bylo také jeho rozhodnutí z roku 1971 opustit v té době zavedený Brettonwoodský mezinárodní měnový systém a směnitelnost amerického dolaru za zlato.\n\nV roce 1973 podpořil vojenský převrat proti demokraticky zvolené levicové vládě v Chile a zavedení vojenské diktatury generála Pinocheta.\n\nNa podzim roku 1973 vyhlásila Organizace zemí vyvážejících ropu (OPEC) embargo na vývoz ropy do Spojených států a dalších zemí, které podporovaly Izrael během Jomkipurské války, což vyvolalo ve světě ropný šok.\n\nMinistrem zahraničí jmenoval Henryho Kissingera.\n\nV domácí politice bylo jeho působení ve funkci prezidenta USA poznamenáno aférou Watergate. Ta vypukla 17. června 1972, kdy policie zadržela v komplexu Watergate, kde sídlila Demokratická strana, pět lidí, kteří tam instalovali odposlouchávací zařízení. Bílý dům popíral, že by s vloupáním měl cokoliv společného, až do 5. srpna 1974, kdy přiznal, že o aféře Watergate věděl od začátku a úmyslně lhal. Dne 8. srpna 1974 Nixon oznámil rezignaci na úřad prezidenta a jeho místo následující den zaujal Gerald Ford.\n\nNixon rezignoval v důsledku aféry Watergate. Jeho místo poté zaujal viceprezident Gerald Ford. Nixon zemřel 22. dubna 1994 na následky mozkové mrtvice, kterou utrpěl čtyři dny předtím. O týden později na Pinkpop Festivalu poprvé zahrála skupina Rage Against the Machine píseň \"Tire Me\", která oslavuje Nixonovu smrt.\n\n"}
{"id": "54146", "url": "https://cs.wikipedia.org/wiki?curid=54146", "title": "Velká Británie (rozcestník)", "text": "Velká Británie (rozcestník)\n\nVelká Británie může označovat:\n\n\n"}
{"id": "54148", "url": "https://cs.wikipedia.org/wiki?curid=54148", "title": "Hláska (dopravna)", "text": "Hláska (dopravna)\n\nHláska je dopravna na železniční trati bez kolejového rozvětvení. Je vybavena oddílovými návěstidly (převážně pro každý směr jedno), která na základě telefonických hlášení z okolních dopraven ovládá hláskař. \n\nV mezistaničním úseku rozděleném hláskou (hláskami) se jízda vlaku zabezpečuje telefonickým dorozumíváním. Návěstidla jsou bez závislostí na zabezpečovacím zařízení.\n\nS rostoucí modernizací železničních drah počet hlásek rychle klesá. Na začátku roku 2019 tak zbývají v provozu hlásky: Strojírna (trať 110), Blešno (trať 020) a Petrovice (trať 020). Ukončení provozu hlásek Blešno a Petrovice se předpokládá s modernizací trati 020, která je plánována na rok 2022.\n\n"}
{"id": "54152", "url": "https://cs.wikipedia.org/wiki?curid=54152", "title": "Chester Bennington", "text": "Chester Bennington\n\nChester Charles Bennington (20. března 1976 Phoenix, Arizona – 20. července 2017 Palos Verdes Estates, Kalifornie), známý jako Chazy Chaz nebo Chemist, byl zpěvák skupiny Linkin Park.\n\nNarodil se 20. března 1976 v Phoenixu v americkém státě Arizona. Měl o 13 let staršího bratra, jeho otec je policista a matka zdravotní sestra. Rodiče se však rozvedli, když bylo zpěvákovi 11 let.\n\nV dětství byl sexuálně zneužíván člověkem blízkým jeho rodině a několik jeho přátel spáchalo sebevraždu. Jeho život od té doby provázely problémy s drogami, byl i zadržen za držení marihuany. Závislosti se s pomocí matky zbavil.\n\nChaz chodil na Greenway High School, později Washington High School, kde roku 1994 odmaturoval. Ještě před působením v Linkin Park zpíval v kapele Sean Dowdell and his Friends? – později přejmenované na Grey Daze. S bubeníkem Grey Daze, Seanem Dowdellem, působili v kapele Bucket Of Weenies (hráli většinou covery známých rockových kapel) a také s ním vlastnil síť tetovacích klubů. Mezi jeho nejoblíbenější skupiny patřili Depeche Mode a Black Sabbath. \n\n31. října 1996 se oženil se svou dlouholetou láskou Samanthou (snubní prstýnky měli vytetované, protože na šperky prý tehdy neměli peníze). 19. dubna 2002 se jim narodil syn Draven Sebastian. Na počátku roku 2005 se se Samanthou rozvedl. V prosinci 2005 si vzal modelku Talindu Bentley (fotila několik fotografií pro časopis Playboy). 16. března 2006 mu porodila syna Tylera Lee.\n\nVěnoval se i propagaci nového alba Living Things, které vyšlo v červnu 2012, dále pracoval i na svém sólovém albu, které vyšlo polovině roku 2008. Název sólového projektu je \"Dead by Sunrise\".\n\nDne 20. července 2017 spáchal Chester sebevraždu oběšením ve své rezidenci v Palos Verdes Estates v Kalifornii. Chestera v jeho krocích podle mnohých přátel a kolegů ovlivnilo úmrtí jeho přítele, muže, jehož dětem dělal Chester kmotra – Chrise Cornella, zpěváka Audioslave a především Soundgarden. \n\n"}
{"id": "54164", "url": "https://cs.wikipedia.org/wiki?curid=54164", "title": "Difúzní napětí", "text": "Difúzní napětí\n\nDifúzní (kontaktní) napětí vzniká vyrovnáním Fermiho energetických hladin při PN přechodu. \n\nPokud dojde ke „kontaktu“ polovodiče typu P a typu N, elektrony a díry začnou difundovat z míst, kde mají vyšší energii do míst s nižší energií (elektrony difundují z N do P, díry z P do N). Tím se polovodič P nabíjí záporně, zatímco polovodič N kladně. Tak vzniká napětí, které se ustálí na hodnotě \"U\" (difúzní napětí).\n\nJeho hodnota je tím vyšší, čím vyšší je difúze majoritních nosičů a je dáno poměrem koncentrací majoritních a minoritních nosičů na odpovídající hranici OPN(oblasti prostorového náboje).\nJe teplotně závislé (s teplotou klesá, protože intrinsická koncentrace se zvyšuje).\n\nformula_1\n\nNa,Nd = koncentrace akceptorů, koncentrace Donorů,\n\nni = intrinsická koncentrace\n\nUt = teplotní napětí ,přibližně 0,026V pro T = 300K\n\nformula_2\n\nk = Boltzmannova konstanta\nT = Absolutní teplota v K,\nq = elementární náboj elektronu\n"}
{"id": "54171", "url": "https://cs.wikipedia.org/wiki?curid=54171", "title": "Patologie", "text": "Patologie\n\nPatologie je lékařská věda zabývající se studiem a diagnostikou nemocí živých systémů. Pojem vychází z řeckého slova pathos (πάθος), \"zážitek\" nebo \"muka\", a -logia (-λογία), \"výčet\"). Protože v jednotlivých oblastech zájmu nehrozí riziko záměny, používá se pojem patologie v některých oborech i jako synonymum pro specializovanější pole působnosti. Například lékařský obor patologická anatomie se obvykle mezi zdravotníky nazývá patologie. Plurál pojmu se užívá ve smyslu progrese nemoci, např. \"tato nákaza způsobuje tyto patologie\". Přídavné jméno \"patologický\" se poměrně často používá ve smyslu \"nezdravý\", \"porušený\" nebo \"odchylný\", někdy i mimo medicínský kontext (např. Weierstrassova funkce se někdy označuje jako příklad patologické funkce). Affix pojmu tj. \"-patie\" se užívá pro pojmenování stavu indispozice, např. psychopatie. Lékař se specializací patologie se nazývá patolog. Za patologický stav se považuje stav způsobený nemocí.\nHlavním předmětem patologie je výzkum čtyř složek nemoci: příčiny (etiologie), mechanismus vývoje nemoci (patogeneze), strukturální změny buněk (morfologie) a důsledky těchto změn ve formě klinických projevů. Obecná patologie se zabývá analýzou klinických abnormalit, které jsou znaky a prekurzory infekčních a neinfekčních onemocnění a rozděluje se na klinickou a anatomickou patologii.\n\nHumánní (lidská) patologie se zabývá studiem a diagnostikou somatických onemocnění člověka. V České republice je představována lékařským oborem Patologická anatomie, výkon této profese je vyhrazen lékařům. V USA se jako relativně samostatný obor vyděluje klinická patologie. Čistě vědecký směr, který se tradičně nazýval experimentální patologie, se dnes nazývá patologická fyziologie.\n\nVeterinární patologie je oborem veterinárního lékařství, jehož cílem je studium a diagnostika onemocnění zvířat, především pak zvířat domácích a zvířat hospodářsky významných. Její prostředky jsou podobné prostředkům humánní patologie, výkon profese je však vyhrazen veterinárním lékařům.\n\nFytopatologie je oborem agronomie zabývajícím se studiem a diagnostikou onemocnění rostlin. Zvláštní důraz je opět kladen na hospodářsky významné druhy.\n\nPsychopatologie je oborem psychologie, který se zabývá studiem duševních poruch. Velmi blízký vztah má k psychiatrii.\n\nSociální patologie je společenskovědní obor studující společensky nežádoucí jevy.\n\nPaleopatologie je obor patologie, která se zabývá studiem chorobných změn v průběhu historie. Někdy je řazena mezi pomocné vědy historické, nicméně vedle historie má řadu průniků i s archeologií a paleontologií. Zejména pro potřeby historického výzkumu úzce spolupracuje s oborem dějiny lékařství.\n\nObecná patologie je vědecký obor, jehož cílem je studovat obecné mechanizmy vzniku poškození živého systému a reakce na něj. Toto poškození je studováno od úrovně jednotlivých molekul až do úrovně celých organizmů. Obecná patologie se tak stýká s celou řadou dalších oborů. Například obecná humánní patologie se stýká na jedné straně s biofyzikou, molekulární biologií, Bioinformatikou, mikrobiologií a toxikologií a na druhé straně s klinickými lékařskými obory a antropologií.\n\nPoznatky obecné patologie přestavují základní informace, které umožňují porozumět chorobným změnám a tak příslušné choroby cíleně diagnostikovat a léčit.\n\nSpeciální patologie je vědecký a aplikovaný obor zabývající se studiem a diagnostikou konkrétních chorobných změn. Vedle samotného rozpoznání choroby, tedy stanovení diagnózy, se speciální patologie zabývá i dalšími projevy poruchy. Etiologie znamená nalezení příčiny vyvolávající příslušnou poruchu organizmu (tzv. noxy). Noxa může být známá a dobře identifikovaná, např. \"Mycobacterium tuberculosis\" jako původce tuberkulózy, jindy mohou být známy pouze rizikové faktory a v jiných případech není původce nemoci známý - potom se hovoří o daném onemocnění jako o onemocněním idiopatickém nebo primárním. Patogeneze je studium rozvoje chorobných změn v organizmu. V ideálním případě jsou dokonale prozkoumány molekulární mechanizmy rozvoje onemocnění a hovoří se o kauzální patogenezi. Jindy jsou známy jen popisy nebo obecné principy změn a pak se hovoří o formální patogenezi. Etiopatogeneze je spojením etiologie a patogeneze v jediný logicky koherentní řetězec, který popisuje vývoj choroby od okamžiku prvního kontaktu s noxou až po vznik manifestní choroby a případně i další vývoj choroby.\n\nRozdělení patologie podle škály je poměrně neostré, jednotlivé úrovně se navzájem ovlivňují a prolínají.\nMolekulární patologie je obor studující chorobné změny na nejnižší biologicky relevantní úrovni. Zabývá se především studiem změn, které se odehrávají na úrovni jednotlivých molekul, například změny DNA, změny aktivity enzymů nebo působení cizorodých molekul a atomů. Molekulární patologie se tak stýká především s chemickými obory, dále s biofyzikou, bioinformatikou a molekulární biologií.\n\nBuněčná patologie je obor studující chorobné změny probíhající na úrovni jednotlivých organel a celých buněk. Ve své výzkumné části je podoborem buněčné biologie. Klinický obor, který se zabývá využitím buněčných změn k detekci a diagnostice onemocnění, se nazývá cytologie.\n\nHistopatologie je obor studující chorobné změny probíhající ve tkáních, obvykle na mikroskopické úrovni. V případě humánní a veterinární patologie je histopatologické vyšetření bioptických a autoptických vzorků tkání základním postupem při hledání diagnózy a tedy hlavní náplní lékařů pracujících v těchto oborech.\n\nOrgánová patologie je obor studující chorobné změny na jednotlivých orgánech. Pro řadu onemocnění jsou orgánové změny jen nespecifické a proto samotné makroskopické vyšetření obvykle nepostačuje pro vlastní diagnózu a je třeba vyšetřovat histopatologicky.\n\nPojem klinická patologie je doslovným překladem anglického pojmu \"\", v českém prostředí se však tento pojem nepoužívá, zhruba mu odpovídá pojem laboratorní medicína. Jde o pojem zastřešující zejména lékařskou biochemii a lékařskou mikrobiologii a laboratorní úseky hematologie, lékařské genetiky a klinické imunologie\n\nSoudní lékařství je obor, který se vyvinul z patologické anatomie. Zabývá se především zjišťováním příčin náhlých a neočekávaných úmrtí.\n\nToxikologie je především chemický obor zabývající se jedy, tedy jednou z nox vyvolávajících řadu chorobných změn.\n\nMikrobiologie a biologické obory s ní související (virologie, parazitologie, mykologie) se zabývají studiem biologických nox. Vedle patologie má mikrobiologie další výrazné kontakty s infekčním lékařstvím a epidemiologií.\n\nImunologie se zabývá studiem funkce i poruch imunitního systému, tedy systému, jehož funkce hraje významnou roli v patogenezi celé řady chorob.\n\nGenetika studuje dědičnost organizmů. Ukazuje se, že řada onemocnění má svůj původ přímo v chybné genetické informaci, pro jiné představují zděděné vlohy vyšší riziko.\n\nKlinická biochemie je lékařský obor zabývající se studiem a diagnostickým využitím kolísání chemických látek v tělesných tekutinách.\n\n\n"}
{"id": "54176", "url": "https://cs.wikipedia.org/wiki?curid=54176", "title": "Mike Shinoda", "text": "Mike Shinoda\n\nMichael Kenji Shinoda (* 11. února 1977, Agoura Hills, Kalifornie, USA) je americký hudebník, hudební producent a umělec. Nejvíce je známý jako raper, producent, klávesista, kytarista a také jako vokálista americké hudební skupiny Linkin Park. Mike je také zakladatelem skupiny Fort Minor.\n\nNarodil se 11. února 1977 v Agoury v Kalifornii. Jeho matka Leslie je rusko-maďarského původu, otec Kim je původem Japonec, má mladšího bratra Jasona. Vystudoval Parkmanskou základní a Linderovu Canyonskou střední školu.\n\nDeset let, na přání matky, hrál na klavír. Ve třinácti se začal zajímat více o jazz, blues a hip-hop. Během školních let začal hrát na kytaru a rapovat. Po maturitě začal s Bradem psát a nahrávat skladby v provizorním studiu v jeho ložnici. V té době navštěvoval Agourskou střední školu, kterou také navštěvovali Brad a Rob, který se k nim přidal a společně vytvořili kapelu XERO.\n\nPo střední škole se Mike přihlásil na Art Center College of Design, kde studoval grafický design a ilustraci. Zde se seznámil s Joem, kterého spolu se spolubydlícím Bradem Phoenixem brzy začlenili do XERA.\n\nMike vystudoval školu s bakalářským titulem v ilustraci. Jako grafik designoval většinu alb od Linkin Park.\n\n10. května 2003 se oženil s Annou Hillinger, se kterou má chlapce který se jmenuje Otis Akio Shinoda.\nVydal sólovou desku a to s projektem Fort Minor, na kterém se podíleli i Styles of Beyond nebo Jay-Z.\n\nFort Minor je hip-hopová skupina kterou Mike založil v roce 2005. Debutové , zatím také jediné album, se jmenuje The Rising Tied a vyšlo 22. listopadu 2005.\n\n15. června 2018 vydal sólovou desku pod názvem Post Traumatic. V následujícím seznamu jsou uvedeny veškeré skladby z alba Post Traumatic s odkazy na ně, avšak ne všechny mají svůj oficiální videoklip. 2. března 2018 zahájil svoji tour pod stejným jménem alba (Post Traumatic Tour)\n\n\nMike promoval na Art Center College of Design jako nejmladší z ročníku 1998. Má velký podíl na obalech alb skupiny Linkin Park. Vlastnoručně také vytvořil serii deseti obrazů které se později dostaly na obal The Rising Tied. K těmto obrazům bylo přidáno dalších třináct obrazů které poté Mike prezentoval na své první výstavě “Diamonds Spades Hearts & Clubs“ která se konala 19. listopadu 2006.\n\n11. července 2008 se konala druhá Mikeova výstava “Glorious Excess (BORN)“ na které bylo zveřejněno 9 nových obrazů. 22. srpna 2009 se konala třetí výstava která nese název “Glorious Excess (DIES)“.\n\nSpolu s DC vytvořil limitovanou kolekci obuvi s názvem MS/DC. 1. srpna 2008 bylo dáno do prodeje 2000 kusů těchto bot, které nesou název Xander a Pride.\n\n"}
{"id": "54178", "url": "https://cs.wikipedia.org/wiki?curid=54178", "title": "Joe Hahn", "text": "Joe Hahn\n\nJoseph „Joe“ Hahn (* 15. března 1977, Glendale v Kalifornii), známější jako Mr. Hahn, je americký DJ skupiny Linkin Park.\n\nNarodil se do třetí generace korejských přistěhovalců. Má 2 starší sestry.\nNavštěvoval Hoover High school a později Pasadena Art Center, kde potkal Mika Shinodu. Po roce ale školu ukončil a živil jako ilustrátor komiksů, spoluprací na speciálních efektech pro film a stal se grafickým designerem. Už na konci střední školy jej zaujaly turntables (mixážní pulty) a zapojil se do Mikovy skupiny Xero - později Linkin Park.\n\nMr. Hahn má na triku většinu videoklipů Linkin Park a také se mluví o filmu, který by měl režírovat.\nJoe již nenosí brýle a jeho nejoblíbenějším zvířetem jsou žabky. Jeho manželkou je Heidi Woan-Hahn (sňatek:2012)\n\nJeho oblíbené nástroje:\n"}
{"id": "54180", "url": "https://cs.wikipedia.org/wiki?curid=54180", "title": "Rob Bourdon", "text": "Rob Bourdon\n\nRobert Gregory Bourdon (* 20. ledna 1979 Calabasas, Kalifornie) je bubeník a vůdčí osobnost skupiny Linkin Park.\n\nNarodil se v kalifornském Calabasas. Jeho matka se jmenuje Patty a otec Gregory. Má mladšího bratra Dava. Etnickým původem je americký žid. V sedmi se začal učit na klavír. K bicím se dostal na základní škole, protože jeho matka se přátelila s bubeníkem skupiny Aerosmith, Joeyem Kramerem. V následujících letech studoval v Santa Monice, obor finance. Po škole pracoval jako číšník. Spolu s hráčem na elektrickou kytaru Bradem Delsonem ze skupiny Linkin Park, hrál nejprve ve skupině Relative Degree.\n\nV prosinci 2007 se rozešel s Vanessou Lee Evigan po šestiletém vztahu. Jeho zálibami je surfování, hraní na klavír, skládání hudby a relaxace na pláži.\n\n"}
{"id": "54181", "url": "https://cs.wikipedia.org/wiki?curid=54181", "title": "Brčko (distrikt)", "text": "Brčko (distrikt)\n\nBrčko distrikt (bosensky, chorvatsky a srbsky: \"Брчко дистрикт\", \"Brčko distrikt\") je federální distrikt severovýchodní části Bosny a Hercegoviny. Je neutrální a samosprávnou administrativní jednotkou, která je součástí Bosny a Hercegoviny, společně spravovanou Federací Bosny a Hercegoviny a Republikou srbskou. Jeho hlavním městem je Brčko.\n\nNázev území neodpovídá jazykovým zvyklostem místních jazyků a je doslovným překladem z angličtiny (ta byla úředním jazykem mezinárodní správy, která vznikla na základě rozhodnutí mezinárodní arbitráže z roku 2000). Správný název by měl znít Distrikt Brčko nebo Brčský distrikt (\"Distrikt Brčko, Brčanski distrikt\"), v tomto tvaru se ale nepoužívá.\n\nBrčko leží na řece Savě v severovýchodní části země, u hranice s Chorvatskem. Protékají tu řeky Tinja a Lukovac. Distrikt má takový tvar, že rozděluje jak Republiku srbskou, tak i Federaci Bosny a Hercegoviny na dvě části. Hraničí jak s oběma entitami, tak na severu s již zmíněným Chorvatskem. V rámci entit má hranici s kantonem Tuzla ve Federaci BiH a s regiony Doboj a Bijeljina. Distrikt nebyl přidělen ani jedné z entit z toho důvodu, že si na něj činily stejné nároky a hrozily opět ozbrojeným konfliktem i po uzavření míru; současný status má distrikt od roku 2000.\n\n"}
{"id": "54182", "url": "https://cs.wikipedia.org/wiki?curid=54182", "title": "Dave Farrell", "text": "Dave Farrell\n\nDavid Michael Farrell /Phoenix/ (8. února 1977, Massachusetts) je baskytarista v kapele Linkin Park. Žil v Mission Viego, ale usadil se v Los Angeles. Po škole (UCLA) se připojil ke kapele The Snax, kvůli které později odešel od Linkin Park, ale po roce a půl se vrátil. Kromě baskytary ovládá také violu, kytaru a cello.\n\nDne 28. prosince 2002 se oženil s Linsey Braeunig, která pracuje jako učitelka. Má staršího bratra Joea.\n"}
{"id": "54184", "url": "https://cs.wikipedia.org/wiki?curid=54184", "title": "Brad Delson", "text": "Brad Delson\n\nBradford Phillip Delson /Big Bad Brad/ (1. prosince 1977, Los Angeles) je kytaristou skupiny Linkin Park. Původem je americký Žid. Vystudoval komunikaci na Agoura High school a má bakalářský titul. První nástroj, na který hrál, byla flétna a trumpeta. Před Linkin Park působil ve skupině The Pricks. Je ženatý, a má jednoho syna. Jeho žena se jmenuje Elisa Delson (sňatek-2003) má tři děti, Jonah Taylor Delson, Noa Parker Delson, Evan Ruby Delson. \n\nŘíká si Big Bad Brad (Velký zlobivý Brad) a podepisuje se BBB.\n"}
{"id": "54185", "url": "https://cs.wikipedia.org/wiki?curid=54185", "title": "Hradčany (rozcestník)", "text": "Hradčany (rozcestník)\n\nHradčany je název více míst v Česku:\n\n"}
{"id": "54186", "url": "https://cs.wikipedia.org/wiki?curid=54186", "title": "Aust-Agder", "text": "Aust-Agder\n\nAust-Agder Fylke byla územněsprávní jednotka na jihu Norska. Rozprostíral se v nejjižnější části Norska, správním centrem území bylo město Arendal. Kraj zanikl k poslednímu dni roku 2019. Od 1. ledna 2020 existuje kraj Agder, který vznikl sloučením krajů Aust-Agder a Vest-Agder v rámci reformy administratně-územního dělení Norska. Do roku 1918 byl Aust-Agder byl znám jako Nedenes amt.\n\nAust-Agder hraničil na severu a východě s krajem Telemark, na severozápadě s krajem Rogaland a na západě a jihozápadě s krajem Vest-Agder. Ležel u Severního moře u Skagerraku, za kterým se rozkládá Jutský poloostrov. Od Severního moře se táhl přes sto kilometrů k severu do vnitrozemí. Rozloha kraje byla 9 211 km², počet obyvatel dosáhl roku 2018 hodnoty 117 222 osob. \n\n"}
{"id": "54188", "url": "https://cs.wikipedia.org/wiki?curid=54188", "title": "Hermeneutika", "text": "Hermeneutika\n\nHermeneutika (z řeckého = vykládat, překládat, vyložit) je filologická a filosofická nauka o metodách správného chápání a výkladu textů, zejména náboženských (exegeze), právních (výklad práva) a filosofických. V širším významu se používá i pro výklad uměleckých děl (Wilhelm Dilthey), případně i porozumění struktury lidského bytí na světě (Martin Heidegger).\n\nHermeneutika se jako věda rozvinula teprve až se vznikem písma. Moderní hermeneutika stojí na filozofech 18. a 19. století, náznaky hermeneutických postupů však lze vysledovat i u řady jiných myslitelů, od starověkého Řecka (Platón, Aristoteles), přes křesťanskou středověkou Evropu (Augustin, Tomáš Akvinský) až po rozvoj moderních věd a disciplín jako je hermeneutika náboženství.\n\nHermeneutiku nelze zaměňovat s esoterickou naukou zvanou hermetika.\n\nJak ukázal Hans-Georg Gadamer (a před ním již zakladatel moderní hermeneutiky Schleiermacher), nepřistupuje čtenář k textu nikdy úplně nepředpojatě, nýbrž vždy už s nějakým předběžným porozuměním, předporozuměním (\"Vorverständnis\"). Je proto důležité, aby si tuto výchozí situaci nejprve uvědomil. Následuje lingvistická a textová práce, kritika textu a shromáždění informací o historickém kontextu (době, autorovi, účelu atd.), což umožní lepší pochopení textu.\nHermeneutický postup obvykle zahrnuje:\n\nTento postup se opakuje v hermeneutickém kruhu, kde si vykladač získává hlubší porozumění a znovu je konfrontuje s textem. Teprve při výkladu se často ukáže, že je postup třeba ještě zopakovat.\n\nDvojí hermeneutikou se ve své knize \"Social Theory and Modern Sociology\" zabývá Anthony Giddens, britský sociolog. Pojem je úzce spjat se sociologií. Giddens uvádí, že je rozdíl mezi přírodními vědami a sociologií. Zatímco vědci se snaží vysvětlit to, jak příroda funguje, avšak příroda poté nezkoumá, jak my fungujeme a nesnaží se nám porozumět a následně měnit své chování (například struktura atomů). Proto je tento styl poznání nazván jako jednosměrná hermeneutika. Sociologie však zkoumá lidi a skupiny jinak. Nezabývá se jenom tím, co lidé dělají, ale i to, jak rozumí světu a jak jejich poznání utváří jejich chování. Jelikož lidé myslí a mohou se rozhodovat, mohou tedy využívat nové informace ke změně, vývoji a úpravě svého myšlení. Tedy mohou použít sociologické poznatky a o chování jedinců a společnosti a následně podle nich měnit své chování. Proto se dvojí hermeneutice též říká obousměrný vztah. Nejedná se o jednosměrnou interpretaci, ale o vzájemnou.\n\nZjednodušeně řečeno, lidé poznávají situace, ty interpretují a následně na ně nějak reagují. K interpretaci používáme skripty vytvořené z našich poznatků o světě.\n\nU Platóna i jinde se objevuje slovo \"herméneus\", vykladač nesrozumitelných věšteb. Hermeneutika vznikla ve starověké Alexandrii v rámci korigování a kritického vydávání starších textů, zejména filosofických (Platón, Aristotelés, Eukleidés) a náboženských (Bible). Jedním z jejích zakladatelů byl Órigenés. Později se rozvinula i při výkladu práva, platných zákonů a kodexů před soudy.\n\nStarověká a středověká křesťanská hermeneutika vytvořila nauku o čtyřech významech textu, o smyslu:\n\n\nStředověká hermeneutika křesťanské Evropy rozebírala tematiku a význam bible. Jejím cílem bylo odstranit případné a možné chybné výklady, které by vedly k herezím. Rané křesťanství znalo řadu škol, z nichž každá byla v řadě protikladů, což vedlo k neustálým sporům. V dobách pokročilého středověku se Tomáš Akvinský pokusil spojit odmítnuté antické výklady světa s křesťanskými a stal se jedním z nejvýznamnějších učitelů v dějinách římskokatolické církve.\n\n\"„Littera gesta docet, quid credas allegoria, moralis quid agas, quo tendas anagogia“\" = „Doslovný smysl učí, co se stalo, alegorický v co máš věřit, morální smysl co máš konat, a kam máš směřovat říká anagogický.“\n\nVelký význam nabyla hermeneutika v reformaci, která odmítla pojem \"církevní tradice\" i interpretační autoritu římskokatolické církve při výkladu bible a snažila se ji pochopit jen z textu samotné bible. Reformační vydání bible jsou proto opatřena četnými odkazy na podobná místa, jež mají čtenáři pomoci porozumět čtenému.\n\nZa reformace vznikla řada nových překladů do různých jazyků, což vyvolalo otázku – jak tyto texty přeložit a zároveň se držet původního významu tak, aby nebyl pozměněn. Bylo proto nezbytné se věnovat novým tématům, což stimulovalo rozvoj hermeneutiky a zvýšilo míru zájmu o ni.\n\nModerní hermeneutika se opírá o práce F. Schleiermachera a W. Diltheye, který se ji snažil učinit vědou o rozumění a výkladu, a tedy i společným základem všech humanitních či duchovních věd. Dilthey přitom zdůrazňuje nesnáze s chápáním smyslu zejména starých a kulturně vzdálených textů.\n\nVelký význam má hermeneutika v díle M. Heideggera. Samu existenci člověka charakterizuje podle něho rozumějící vztah ke světu a k možnostem, jež se člověku nabízejí, důležitou složkou tohoto porozumění je řeč. „Pobyt (či existence) jakožto rozumějící rozvrhuje své bytí do možností.“ Protože přitom nejde o jednorázový akt (jako např. při luštění hádanek), nýbrž o neustálý proces, mluví Heidegger o „hermeneutickém kruhu“. Tuto myšlenku dále rozvinul jeho žák Hans-Georg Gadamer ve svém díle \"Pravda a metoda\"; podle něho je nejen rozumění textu, ale konec konců každé poznání závislé na porozumění a interpretaci.\n\nMetodika rozumění a výkladu obtížně srozumitelných textů a kulturních projevů vůbec hraje dnes velkou úlohu např. v historii, v kvalitativní sociologii, v etnografii a antropologii. Hermeneutika a exegese (nauka o výkladu) mají velký význam v teologii a – byť v poněkud jiné podobě – v právu.\n\nUvedeni jsou autoři počínaje 16. a 18. stoletím, kdy se hermeneutika etabluje jako \"všeobecná\" nauka o interpretaci:\n\n\n\n"}
{"id": "54193", "url": "https://cs.wikipedia.org/wiki?curid=54193", "title": "Svatý Mikuláš (rozcestník)", "text": "Svatý Mikuláš (rozcestník)\n\nSvatý Mikuláš je primárně jméno označující biskupa z Myry. Významů má ale vícero:\n\n\n\n\n\n"}
{"id": "54196", "url": "https://cs.wikipedia.org/wiki?curid=54196", "title": "Rebutia kupperiana", "text": "Rebutia kupperiana\n\nRebutia kupperiana je již dlouho známý druh rodu rebucie ze sekce \"Aylostera\", který je nápadný svými jasně červenými, relativně velkými květy s lesklými, dosti širokými, zaokrouhlenými okvětními plátky, tmavou pokožkou a pestrými trny. Pojmenována byla na počest dr. W. Kuppera (1893–1953), profesora botaniky a správce botanické zahrady univerzity v Mnichově.\n\nBoedeker, Friedrich; Monatsschrift der Deutschen Kakteen-Gesselschaft, 4: 277, 1932\n\nSekce \"Aylostera\", řada \"Kupperiana\"\n\nSynonyma: \nStonky kulovité, až 30 mm nebo trochu více široké, později poněkud protáhlé a na bázi občas odnožující, v kultuře o něco větší a častěji odnožující; pokožka matně tmavě zelená, pod hrbolky často s bronzovým nebo fialovým nádechem; temeno málo snížené, překryté trny z okolních areol. Žeber 15 – 18, poněkud spirálovitě probíhající, zcela rozložená do kuželovitých, asi 3 mm vysokých a 3 – 5 mm širokých hrbolků; areoly okrouhlé, 1 – 2 mm široké, krátce nažloutle plstnaté, asi 5 mm navzájem vzdálené. Okrajových trnů 12 - 15, roztažené, bílé až nažloutlé, na špičce hnědé, slabé jehlovité, 5 – 8 mm dlouhé; středové trny 1 –4, silnější, odstávající, celé tmavěji hnědé, 10 – 20 mm dlouhé, všechny trny drsné, pod lupou zřetelně jemně plstnaté.\n\nKvěty ze spodních areol, nálevkovité, rumělkové až ohnivě červené, asi 40 mm dlouhé a 35 mm široké; poupata zaoblená, tmavě červená, téměř červenočerná; květní lůžko kulovité, asi 3 mm široké, olivově zelené, s několika tmavě olivově červenými šupinami s bílou vlnou a několika až 4 mm dlouhými, tuhými, bílými štětinami s hnědými špičkami; květní trubka štíhlá, asi 25 mm dlouhá, dole zelená, nahoře 5 – 8 mm široká, fialově růžová, pokrytá malými olivově zelenými šupinami, na spodní části ve značné délce stopkovitě srostlá se čnělkou; vnitřní okvětní plátky uspořádané ve dvou řadách, zaokrouhlené, se zcela krátkými špičkami a jinak hladkým okrajem, až přes 20 mm dlouhé, 6 – 8 mm široké, dole v jícnu bledě zelené, nahoře rumělkově až ohnivě oranžově červené, vnější vně purpurové; tyčinky nepříliš početné, nitky nažloutlé, 5 – 10 mm dlouhé, kratší dole, mezi nimi nevýrazná mezera v nasazení asi 3 mm, prašníky světle žluté; čnělka a blizna nažloutle bílé, blizna se 4 – 5 roztaženými rameny sotva v úrovni nejvyšších prašníků. Plod kulovitý, asi 5 mm velký, zelený až purpurově olivový. Semena tmavě šedohnědá, 1,1 – 1,3 mm dlouhá, 0,9 – 1,1 mm široká, nejširší ve střední části; hilum dosti velké, bazální, oválné, špinavě nažloutlé až hnědé; testa jemně vrásčitá až dolíčkovitě hrbolatá.\n\n\"R. kupperiana\" byla popsána podle rostlin nalezených roku 1931 F. Ritterem, nabízena byla také A. V. Fričem (Verzeichnis 1935, seznam 1936), i když ten pokládal toto jméno za synonymum \"R. deminuta\". Rostliny odvozené od těchto starých zdrojů lze ještě místy nalézt v našich sbírkách a poněkud se liší od rostlin z novějších nálezů. Jsou dosti jednotné, u nich existující rozdíly, které se týkají hlavně síly, délky a barvy otrnění, jsou převážně jen důsledkem rozdílů v kultuře. Nověji byly jako \"R. kupperiana\" označeny sběry FR 762, L 407, WR 324, jako \"R. kupperiana\" f. byl označen sběr FR 762a, jako \"R. kupperiana\" ? sběr KK 1052 a nově také sběr SE 80. Mezi těmito různými sběry lze pozorovat některé rozdíly v otrnění a do určité míry i v květech. Podle sběru FR 762b byla roku 1977 F. Ritterem popsána nová varieta \"R. kupperiana\" var. \"spiniflora\", odlišující se od var. \"kupperiana\" hlavně většími hrbolky a areolami, světlejší pokožkou a menšími květy, které nesou v paždí šupin na květním lůžku početnější a podstatně silnější štětiny.\n\n\"R. kupperiana\" pochází z Bolívie, z departamentu Tarija, H. Krainz v roce 1957 jako místo původu uvedl 'u Tarija, na skalních stěnách v nadmořské výšce asi 2500 m'. Rovněž všechny výše uvedené sběry pocházejí z Bolívie, z departamentu Tarija, sběr FR 762 od Padcaya (provincie Arce), FR 762a od Tambo (provincie O'Connor), ze stejné provincie od Narvaez z nadmořské výšky 1000 – 1300 m pochází sběr L 407 a od La Cueva sběr KK 1052. Rovněž typové naleziště \"R. kupperiana\" var. \"spiniflora\" leží v provincii O'Connor v blízkosti Narvaez. U sběru WR 234 bylo jako místo nálezu uvedeno 'u Tarija', u sběru SE 80 Condor Pass v nadmořské výšce 2500 m.\n\nPůvodní rostliny \"R. kupperiana\" vykazují proti novějším sběrům některé podstatnější rozdíly a byly nápadné zejména svým tmavým tělem, čokoládově hnědými středovými trny a velkými karmínově červenými květy. Ritterovy sběry FR 762, FR 762a i FR 762b mají proti původním rostlinám celkově světlejší vzhled, otrnění je světlejší a rovněž odstín květů je světlejší, spíše oranžově červený. Mimoto jsou rostliny těchto sběrů samosprašné, na rozdíl od původních rostlin \"R. kupperiana\", které jsou jednoznačně cizosprašné. Nové Ritterovy sběry ukazují spíše přechodné postavení mezi druhy \"R. kupperiana\" a \"R. pseudodeminuta\" Backeb. Rovněž další výše uvedené sběry řazené k \"R. kupperiana\" jsou, pokud je mi známo, samosprašné. Blízké vztahy k \"R. kupperiana\" lze pozorovat rovněž u \"R. ithyacantha\" (Cárd.) Diers, která by mohla tvořit spojovací článek mezi skupinami kolem \"R. kupperiana\" a \"R. fiebrigii\" (Guerke) Br. et R.\n\n\"R. kupperiana\" je velmi vděčný druh. Roste dobře pravokořenná a brzy a ochotně kvete velkými nápadnými květy. Snadno se množí zakořeňováním odnoží i ze semen. Ke zdravému růstu, silnému otrnění a bohaté násadě květů vyžadují rostliny dostatek slunce a čerstvého vzduchu a ochranu před příliš vysokými teplotami v době růstu a suché a chladné přezimování při teplotách 5 – 10 °C. Při pěstování pod fólií vytrňují rostliny ještě silněji než pod sklem a jejich vzhled je potom obzvlášť nápadný, ve vhodných podmínkách je možno v době vegetace uplatnit i volnou kulturu. Květy \"R. kupperiana\" patří mezi nejpěknější nejen v sekci \"Aylostera\", ale i v celém rodu \"Rebutia\".\n\n\n"}
{"id": "54198", "url": "https://cs.wikipedia.org/wiki?curid=54198", "title": "Miloš Macourek", "text": "Miloš Macourek\n\nMiloš Macourek (2. prosince 1926 Kroměříž – 30. září 2002 Praha) byl český dramatik a básník. Jako scenárista se podílel na mnoha českých komediích (např. \"Pane, vy jste vdova!\" nebo \"Čtyři vraždy stačí, drahoušku\") a seriálech (především \"Arabela\" nebo večerníčky s Machem a Šebestovou). Na nich spolupracoval především s režiséry Oldřichem Lipským a Václavem Vorlíčkem.\n\nZa svůj život prošel řadou zaměstnání. V letech 1953 až 1960 byl lektorem pro dějiny umění ve škole ROH, pak další tři roky dramaturgem Filmového studia Barrandov. Byl autorem řady knih pro děti s fantastickými náměty a především scenáristou populárních českých filmových komedií.\n\n\n\n\n\n"}
{"id": "54199", "url": "https://cs.wikipedia.org/wiki?curid=54199", "title": "Říční delta", "text": "Říční delta\n\nŘíční delta neboli delta řeky je typ ústí toku do jezera, moře, oceánu nebo jiné vodní plochy. Typickým znakem říční delty je značná sedimentace naplavenin a větvení hlavního toku řeky do mnoha ramen a kanálů.\n\n\nNa konci svého toku se říční vody mísí s vodami vodní plochy, do které se řeka vlévá. Rychlost toku se snižuje a pevné části nesené řekou se usazují na dně. Jako první se usadí štěrk a písek, protože jsou nejtěžší. Další pevné části se usazují postupně, jak klesá rychlost proudění vody; jako poslední se usazuje jíl, který je nejjemnější pevnou částí přitékající vody. Naplaveniny jílu se často nacházejí ve značné vzdálenosti od ústí řek. Postupné ukládání nánosů tvoří sedimenty, které postupem času mohou vystoupit nad vodní hladinu. Vodní tok novou překážku obtéká a tvoří nová ramena a kanály. Na naplaveninách vyrůstá vegetace a upevňuje tak jejich břehy a celý ekosystém říční delty.\n\nNěkdy se tok řeky rozdělí na více ramen ve vnitrozemí, aby se tato ramena následně spojila; v některých případech na jejich soutoku vzniká \"vnitrozemská delta\". Vnitrozemské delty často vznikají na místech bývalých jezer. Nejznámější je vnitrozemská delta Dunaje v Podunajské nížině a vnitrozemská delta Nigeru.\n\nV České republice se vyskytují minimálně tři říční delty:\n\n\nŘíční delty jsou často velmi rozmanitým ekosystémem. Hostí proto obvykle velká hejna vodních ptáků a také rybářům skýtají bohatý zdroj obživy. Mnoho delt je vyhlášeno za národní parky.\n\nNejznámější říční delta je delta Nilu. Z jejího tvaru pochází pojmenování \"delta\": delta Nilu má trojúhelníkový tvar, který připomíná velké řecké písmeno delta – „Δ“.\n\nMezi další významné říční delty patří zejména:\n\n"}
{"id": "54202", "url": "https://cs.wikipedia.org/wiki?curid=54202", "title": "Ferrimagnetismus", "text": "Ferrimagnetismus\n\nVe fyzice ferrimagnetický materiál je ten, ve kterém magnetický moment atomů na různých podmřížkách je v protikladu jako u antiferromagnetismu, ale protikladné momenty jsou nerovné a spontánní magnetizace zůstává. To nastane když jsou podmřížky složeny z různých materiálů nebo iontů (jako Fe a Fe).\n\nFerrimagnetické materiály jsou jako paramagnety v tom, že neukazují žádné magnetické uspořádání nad určitou teplotou (Néelova teplota) a pod ní jsou jako ferromagnety v tom, že mohou držet spontánní magnetizaci. Ale někdy existuje teplota \"pod\" Curieovou teplotou, při které 2 podmřížky mají stejné momenty a výsledkem je čistý nulový magnetický moment, který se nazývá \"kompenzační bod\".\n\n"}
{"id": "54205", "url": "https://cs.wikipedia.org/wiki?curid=54205", "title": "Viroviticko-podrávská župa", "text": "Viroviticko-podrávská župa\n\nViroviticko-podrávská župa (chorvatsky Virovitičko-podravska županija) je jedna z žup Chorvatska. S výjimkou části území opštiny Virovitica a většiny území opštiny Pitomača, leží v severní části Slavonie, u hranice s Maďarskem. Jejím hlavním městem je Virovitica.\n\nŽupa hraničí na severu již se zmíněným Maďarskem, na jihu pak s župami Koprivnicko-križeveckou, Bjelovarsko-bilogorskou, Požežsko-slavonskou a s Osijecko-baranjskou. Její území je na jihu mírně zvlněné pohořími Bilo Gora a Papuk, na severu je nížina a řeka Dráva, která je přirozenou severní hranicí celé oblasti. Po válce v 90. letech minulého století tu zůstaly ještě četné škody, pomáhají zde i mezinárodní organizace. Obyvatelé jsou Chorvati, žijí zde ale také Srbové. Přesto že se jejich počet po válce snížil, stále tvoří 7 % obyvatelstva župy.\n\n\n"}
{"id": "54207", "url": "https://cs.wikipedia.org/wiki?curid=54207", "title": "Zetor", "text": "Zetor\n\nZetor (oficiálně od 1. ledna 2007 Zetor Tractors a. s.) je značka traktorů, ochranná známka a jejich český výrobce sídlící v Brně-Líšni. Od 29. června 2002 je jediným akcionářem slovenský HTC Investments a. s. Podnik vyrábí zemědělské traktory. V současnosti má Zetor ve svém portfoliu 6 modelových řad s výkonem od 25 do 170 koní.\n\nZetor vznikl po 2. světové válce jako součást Zbrojovky Brno. Název Zetor, pozdější značku, jíž tehdy státní podnik začal označovat svoje traktory, vytvořil člen ekonomického oddělení Rostislav Sapák na jaře roku 1946, vznikl spojením především Zet (hláskované písmeno „Z“ z názvu Zbrojovky) a koncovky -tor ze slova traktor (nebo z názvu ZEmědělský trakTOR), i dalších kryptonymů.\n\nZetor je první výrobce na světě, který u traktorů vyvinul a zavedl výrobu bezpečnostní kabiny.\n\nV zahraničí je Zetor zastoupen sedmi dceřinými společnostmi (afilacemi) v Severní Americe, ve Velké Británii, Francii, Německu, Polsku, Slovensku a Indii. V roce 2015 směřovalo na zahraniční trhy 86 % celkové produkce Zetor Tractors, a. s. Kromě tradičních zahraničních trhů, jako je Polsko, Slovensko nebo Německo, patřila mezi nejvýznamnější odbytiště traktorů značky Zetor Velká Británie, Francie, Irsko či Litva.\n\nV průmyslovém areálu v Zábrdovicích se dříve montovaly parní turbíny v licenci britské firmy Parsons, roku 1936 areál koupila Zbrojovka Brno, vyrábějící zbraně. V meziválečném období zbrojovka produkovala také osobní automobily „Z“ s dvoudobými motory. Během války byla přejmenována na \"Reichswerke Hermann Göring AG, Brno\". Tovární haly Zbrojovky byly ke konci války poškozené asi z poloviny. Zbrojovka Brno koncem roku 1945 vyráběla kromě zbraní také např. automatické váhy, psací stroje, převodovky pro traktory a motory pro motocykly či automobily. Od léta 1945 začali konstruktéři pod vedením ing. Františka Musila pracovat na vývoji zemědělských traktorů.\n\nPrvní prototyp traktoru dokončila továrna 14. listopadu 1945. První tři vyrobené traktory byly zákazníkům slavnostně předány 15. března 1946. O pět měsíců později vydala Obchodní a živnostenská komora Republiky československé ochrannou známku pro značku Zetor. Sériová výroba traktorů (tehdy model „Zetor Z-25“) pak byla zahájena 17. srpna 1946. Do roku 1947 jich bylo vyrobeno asi 3400. V roce 1948 byl k výrobě schválen Zetor 15, který se vyráběl do roku 1949. Zetory 25A a 25K se vyráběly do roku 1961 a bylo jich vyrobeno 158 570 kusů, z nichž jich bylo 97 000 určeno na export. V průběhu roku 1949 byl představen prototyp Zetor 30, kterému byla v Praze na výstavě udělena zlatá medaile, ale sériové výroby se nedočkal, protože bylo třeba vyvinout silnější stroj, a tak se později stal základem pro Zetor 35 který měl čtyřválcový motor o výkonu 42 koní a byl vyráběn od roku 1955 až do roku 1960 a v modernizovaném provedení jako Zetor 50 až do roku 1968.\n\nZkratka UŘ znamená Unifikovaná řada. Na první se začalo pracovat v r. 1957, a to s typy 2011, 3011 a 4011 s dvou-, tří- a čtyřválcovými motory. Na strojích těchto řad byla vysoká unifikace dílů jednotlivých strojů. Sortiment UŘ I. byl doplněn o různé modifikace jako Zetor 2023 určený pro vinice, Zetor 3045 a 4045 s přední poháněnou nápravou (typy s koncovkou --45), Z 3016 a 4016 v polopásovém provedení a 3017 pro horské oblasti. Výroba probíhala od roku 1960 do roku 1967.\n\nPrvní modernizace UŘ I. proběhla v l. 1968–1969 a výsledkem byly typy 2511, 3511, 4511 a 5611. V roce 1972 byla zahájena druhá modernizace UŘ I. a vznikly tak typy Z 4712, 5711, 6711. Model 4712 se měl správně jmenovat 4711, ale toto označení bylo patentované v NDR. Třetí modernizace v letech 1977–1978 přivedla typy 4911, 5911, 6911, tyto typy se vyráběly i v provedení s pohonem přední nápravy, polopásové, kloubové nebo úzké pro vinice. Čtvrtá modernizace z let 1980–1981 přinesla typy 5011, 6011, 6045, 7011, 7045. Tyto řady se od předchozích lišily hlavně novým moderním designem, interiérem kabiny a zlepšením hygienických podmínek.\n\nV pořadí již pátá modernizace proběhla v roce 1984 a dala typy 5211, 5245, 6211, 6245, 7211 a 7245 a v roce 1986 proběhla šestá modernizace, pod kterou byly vyvinuty typy 7711, 7745 a 7745 turbo s max rychlostí 30 km/h oproti 25 km/h z předešlých řad. V roce 1990 byly tyto typy doplněny o viniční modely 5213 a 5243.\n\nNa této řadě se začalo pracovat v 60. letech a signalizovala stroje s vyššími výkony 80-160 hp. V roce 1962 vzniklo vývojové středisko Zetor a Ursus. Od roku 1968 byly postupně vyráběny traktory 8011, 8045, 10011, 10045, 12011, 12045, 16045 Crystal. Tyto typy pak byly modernizovány a označeny 8111, 8145, 10111, 10145, 12111, 12145, 16145. V 80. letech byla výroba převedena na Slovensko, kde jej v ZŤS MARTIN dvakrát modernizovali, a to jako 8211 – 16245 a potom jako 8311 – 18345\n\nNa této řadě se začalo pracovat v roce 1972, ale sériové výroby se dočkala ažv roce 1992. Tu tvořily typy 7520, 7540, 8520, 8540, 9520, 9540, 10540 s výkonem 82-103 koní. V roce 1998 byla zahájena výroba modernizovaných traktorů Forterra s ozn. 8621, 8641, 9621, 9641, 10641 a 11641. Od roku 2002 byly postupně modernizovány na modely 8641, 9641, 10641 a 11441 a od roku 2006 byla do roku 2007 vyráběna Forterra 11741 se šestiválcovým motorem a od roku 2007 Forterra 11741_4C se čtyřválcovým motorem.\n\nV roce 1992 na výrobu UŘ I. navázala řada UŘ III. těmito typy: 3320, 3340, 4320, 4340, 5320, 5340, 6320, 6340 prezentované jako Model 92 a v roce 1994 byla tato řada rozšířena ještě o model 7320 turbo a 7340 turbo.\nV roce 1997 byla zahájena výroba traktorů s označením 3321 super-7341 super turbo s novými konstrukčními prvky prezentovanými jako Model 97. Vyráběly se až do roku 2004. Traktory 3320 – 7340 turbo se od roku 2001 prodávaly pod označením Major; s novou kapotou a stejnou kabinou pokračovaly jako modely 3321 Super – 7341 Super. Výroba byla ukončena roku 2006.\n\nVýroba řady JRL (Jednotná Řada – Lehká) byla zahájena v roce 2004 modelem Proxima s číselým označením 6421, 6441, 7421, 7441, 8441-61-82HP a pro rok 2007 byla připravena inovace Proxima Plus s typy 8541, 9541, 10541 – 82–101Hp.\n\nNásledující označení traktorů Zetor jsou požita pouze u UŘ I. a UŘ II. U UŘ III. jsou požita nová kódová označení. První dvě nebo tři číslice v názvu traktoru označují přibližný výkon motoru v koních, např.: 72, 80, 121, 162 atd. Další dvě číslice označují hnané nápravy, např.: 7211 (Zetor s přibližným výkonem 72 koní, bez náhonu předních kol), 7245 (s náhonem všech 4 kol), 7216 (polopásové provedení).\n\nZetor vyrábí 6 modelových řad traktorů: Utilix, Hortus, Major, Proxima, Forterra a Crystal.\n\nNejmenší modelové řady Zetor Utilix a Hortus byly představeny v dubnu 2018. Traktory jsou malé a lehké a vybavené čtyřválcovými motory s výkonem 40 až 70 koní. Mimo zemědělství se mohou uplatnit také v komunálních službách nebo v zahradnictví.\n\nŘada Zetor Major byla uvedena na trh na začátku roku 2013. Jedná se o jednoduchý traktor s výkonem od 60 do 80 koní. Dne 13. prosince 2016 firma uvedla nové dva modely Major CL a Major HS. Traktory z řady Major jsou řazeny do střední výkonové třídy a jsou nenáročné na provoz a servis.\n\nŘada Proxima přišla na trh v roce 2004. Jedná se o univerzální zemědělské traktory, které disponují čtyřválcovými motory značky Zetor. Používají se k agregaci se zemědělskými stroji, průmyslovými adaptéry či pro zemědělskou přepravu. Užití nalézají v zemědělství, lesnictví i v komunálních službách. Zetor vyrábí tři typy (Proxima CL, Proxima GP, Proxima HS), které pokrývají výkonové rozpětí 80-120 koní. Mají velkou variabilitu převodovek, od plazivých rychostí u modelu CL až po třístupňový násobič kroutícího momentu (PowerShift) a hydraulický reverzor (PowerShuttle).\n\nŘada Forterra představuje robustní traktory vybavené čtyřválcovými motory Zetor, které jsou vhodné pro těžší práci v zemědělství a lesnictví. První kusy přišly na trh v roce 2008. V roce 2012 byla řada rozšířena o Forterru HSX s převodovkou 30/30 a elektrohydraulickým reverzorem. V roce 2014 se řada rozšířila o model Forterra HD s výkonem až 147 koní a elektronickou regulací hydrauliky.\n\nSilný šestiválcový model byl do portfolia doplněn v roce 2015 pod názvem Zetor Crystal. Názvem se odkazuje na stroje (UŘ II. Crystal), které Zetor vyráběl od roku 1969 a do začátku osmdesátých let jich bylo prodáno více než 45 tisíc. Nový Crystal je vybaven šestiválcovým motorem s výkonem 144 nebo 163 koní. Motory jsou vybaveny 24 ventily a vstřikováním Common Rail. Převodovka disponuje rozsahem 30 rychlostí vpřed a 30 rychlostí vzad. Obsluhu traktoru zjednodušuje třístupňový násobič kroutícího momentu (PowerShift), hydraulický reverzor (PowerShuttle) a tlačítko spojky na řadicí páce (PowerClutch).\n\nV roce 2009 na veletrhu Agritechnica v německém Hannoveru představil Zetor prototyp šestiválcového traktoru o výkonu 130 až 170 koní. Traktory Maxterra s motorem Zetor a transmisí německé firmy ZF byly vyvíjeny v letech 2007–2009 a vyrobeny byly jen čtyři prototypy. Vlivem hospodářských událostí (v letech 2009 a 2010 vypukla hospodářská krize) nebyly uvedeny na trh. Vývoj ve společnosti však neustrnul, šestiválcový traktor s motorem DEUTZ s výkony 150 až 160 koní společnost představila v roce 2015 pod označením Crystal.\n\nV roce 2015 Zetor představil na veletrhu Agritechnica v Hannoveru designový koncept Zetor by Pininfarina. Ten se měl v průběhu času aplikovat na všechny modelové řady a produkty značky Zetor. Britská BBC o designovém konceptu italského studia Pininfarina, které dodává návrhy např. pro Ferrari, psala jako o nejvíce sexy traktoru na světě.\n\nV roce 2014 firma založila dceřinou společnost Zetor Engineering se zaměřením na vojenský průmysl. Jejími hlavními projekty se staly Gerlach, Fox a Wolfdog. Na brněnském veletru IDET v květnu 2019 poprvé představila veřejnosti obrněné taktické vozidlo Gerlach 4x4.\n\nZetor vyrábí a prodává také samostatné motory a traktorové komponenty. Čtyřválcové motory Zetor splňují předepsané emisní normy, včetně aktuálně nejpřísnější STAGE IV. Všem zákazníkům nabízí i servis a prodej náhradních dílů, které dodává po celém světě. Zetor má aktuálně v nabídce přes 20 000 originálních dílů pro všechny typy traktorů ZETOR od UŘ I, II a III až po současné stroje. Servisní podporu tak mají i přes 40 let staré stroje. Zetor vyrábí také originální oleje značky Zetor.\n\nV nabídce má Zetor dvě řady čelních nakladačů Zetor System. Nakladače s označením ZL a ZX se liší velikostí a zvedací silou, přičemž oba jsou vhodné ke všem současným traktorům Zetor.\n\nZetor 13. června 2013 slavnostně otevřel v Brně své muzeum pod názvem Zetor Gallery. Muzeum nabízí k prohlédnutí řadu traktorů od legendárního Zetor 25 až po současný nejnovější model Crystal a prototyp budoucích designových traktorů Zetor by Pininfarina. Součástí muzea je i fanouškovský obchod.\n\n"}
{"id": "54216", "url": "https://cs.wikipedia.org/wiki?curid=54216", "title": "Ytterbium", "text": "Ytterbium\n\nYtterbium (chemická značka Yb, \"Ytterbium\") je měkký stříbřitě bílý, přechodný kovový prvek, 14. člen skupiny lanthanoidů.\n\nYtterbium je stříbřitě bílý, měkký přechodný kov.\n\nChemicky je ytterbium poměrně stálé. Na suchém vzduchu se prakticky nemění, ve vlhkém prostředí se pomalu pokrývá vrstvičkou oxidu. Snadno se rozpouští v běžných minerálních kyselinách za vývoje vodíku.\n\nVe sloučeninách se vyskytuje v mocenství Yb a Yb, které je vzhledem k elektronové konfiguraci iontu stabilnější než u jiných lanthanoidů. Soli Yb vykazují vlastnosti podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnost ve vodě se používá k separaci lanthanoidů od jiných kovových iontů. Ytterbité soli jsou bezbarvé.\n\nYtterbium objevil roku 1878 švýcarský chemik Jean Charles Galissard de Marignac jako nečistotu v oxidu erbitém a pojmenoval jej po švédské vesnici Ytterby (podle „yttre by“ znamenající \"vnější vesnice\"), poblíž které bylo nalezeno značné množství minerálů s významným obsahem prvků řady lanthanoidů (terbium, yttrium a erbium). Skutečně čisté elementární ytterbium bylo získáno až v roce 1953.\n\nYtterbium se vyskytuje zemské kůře v koncentraci 2,6–3 mg/kg. O jeho obsahu v mořské vodě údaje chybí. Ve vesmíru připadá jeden atom ytterbia na 200 miliard atomů vodíku.\n\nV přírodě se ytterbium vyskytuje pouze ve sloučeninách. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří monazity (Ce, La, Th, Nd, Y)PO a xenotim, chemicky fosforečnany lanthanoidů, dále bastnäsity (Ce, La, Y)COF – směsné flourouhličitany prvků vzácných zemin a např. minerál euxenit (Y, Ca, Ce, U (poloostrov Kola v Rusku).\n\nPři průmyslové výrobě prvků vzácných zemin se jejich rudy nejprve louží směsí kyseliny sírové a chlorovodíkové a ze vzniklého roztoku solí se přídavkem hydroxidu sodného vysráží hydroxidy.\n\nSeparace jednotlivých prvků se provádí řadou různých postupů – kapalinovou extrakcí, za použití ionexových kolon nebo selektivním srážením nerozpustných komplexních solí.\n\nPříprava čistého kovu se obvykle provádí elektrochemicky z taveniny směsi chloridů ytterbia, vápníku a sodíku. Elementární ytterbium se vylučuje na grafitové katodě, na kladné elektrodě (anodě) dochází k uvolňování elementárního plynného chloru.\n\nKvůli svému velmi řídkému výskytu a vysoké výrobní ceně čistého kovu nemají v současné době kovové ytterbium ani jeho sloučeniny žádné významné komerční využití. Potenciálním oborem využití jsou výroba laserů a metalurgie při zušlechťování speciálních druhů ocelí.\n\n\n"}
{"id": "54218", "url": "https://cs.wikipedia.org/wiki?curid=54218", "title": "Národní park Hardangervidda", "text": "Národní park Hardangervidda\n\nNárodní park Hardangervidda ( \"\") je národní park v Norsku ležící celý na stejnojmenné náhorní planině Hardangervidda. Národní park leží na rozmezí tří norských krajů – Viken, Vestfold og Telemark a Vestland. Zvlněná krajina náhorní plošiny s felly a s tory, místy se zaříznutými ledovcovými údolími, je posetá četnými jezery, jezírky a mokřinami. Celá náhorní plošina leží mezi 1100 – 1400 metry nad mořem a je největší náhorní plošinou severní Evropy. Národní park byl založen v roce 1981, se svými 3422 km² je největším národním parkem Norska.\nNázev parku pochází od stejnojmenné náhorní plošiny (nazývané také pouze Vidda), údajně nejrozsáhlejší v celé Evropě, která leží v široké jižní části horské soustavy Skand. Z jejích zhruba 7400 km² pokrývá národní park bezmála polovinu. Na okrajích lemují mírně zvlněnou plošinu s holými zaoblenými vyvýšeninami (1100 – 1400 m nad mořem) příkré srázy. Převažuje žulové a břidličné podloží, na severozápadě se objevují také vápenaté usazené horniny. Nechybějí ani hluboce zaříznutá ledovcová údolí s divokými řekami a vodopády (nejznámějším je 182 m vysoký Vøringsfossen, ležící mimo národní park, asi 5 km od jeho hranice). Pouze v západní části nabývá území vysloveně horský charakter. Nejvyšší horou Hardangerviddy je Sandfloeggi (1721 m n. m.) a dalšími horami jsou např. skalnatý Hårteigen (1690 m n. m.), připomínající suk, nebo horolezci vyhledávaná Nupsegga (1674 m n. m.) a Solfonn (1674 m n. m.). Na severu je ohraničuje náhorní plošinu protáhlý masiv Hardangerjøkulen (1862 m), který sice leží už mimo území parku v navazující chráněné oblasti, ale viditelný vrcholový ledovec způsobuje, že ho nelze přehlédnout. Svoji rozlohou 73 km² se řadí na šesté místo mezi norskými ledovci bez ohledu na to, že jeho velikost se v průběhu času mění – např. v letech 1920 až 1980 byl až o kilometr kratší.\n\nÚzemí parku je odvodňováno převážně k jihu a jihovýchodu do Severního moře. Hlavními toky jsou Songa, Kvenna a Numedalslågen.\n\nHardangervidda je nejjižnější výspou některých arktických zvířat i rostlin. Ze zvířat stojí za pozornost např. liška polární, sovice sněžní a jiné. Národní park proslavila zdejší stáda divokých sobů, která patří k největším v Evropě (a podle některých odhadů dokonce na světě). Stáda čítají více než 10 000 jedinců. Typickými ptačími druhy jsou např. slavík modráček, linduška luční, bělořit šedý, skřivan ouškatý a bělokur rousný i horský. Ve výčtu fauny nelze pominout záplavy komárů, muchniček a podobného hmyzu, který je aktivní především v létě. Vegetační kryt povětšinou tvoří horská (arkto-alpínská) tundra s nízkými keříčky, lišejníky a mechorosty, která je se záplavou různobarevných květů nejhezčí v časném létě. Ve velkém množství se zde vyskytuje ostružiník moruška. Všude se zde nachází typičtí průvodci rašelinišť – vlochyně, šicha, brusinka a zakrslé břízy či vrby, naopak vzrostlé dřeviny zde rostou řídce. Flóra celkově zahrnuje asi 500 druhů kvetoucích i nekvetoucích rostlin.\n\nNáhorní plošina byla osídlena po ústupu ledovců po konci doby ledové asi 6000 let př. n. l. Důkazem toho jsou pozůstatky staveb z doby kamenné.\n\nDnes je národní park navštěvovaným turistickým místem a vyhledávanou oblastí pstruhařů.\n\n\n"}
{"id": "54220", "url": "https://cs.wikipedia.org/wiki?curid=54220", "title": "Müllerova vila", "text": "Müllerova vila\n\nMüllerova vila (též Loosova vila) je luxusní funkcionalistická vila v Praze na Ořechovce \"(Nad Hradním vodojemem 14, čp. 642, Praha 6 - Střešovice). O\"d architektů Adolfa Loose a Karla Lhoty si ji nechal postavit František Müller, ředitel stavební firmy Müller a Kapsa. A to v letech 1928–1930, ve stejné době, kdy Ludwig Mies van der Rohe stavěl v Brně vilu Tugendhat. Na vile jsou uplatněny nejen funkcionalistické myšlenky, ale především teorie raumplanu. Což znamená, že prostor není členěn do jednotlivých pater, ale do místností o různé výšce a velikosti podle jejího účelu. Celý prostor se přesto prolíná i v různých úrovních. Jako materiál byl zvolen železobetonový skelet.\nBěhem socialismu byl dům znárodněn a vdově po Františku Müllerovi byly ponechány k užívání jen dvě místnosti – v ostatních sídlily různé komunistické instituce jako \"Státní pedagogické nakladatelství\". Milada Müllerová se snažila zachovat co nejvíce z uměleckých sbírek a nábytku – co nerozdala přátelům, to alespoň prodala a díky tomu se po pádu režimu většina z nich na původní místo vrátila.\n\nPo sametové revoluci vilu od dědiců odkoupilo hlavní město Praha a nechalo ji podle dochovaných fotografií co nejvěrněji zrekonstruovat a zpřístupnit veřejnosti. Dne 30. června 1995 převzalo vilu do správy Muzeum hlavního města Prahy, restaurace byla dokončena v roce 2000. Celá rekonstrukce stála 47 000 000 Kč.\n\n\"„Moje architektura vůbec není koncipována v plánech, nýbrž v prostorech (kubusech). Nenavrhuji žádné půdorysy, fasády, řezy. Navrhuji prostory. U mne neexistuje žádné přízemí, první patro apod… U mne jde pouze o související kontinuální prostory, pokoje, předsíně, terasy atd. Patra se prolínají a prostory na sebe navazují. Každý prostor potřebuje jinou výšku: jídelna je přece vyšší než spíž, proto jsou stropy prokládány v různých úrovních. Spojit tyto prostory tak, aby výstup a sestup byl nejen nepozorovatelný, ale zároveň aby byl i účelný, v tom spočívá, jak vidím, pro ostatní velké tajemství, zatímco pro mne je to velká samozřejmost. Domnívám se tedy, vraceje se k vaší otázce, že toto prostorové působení a tuto prostorovou úspornost se mi doposud nejlépe podařilo uskutečnit právě v domě Dr. Müllera.“\" Adolf Loos, Plzeň 1930\n\nV areálu Národního technického muzea má v roce 2020 začít vznikat maketa domu v měřítku 1 : 1 – celodřevěná stavba podle dochovaných plánů architekta Adolfa Loose. Dřevěný dům navrhl architekt pro dceru Františka a Milady Müllerových (obyvatel pražské Müllerovy vily). Maketa bude realizována studenty Ústavu památkové péče Fakulty architektury ČVUT pod vedením pedagoga Václava Girsy. Maketa domu bez podsklepení má v přízemí obsahovat obývací pokoj a kuchyň a v patře dvojici malých ložnic a koupelnu. Celý projekt má být otevřen veřejnosti v polovině roku 2021.\n\n\n"}
{"id": "54222", "url": "https://cs.wikipedia.org/wiki?curid=54222", "title": "Župa", "text": "Župa\n\nŽupa (latinsky \"comitatus\", maďarsky \"megye\", polsky \"żupa\", německy \"Gespanschaft\", chorvatsky \"županija\", rumunsky \"judeţ\") je vyšší územně správní celek v některých zemích, převážně střední a východní Evropy. Do žup se člení rovněž některé spolky, například Sokol, Orel či dobrovolní hasiči.\n\nVáclav Machek ve svém \"Etymologickém slovníku jazyka českého\" uvádí, že etymologický původ slova bychom mohli hledat v jazykových kontaktech Protoslovanů s Orientem. U jednotlivých hesel Machek zpravidla uvádí, že se výrazy pokládají za neslovanské „přejaté prostřednictvím Turkotatarů – protobulharský jazyk“, blíže však nepopisuje původní či styčný jazyk.\n\nČechy byly rozděleny na župy již za dob Slavníkovců a Přemyslovců. Stařešinové a vojvodové větších kmenů, rozdělených na župy, přebývali na župních hradech, které byly majetkem celé župy a náboženským centrem (viz hradská soustava). V čele žup stáli župani (\"suppanus\", \"jopanus\") dosazení knížetem. Původně byly župy samosprávné, v 11. století bylo jmění žup považováno za majetek vládce. Kmen Čechů měl 9 žup, mezi nimi například Řípskou, jejímž původním sídlem byl pravděpodobně Levý Hradec nebo Budeč. Na levém břehu Vltavy ležela župa Pražská, na pravém původně župa Vyšehradská, od potoka Stativnice k řece Mži slavníkovská župa Osecká, k níž byla později připojena i přemyslovská župa Podbrdská neboli Tetínská. S Tetínskou a Pražskou župou sousedila župa Kamejcká se sídlem na Vrškamýku, další župy byly například Kouřimská či Boleslavská. Roku 845 bylo v Řezně pokřtěno 14 českých županů.\n\nDle nařízení Břetislava byla Morava rozdělena na tři údělná knížectví, olomoucké, brněnské a znojemské, která se dále členila na župy.\n\nPodle Palackého se Čechy i Morava po stránce politické dělily na oukrají (čili soukrají, provincie či archidiakonáty), ty pak na menší části zvané kraje, župy nebo dekanáty. Několik žup (dekanátů) tvořilo oukrají (archidiakonát). Oukrají Kouřimsko neboli Zlicko patřilo Zličanům a dělilo se na 6 žup, Přemysl Otakar II. omezil moc županů a začal zřizovat svobodná královská města.\n\nV Uherském království existovaly župy jako administrativní jednotky od roku 1849. Nahradily středověké a raně novověké šlechtické stolice. \n\nI přes rozpad Uher a mnoho reforem správního zřízení se župy dochovaly a v dnešním Maďarsku je jich 19.\n\nDne 29. února 1920 byl pod č. 126 Sb. z. a n. vydán \"zákon o zřízení župních a okresních úřadů v republice Československé\". Zaváděl župní úřady a území republiky rozdělil na 21 žup – 9 v Čechách, 5 na Moravě, 1 ve Slezsku, 6 na Slovensku. Župní zákon se nevztahoval na území hlavního města Prahy, jehož správa měla být upravena zvláštním zákonem, a také na území Podkarpatské Rusi, které bylo na župy rozděleno až dodatečně.\n\nŽupy byly zřízeny následujícím způsobem :\n\nČechy:\n\nMorava:\n\nSlezsko:\n\nSlovensko:\n\nVýše uvedená reforma nebyla v českých zemích nikdy uvedena v praxi. Župy v tomto rozsahu byly zavedeny pouze na Slovensku, kde dokonce proběhly 30. září 1923 volby do župních zastupitelstev. V roce 1927 byla provedena nová správní reforma, oficiálně byla vydána zákonem č. 125/1927 Sb. z. a n. s účinností od 1. července 1928. (V historických českých zemích však s účinností až od 1. prosince 1928.) Na základě tohoto zákona byly vytvořeny pouze 4 správní celky: země.\n\nNa Slovensku župy existovaly již od doby uherské nadvlády a v té době navazovaly na kmenové celky ještě z doby před příchodem Maďarů. Po vyhlášení ČSR v roce 1918 byla stará státní správa převzata (týkalo se to šestnácti žup), jejich hranice se pouze přizpůsobily nové státní hranici s Maďarskem. Nově pak župy na Slovensku existovaly v letech 1923–1928. Obnoveny byly v změněné podobě krátkodobě, za druhé světové války v tehdejším Slovenském státu. \n\nOd roku 1996 se Slovensko člení na kraje jako jednotky státní správy, a na samosprávné kraje, kterým se neoficiálně říká \"župa\" (alternativní název). Představiteli samosprávního kraje se neoficiálně říká župan.\n\nRozdělení Rumunska na župy („judeţe“) bylo vytvořeno v 19. století podle vzoru francouzských departementů. V době socialismu se členění Rumunska změnilo na rajóny podle sovětského vzoru, ale za nedlouhou dobu (roku 1968) se opět vrátilo k rozdělení platnému dodnes.\n\nV zemi bylo v roce 1992 na základě ústavy z roku 1990 zavedeno župní zřízení a jen s malými změnami přetrvalo až dodnes.\n\nV době Jugoslávie se Chorvatsko dělilo na tzv. opčiny (chorvatsky \"općina\"), ty byly menší než dnešní župy. Tento název dnes nesou okresy, na něž se současné župy dělí. Dnešní opčiny jsou ale menší, než jejich předchůdkyně.\n\nKaždá župa má svůj vlastní sněm (chorvatsky \"županijska skupština\"), který je volen na čtyřleté období. Župní sněm volí vládu župy (župana jako hlavu exekutivy a maximálně 12 podžupanů), schvaluje roční rozpočet, rozhoduje o majetku župy a tak podobně.\n"}
{"id": "54229", "url": "https://cs.wikipedia.org/wiki?curid=54229", "title": "Francouzská Guyana", "text": "Francouzská Guyana\n\nFrancouzská Guyana (francouzsky \"Guyane française\") je francouzský zámořský departement, zámořský region a zároveň zámořské území Evropské unie v Jižní Americe. Je nejrozlehlejším departementem, pozemní hranice má se Surinamem a Brazílií.\n\nOficiální francouzský název je \"Guyane\". Přívlastek „francouzská“ je pouze hovorový, aby se zabránilo záměně s Britskou Guyanou (dnešní Guyana) a Nizozemskou Guyanou (dnešní Surinam).\n\nObyvatelé jsou hlavně černoši, mulati, míšenci a indiáni. 60 % jsou kreolové a více než 10 % obyvatel je původem z kontinentální Francie.\n\nFrancouzskou kolonií je od 17. století. Po pařížském míru roku 1763 vyslal francouzský král Ludvík XV. z Francie do Guyany 12 000 osadníků, ale většinu z nich zahubily tropické nemoci. Roku 1809 území obsadili Britové a Portugalci, ale už po roce 1814 bylo vráceno Francii. V letech 1854 až 1936 území fungovalo jako trestanecká kolonie pro těžké zločince (známé Ďábelské ostrovy). Většina z 80 000 trestanců deportovaných na Ďábelské ostrovy se nikdy nevrátila do Francie.\n\nVětšina území je nížinatá, pokrytá tropickým deštným pralesem (81 % území). Pouze 6 % území je obydleno. Podnebí je subtropické až tropické, velmi vlhké.\n\n\n\n\nObyvatelstvo Francouzské Guyany se nejvíce věnuje zemědělství, dobytkářství, těžbě dřeva, zlata, bauxitu, výrobě rumu a úpravě kůže. Hospodářství je velmi zaostalé. Průmysl a železniční doprava neexistují.\n\nZemě je především známa svým kosmodromem ve městě Kourou (Guyanské kosmické centrum), z něhož startují rakety Ariane 5, Sojuz a Vega evropské kosmické agentury ESA.\n\nGuyana je francouzským departementem (č. 973). Nejvyšším správním orgánem je 51členný \"Assemblée de Guyane\" (parlament), který byl ustanoven 18. prosince 2015 a který spravuje záležitosti jak na úrovni regionu, tak i departementu. Přenesení regionálních a departementních pravomocí na tento parlament znamená, že v rámci administrativně-správního dělení Francouzské republiky má Guyana postavení tzv. \"collectivité territoriale unique\" (volný český překlad \"jednotné územní společenství\"). Francouzská Guyana je jedním z nejvzdálenějších regionů Evropské unie.\n\nAdministrativně je rozdělena do 2 arrondisementů (Cayenne a Saint-Laurent-du-Maroni), které sestávají z 22 obcí. Arrondisementy slouží především k administraci voličů a statistice a nemají žádné zastupitelstvo, zatímco obce jsou samosprávné s voleným zastupitelstvem (rada obce). Hlavou Guyany, která je plnoprávnou součástí Francie, je francouzský prezident. Po prezidentovi je nejvyšším představitelem předseda parlamentu (). Guyana má 2 zástupce v dolní komoře francouzského parlamentu (Národní shromáždění) a 2 v horní komoře (Senát).\n\n"}
{"id": "54231", "url": "https://cs.wikipedia.org/wiki?curid=54231", "title": "Galileo", "text": "Galileo\n\nGalileo může být:\n\n"}
{"id": "54233", "url": "https://cs.wikipedia.org/wiki?curid=54233", "title": "Václav Aulický", "text": "Václav Aulický\n\nVáclav Aulický (* 1. března 1944) je český architekt a vysokoškolský profesor. Je absolventem FSv ČVUT. Jeho stavby mají hi-tech a postmoderní prvky.\n\nVáclav Aulický se narodil 1. března 1944 v Praze. V roce 1967 dokončil studia architektury na Fakultě stavební Českého vysokého učení technického (ČVUT).\n\nV letech 1967–1970 působil ve Vojenském projektovém ústavu. Zde se v ateliéru Jiřího Eisenreicha podílel na návrhu komplexu budov Transgas na pražské Vinohradské 6, který byl vystavěn v letech 1972–1978. Jeho úkolem byl například návrh opláštění horních pater výškových budov, kde byla použita povětrnostně odolná ocel, vyráběná od roku 1968 v Československu pod produktovým označením ATMOFIX. V době svého působení ve Vojenském projektovém ústavu také podnikl několik studijních cest. Byl například v Rakousku, skandinávských zemích či Itálii.\n\nOd roku 1974 pak pracuje ve Spojprojektu. Zde se dostal k vlastním realizacím. Jednalo se o televizní vysílač Hošťálkovice v Ostravě či telefonní ústředny v pražských Dejvicích či Hradci Králové. Koncem 70. let pak začíná pracovat na návrhu Žižkovské televizní věže.\n\nJe členem České komory architektů a od roku 1990 Obce architektů ČR. Se svojí ženou ing. arch. Zdenkou Aulickou má dvě dcery a šest vnoučat. Ve Spojprojektu vede ateliér, zabývá se především telekomunikačními budovami a vysílači.\n\nOd roku 2005 působí zároveň i na Fakultě architektury ČVUT jako vedoucí ateliéru. Později se tamtéž habilitoval jakožto docent.\n\nToto je seznam větších realizací Václava Aulického, na některých se podílel i s dalšími architekty.\n\n"}
{"id": "54239", "url": "https://cs.wikipedia.org/wiki?curid=54239", "title": "Bjørn Dæhlie", "text": "Bjørn Dæhlie\n\nBjørn Erlend Dæhlie (* 19. června 1967, Elverum, Norsko) je bývalý norský běžec na lyžích, osminásobný olympijský vítěz a devítinásobný mistr světa.\n\nBjørn Dæhlie se narodil ve vsi Elverum v rodině učitelů. Matka Bjorg a otec Erling Dæhlieovi ho vychovávali spolu s jeho sestrou Hilde. Oženil se s Vilde, se kterou má dva syny Siverta a Sandera. Ve čtrnácti letech se začal věnovat severské kombinaci, ale již o rok později se jeho sportovní zájem obrací k běhům na lyžích. První medaile si přivezl z mistrovství světa 1991 ve Val di Fiemme. První olympijskou medaili získal na Zimních olympijských hrách v Albertville roku 1992. Jeho fenomén se uplatnil především na Mistrovství světa 1997, když získal medaili ve všech pěti disciplínách.\n\nRoku 1999 se v přípravné sezóně zranil na kolečkových lyžích (kolcích). Po setrvávajících problémech v březnu 2001 ohlásil konec své úspěšné kariéry a v následující sezóně se stal na čas osobním poradcem Bente Skari. Od sezóny 2005 poradce Jakuba Jandy.\n\nBjørn Dæhlie je považován za krále běžecké stopy devadesátých let 20. století a dnes je všeobecně považován za největší postavu severského lyžování všech dob. Jeho osm zlatých olympijských medailí je rekordem Zimních olympijských her. Stejně tak byl do roku 2014 rekordní celkový počet získaných medailí (osm zlatých a čtyři stříbrné, které nasbíral během tří olympiád v Albertville, Lillehammeru a Naganu), ovšem v Soči 2014 jej překonal biatlonista Ole Einar Bjørndalen. Obdobně úspěšný byl Dæhlie také na Mistrovstvích světa v severském lyžování, kde získal 17 medailí, z toho 9 zlatých. Je také rekordmanem v počtu vítězství v celkovém pořadí Světového poháru v běhu na lyžích — v letech 1992 − 1999 zvítězil šestkrát. Kdyby neukončil kariéru kvůli zranění meziobratlových plotének, mohl Dæhlie přidat další úspěchy. Ve sbírce úspěchů mu schází jen vítězství z 50 km maratonu na Holmenkollenu. Honosí se také titulem Nejlepší norský sportovec 20. století.\n\nJeho sportovním vzorem byl Vegard Ulvang. Bjørn Dæhlie měl údajně mezi sportovci největší vitální kapacitu plic a jednu z nejnižších tepových frekvencí. Bydlí v Nannestadu a jeho sousedem je jeho bývalý reprezentační a tréninkový kolega Thomas Alsgaard, někdy označován za Dæhlieho stín.\n\nAlbertville 1992\n\nLillehammer 1994\n\nNagano 1998\n\n\nVal di Fiemme 1991\n\nFalun 1993\n\nThunder Bay 1995\n\nTrondheim 1997\n\nRamsau 1999\n\n"}
{"id": "54241", "url": "https://cs.wikipedia.org/wiki?curid=54241", "title": "Atari TOS", "text": "Atari TOS\n\nAtari TOS (The Operating System) je operační systém dlouhé řady Atari ST počítačů. Tato 16/32-bitová řada zahrnovala mnoho slavných a oblíbených modelů - 520 ST, 520 ST, 520 ST, 1040 ST, 1040 ST, Mega ST, 520 ST, 1040 ST a Mega ST. Pro čistě 32-bitové stroje \n(Atari TT a hlavně Atari Falcon) byla později vytvořena nová verze systému, nazvaná MultiTOS, která byla založená na MiNT.\n\nSystém TOS byl kombinací grafického prostředí GEM firmy Digital Research, které běželo nad diskovým subsystémem GEMDOS (zajímavou variantou DOSu založenou na CP/M-68K). Mezi jeho rysy patřil plošný paměťový model, MS-DOS kompatibilní diskový formát, masivní podpora MIDI a výkonná varianta SCSI, pojmenovaná ACSI (v pozdějších verzích).\nVýchozím formátem Atari TOS je .PRG\n\nVšechny počítače Atari ST se ovládají pomocí operačního systému, který je téměř celý uložen v systémové paměti ROM. Každý počítač je automaticky nastartován při zapnutí a tehdy je nutné, aby v disketové jednotce byla vložena systémová disketa a samotná jednotka (hlavně externí) byla připojena a zapnuta. U modelů 520 ST, 520 ST a 520 ST se bez systémové diskety vůbec neobjeví grafické prostředí GEM. Pokud je připojena laserová tiskárna Atari SLM804 / SLM605, musí být okamžitě zapnuta, jinak zablokuje činnost všech diskových zařízení.\nVšechny počítače Atari ST se řídí pomocí myši. Po startu se na obrazovce objeví grafické prostředí s vodorovným menu v horní řádce. Celá plocha pod ním je \"pracovní plocha\" neboli pozadí (přesněji – GEM okno číslo 0). Pracovní plocha vždy obsahuje minimálně tři základní ikony: disketové jednotky A a B symbolizované registračními zásuvkami a odpadkový koš, připomínající spíše popelnici. Základní ikony lze po pracovní ploše snadno přesouvat na libovolné místo.\n\nCelkově je možné mít na pracovní ploše až čtyři okna současně, což je určité omezení platné pro Atari ST (obecně však GEM podporuje až osm oken). Ze všech současně zobrazených oken je aktivní vždy jen jedno (má vytečkovaný podklad horního okraje). Pokud se okna překrývají, zakrývá aktivní okno vždy společnou část. V aktivním okně se provádějí všechny operace i různé příkazy. Neaktivní okno se aktivizuje klasickým způsobem – kliknutím na libovolné místo jeho nezakryté plochy.\n\nAčkoliv nejběžnější TOS verze 1.4 poskytoval ve srovnání s klasickým MS-DOSem 5.0 vynikající komfort, ve srovnání s počítači Amiga nebo Macintosh už začal „mírně“ zaostávat. To si naštěstí po uživatelích uvědomila i mateřská firma Atari a připravila nový systém TOS verze 3.0x pro plně profesionální Atari TT, který byl později adaptován i pro horší profesionální model Mega ST.\n\nPracovní plocha nového TOSu 3.0 přináší mnoho příjemných a viditelných vylepšení. \nČasto používané programy nebo soubory už nejsou omezeny na konkrétní okno (adresáře), \nale mohou být umístěny na téměř libovolné místo na pracovní ploše. Každé okno už konečně může být vyplněno uživatelsky definovaným pozadím. \nVšechny funkce v systémovým menu mají nyní vlastní klávesové zkratky (v samostatných hranatých závorkách za názvem funkce), takže lze v mnohem větší míře využívat klávesnici.\n\nVe čtyřech systémových menu se objevilo mnoho nových funkcí. V menu File si můžete \nnastavit komfortní filtr nebo souborovou masku. Při formátování disket máme k dispozici \nnový pěkný dialog. V menu View přibyla možnost zobrazit netříděný seznam souborů. Pro práci \ns ikonami je k dispozici nová funkce pro automatické přeskupování ikon v okně. \nKe každému objektu na obrazovce můžeme v menu Option přiřadit libovolnou ikonu \nz nabízeného výběru, kde se navíc rozlišují ikony pro okna a pracovní plochu. Tiskárna nyní funguje zcela logicky. Pokud do ní cokoliv vložíte, okamžitě to vytiskne.\n\nTOS nyní identifikuje logické oblasti na připojeném externím pevném disku a dokáže snadno vygenerovat symboly logických disků na pracovní ploše. Plně také podporuje vícenásobné konfigurace pracovní plochy. Pokud si v souboru NEWDESK.INF přejmenujeme pracovní plochu, můžeme si uložit několik různých konfigurací a ty pak libovolně načítat.\n\n\n\n\n"}
{"id": "54242", "url": "https://cs.wikipedia.org/wiki?curid=54242", "title": "Lunlun Zou", "text": "Lunlun Zou\n\nLunlun Zou ( tradičně: ; zjednodušeně: ) je čínská umělkyně hrající na guženg. Účinkovala na jevištích Vídně, Frankfurtu, Los Angeles, San Francisca a Sydney. Lunlun Zou působí především v Hongkongu.\n\nLunlun Zou říká, že guženg se vyrovná pianu ve své dynamické mohutnosti. Její styl používá celou dynamickou škálu, od ppp do fff, čímž výrazně rozšiřuje možnosti uměleckého vyjádření. To vyžaduje, aby hýbala všemi svaly prstů, rukou, paží a celým tělem. \n\nLunlun se narodila v rodině, která si udržela tradici hry na guženg po čtyři generace. Lunlun začala hrát na guženg když jí byly 2 roky. V sedmi letech započala vážná studia vstupem do internátní školy, která byla součástí konzervatoře v Šenjangu, kde vedla asketický styl života a výuky: 10 hodin denně cvičila hru na guženg. \n\nVe věku 18 let Lunlun započala studia na Šenjangské konzervatoři, kde jejími učiteli byli Čao Jü-ča, Cchao Čeng, Lu Tien-šeng a Čang Ťin-sia. O čtyři roky později dokončila studia.\n\nLunlun začala vystupovat na veřejnosti v útlém věku a často se účastnila soutěží čínské lidové hudby, ve kterých často zvítězila. Lunlun pravidelně cestuje na turné po významných městech Číny, Hongkongu, Nového Zélandu, Austrálie, USA, nahrává pro rozhlas a televizi a vystupuje ve prospěch chudých.\n\nPo absolvování konzervatoře v roce 1991, Lunlun byla přijata jako gužengová sólistka Liaoningské provinční taneční skupiny. V roce 1995 se přestěhovala na Nový Zéland, kde byla pozvána aby účinkovala v novozélandském Národním muzeu, a rovněž při jiných význačných příležitostech. V roce 1999 Lunlun Zou účinkovala pro čínského prezidenta Ťiang Ce-mina při příležitosti jeho návštěvy v Sydney, a v roce 2004 pro exekutivního šéfa Macaa, Edmunda Hoa.\n\nBěhem pobytu v Austrálii Lunlun založila skupinu „3 Sisters“ (3 sestry) s nástroji guženg, pípá (Lulu Liu) a árhu (Jingjing Liu). Tato skupina často účinkovala v Sydney opeře spolu s East-West symfonickým orchestrem.\n\nLunlun neomezuje své zájmy na čínskou a asijskou hudbu. Ráda také poslouchá lidové hudbě z jiných částí světa, včetně tibetské, české, moravské, bavorské, litevské, ruské, atd. Studovala také ve Vídni a Praze. Lunlun nachází inspiraci ve starém folkloru.\n\nLunlun Zou se snaží propagovat bohaté kulturní dědictví Číny a Asie uvnitř i za hranicemi Číny.\n\n"}
{"id": "54245", "url": "https://cs.wikipedia.org/wiki?curid=54245", "title": "Guženg", "text": "Guženg\n\nGuženg (čínsky: 古箏; pinyin: gǔzhēng; Wade-Giles: ku-cheng; méně užívaný český přepis: ku-čeng) je tradiční čínský strunný hudební nástroj, patří mezi citery.\n\nModerní guženg má nejčastěji 21 strun, laděných pentatonicky (do, re, mi, so, la; D-dur). Jeho rozsah je přes 4 oktávy. V minulosti (a vzácně v dnešní době) také existovaly gužengy s menším nebo větším počtem strun (12-34). Struny jsou napjaty napříč celé délky zvučnice přes pohyblivé kobylky, které přenášejí na ozvučnici vibrace strun. Pozice kobylek určuje ladění strun.\n\nGuženg má velkou resonanční dutinu, potřebnou k dobrému zvuku hlubokých tónů. Horní strana ozvučnice je obvykle vyrobená z jednoho kusu dřeva paulovnie plstnaté, jejíž dřevo je velice lehké, pevné a má výborné rezonanční vlastnosti. Gužengy nižší kvality také používají dřeva jiného druhu nebo několik menších kusů slepených dohromady. Dřevo ozvučnice musí být dostatečně staré, aby byly omezily deformace způsobené vlivem vlhkosti a počasí. Nejlepší dřevo na ozvučnici je údajně ze středu kmene a z jeho jižní strany.\n\nNa zvuk gužengu má velký vliv tvar materiálu a kvalita výroby kobylek. Kobylky starých gužengů byly vyrobeny ze slonoviny, stejně jako jiné díly gužengu, ale v dnešní době většina výrobců používá dřevo palisandru.\n\nOstatní díly gužengu jsou méně citlivé na volbu materiálu. Především z okrasných důvodů jsou běžně používána i dřeva jako palisandr nebo santál.\n\nGuženg se pokládá horizontálně na klín nebo na zvláštní stojánky. Na struny se drnká čtyřmi trsátky ze slonoviny nebo želvoviny nasazenými na prsty pravé ruky. Někdy se pro dosažení zvláštních efektů drnká též prsty levé ruky. \nČasté je použití tremola, dosahovaného pravou rukou. Levá ruka tlakem na struny ovládá výšku tónů, vytváří chromatické tóny, mikrotonální přechody, modulace a vibráto. \n\nNejstarší gužengy měly 12 pentatonicky laděných strun. Před rokem 1961 pak bylo běžných 18 strun. V roce 1961 Sü Čen-kao a Wang Sün-č' vytvořili guženg s 21 strunami. \n\nGuženg je předchůdcem japonského kota, korejského kajagumu a vietnamského dantranhu.\n\nMezi nejznámější současné hráče na guženg patří Cou Lun-lun.\n\n"}
{"id": "54247", "url": "https://cs.wikipedia.org/wiki?curid=54247", "title": "Velká Veleň", "text": "Velká Veleň\n\nVelká Veleň je XXX. část statutárního města Děčína v Ústeckém kraji. Leží v jihovýchodní části města. V roce 2011 zde trvale žilo 57 obyvatel.\n\nJedná se o horskou vesnici, která byla po druhé světové válce opuštěna převážnou částí svých stálých obyvatel - sudetských Němců. Pří následném znovu osídlení byla značně zdevastována nově příchozími, kteří si zde brali stavební materiál na svá obydlí a zdejší usedlosti vybydlovali. V současnosti se postupně začíná obec obnovovat hlavně díky rekreantům, ale i počet stále obydlených objektů se rozrostl na 16.\n\nVe vsi je nyní jediný ekonomicky fungující objekt - farma. Ves je dostupná městskou dopravou z Děčína. Domy jsou rozmístěny na příkrých svazích nad údolím bezejmenného potoka. Okolí se skládá hlavně z luk, remízků a lesů. Proto se zde daří rozmanité fauně.\n\nPrvní písemná zmínka o obci pochází z roku 1543.\n\n"}
{"id": "54251", "url": "https://cs.wikipedia.org/wiki?curid=54251", "title": "Klíčový druh", "text": "Klíčový druh\n\nKlíčový druh je druh, který hraje klíčovou roli v ekosystému a jehož vymření (případně i jen výrazné zredukování početního stavu) může rozvrátit existující ekosystém či biotop. Často se jedná o dominantní rostlinné druhy, jejich opylovače nebo některé predátory. Jedním z klasických příkladů je vydra mořská (\"Enhydra lutris\"), která je klíčový druh v příbřežních porostech mořského dna. Po prudkém poklesu její populace v důsledku systematického lovu došlo k přemnožení ježovek, kterými se vydra mořská živí, kteréžto následně spásly rostlinný pokryv až na holé dno. \n"}
{"id": "54253", "url": "https://cs.wikipedia.org/wiki?curid=54253", "title": "Murmanská oblast", "text": "Murmanská oblast\n\nMurmanská oblast ( [Murmanskaja oblasť]) je oblast na severozápadě Ruska. Byla založena 28. května 1938. Má rozlohu 144 900 km². Má 864 600 obyvatel (2006). Hlavním městem je Murmansk. Oblast je součástí Severozápadního federálního okruhu.\n\nOblast se rozkládá na poloostrově Kola a jihozápadní část na přilehlé pevnině (\"Kovdorský okres\"). Z větší části leží za severním polárním kruhem. Hraničí v rámci \"Ruska\" s Karelskou republikou na jihu, s Norskem (kraj Finnmark) na severozápadě a s Finskem (provincie Laponsko) na západě. Pobřeží omývá na severu Barentsovo moře a na jihovýchodě Bílé moře.\n\nPodnebí je v jižní části mírné přímořské a v severní části subarktické, zmírňované vlivem teplého Golfského proudu. Ten umožňuje celoroční splavnost okolních moří. Zima je dlouhá, ale ne příliš tuhá. Průměrná teplota v lednu dosahuje -8 až -13 °С. V zimě je charakteristická polární noc (10. prosince – 8. ledna) a v létě polární den (27. května – 18. července). Léto je krátké a chladné, průměrná teplota v červenci je 8 až 14 °C. Průměrné roční množství srážek je od 350 do 1000 mm (v horských oblastech).\n\nŘíční síť je hustá. Řeky patří k úmořím Barentsova a Bílého moře a vyznačují se peřejemi a jsou bohatým zdrojem hydroenergie. V dávné minulosti byl celý poloostrov pokryt ledovcem. Poté, co ledovec roztál, zůstaly na zemském povrchu mnohé rýhy a prohlubně. Proto je v oblasti mnoho řek a jezer. Nejdelší řekou je Ponoj. Do \"Bílého moře\" dále ústí Čapoma, Strelna, Varzuga, Kolvica, Umba, Niva a Kovda. Do \"Barentsova moře\" ústí Tuloma, Kola, Teriberka, Voroňja, Rynda, Harlovka, Varzina a Jokanga. Největší jezerem je Imandra. Další jezera jsou Kovdozero, Umbozero, Lovozero, Jenozero, Kolvické jezero, Vjalozero, Kanozero, Sergozero, Horní Ondomzero, Babje, Čudzjavr.\n\nPůdy jsou většinou podzolové, bažinaté a tundrové. Severní část vyplňuje tundra (20 % rozlohy), jižněji je lesotundra a na samém jihu severská tajga. Více než 30 % oblasti je porostlé lesy. Stromy na severu oblasti jsou často zakrslé (bříza, osika), dobře se zde daří smrku, setkáme se i s borovicí. Tundra je pokryta kobercem mechů a lišejníků. Roste zde mnoho jahod, borůvek, brusinek a jiných bobulí. Téměř 37 % oblasti tvoří bažiny.\n\nNa území oblasti se nacházejí Chibinské hory – vedle Uralu jediný horský masív v evropské části \"Ruska\", kam se každoročně sjíždí velké množství příznivců alpinismu.\n\nFauna není moc pestrá, přičemž ta vodní je bohatší než suchozemská. Často tu potkáme lišky, kuny, hranostaje, zajíce, ondatry a norky. Můžeme narazit i na polární lišku, vlka, rosomáka nebo ledního medvěda. Žijí zde losi, sobi, poletušky slovanské a lumíci. Z ptáků je zde možné potkat polárního kura, polární sovu, tetřeva. V lesích létají hýlové a sýkorky. Je zde také mnoho čajek a jiných mořských ptáků. Jsou zde rodiště ryb (treska, mořský okoun, platýs, sleď, zubatka, kambala. Nacházejí se zde Laplandská a Kandalakšská rezervace.\n\nMurmanská oblast se dělí na 14 městských okruhů (z toho 7 uzavřených, (viz níže) a 6 rajónů:\n\n\nMurmanská oblast začala být masivněji osidlována až ve 20. století. Zatímco v roce 1926 zde žilo 23 000 lidí, po 2 .světové válce to byl již dvacetinásobek. Svého vrcholu dosáhlo osídlení těsně před rozpadem SSSR, kdy zde žilo přibližně 1 150 000 obyvatel. V posledních letech jejich počet postupně klesal na 865 000 v roce 2006.\n\nMěsta jsou v následující tabulce vyznačena tučně, běžným písmem pak sídla městského typu. Hvězdičkou jsou označena tzv. uzavřená města.\n\nDobře rozvinutý rybářský, hornický, chemický průmysl a průmysl barevných kovů.\n\nVětší podniky v oblasti:\n\nVýrobu elektrické energie zebezpečuje Kolská atomová elektrárna a hydroelektrárny na řekách Tuloma (podvodní), Niva, Paz, Kovda a Voroňja. Dále se zde nachází Kislogubská přílivová elektrárna.\n\nUnikátním objektem na území Murmanské oblasti je Kolská hlubinná sonda. Její hloubka převyšuje 12 km.\n\nV poslední době nabývá na významu ekologická turistika. Jsou to především zahraniční turisté, kteří si přejí strávit dovolenou v místech, kam dosud nevstoupila noha člověka (např. chata u Jokaňgy).\n\nOblastí prochází federální silnice M-18 (\"Kola\") ze Sankt Petěrburgu přes Petrozavodsk, Murmansk na hranice s Norskem dlouhá 1068 km.\n\nCelkem je v oblasti 2566 km silnic, z toho 2472 km s tvrdým povrchem, včetně II kategorie (106 km), III kategorie (628 km).\n\nOblastí prochází železniční trať ze Sankt Petěrburgu do Murmansku (Murmanská železniční magistrála) s odbočkami do Kovdoru, Mončegorsku a Nikelu. Silná je nákladní doprava, v osobní převažuje dálková. Na některých vedlejších tratích není osobní doprava provozována.\n\nMezi základní nerosty těžené v oblasti patří apatit. Prakticky všechen apatit (cenná surovina pro tvorbu fosforového substrátu) se těží v Murmanské oblasti.\n\nNa druhém místě je to pak železná ruda (10% ruské těžby) a rudy mědi a niklu. Také se těží ropa v šelfu Barentsova moře.\n\n"}
{"id": "54254", "url": "https://cs.wikipedia.org/wiki?curid=54254", "title": "Aššúr", "text": "Aššúr\n\nAššúr (dnes Qal'at Šerqat) je historické město na severu dnešního Iráku. V roce 2003 byl Aššúr zapsán na Seznam světového dědictví UNESCO a zároveň i na Seznam světového dědictví v ohrožení.\n\nDějiny Aššúru začínají kolem roku 2500 př. n. l., kdy se z malého městského státu stává centrem \"staroasyrské říše\", a končí roku 614 př. n. l. po dobytí města Médy. V té době už nebylo hlavním městem, vládci novoasyrské říše dali přednost městu Kalach (Nimrúd) a ještě později Ninive.\n\nDůležitým hospodářským faktorem rozvoje státu byl obchod, jehož obraz uchovaly tzv. kappadocké tabulky. V nich se uvádí, že nejčastěji se vyvážely látky, vlna a cín, dováželo se zlato, stříbro a měď.\n\nArcheologické vykopávky z let 1908–1910 odkryly na území města Aššúr chrámové komplexy místního boha Aššúra, bohyně Ištar a bohů Anu a Adada. V Aššúrově chrámu se našly hliněné tabulky s texty, popisujícími všechno vědění, potřebné k výkonu funkce velekněze – rituální texty, magické formulky, praktické lékařské návody.\n\n\n"}
{"id": "54255", "url": "https://cs.wikipedia.org/wiki?curid=54255", "title": "Nová Ves (Lázně Bělohrad)", "text": "Nová Ves (Lázně Bělohrad)\n\nNová Ves je původní osada na malé říčce Javorka, na jejímž základě vzniklo dnešní lázeňské město Lázně Bělohrad. První zprávy jsou z roku 1354, kdy uprostřed osady stávala dřevěná tvrz \"Koštofrank\", dřevěný kostel a škola. Panství patřilo Bořkům z Nové Vsi. Roku 1543 koupil osadu Jindřich Škopek z Bílých Otradovic, který na místě dřevěné tvrze vystavil novou kamennou tvrz.\n"}
{"id": "54257", "url": "https://cs.wikipedia.org/wiki?curid=54257", "title": "Metuzalém", "text": "Metuzalém\n\nJméno Metuzalém (hebrejsky vlastně Metúšelach, , jak je i v moderních překladech, starší překlady ale užívají pořečtělou variantu) je jméno jednoho z deseti patriarchů, které uvádí První kniha Mojžíšova (Genesis) v kapitole páté: Adam, Šét, Enóš, Kénan, Mahalalel, Jered, Henoch, Metúšelach, Lámech a Noe. Každý z nich podle bible dosáhl velmi vysokého věku (až devět set let), nejvyššího však právě Metuzalém — 969 let.\n\nPatriarcha je zmiňován v knize Genesis, v pasáži 5,18–27:\n\nJak vidno z textu, Metuzalém nehraje v biblických příbězích ani v mimobiblických pramenech, v nichž je zmiňován (např. 1. kniha Henochova, některé kabalistické texty), žádnou podstatnější úlohu.\nJako vysoký věk všech ostatních patriarchů je i Metuzalémovo stáří patrně důsledkem písařské či překladatelské chyby — v textu byly asi zaměněny roky za měsíce (existují i další možná vysvětlení, jako špatný přepis číslic). V takovém případě by se byl patriarcha ve skutečnosti dožil téměř 81 let, tedy na svou dobu úctyhodného stáří (a svého prvního syna by zplodil v sedmnácti letech — i to je možné). Jeho otec ho zplodil ve svých 5 letech - i to je možné. Viz citát Alberta Einsteina: \"Bible je sbírkou čestných, ale i tak primitivních legend, které jsou pěkně dětinské\". Tradicionalisté se ale pokoušejí vysvětlit vysoké číslo teologicky.\nSnaha o přepočet vĕku 969 na 81 ale nebere v úvahu text Genesis 6:3 (\"Hospodin však řekl: \"Můj duch se nebude člověkem věčně zaneprazdňovat. Vždyť je jen tělo. Ať je jeho dnů sto dvacet let\"\"). Snížení lidského vĕku na max. 120 (v souvislosti s nespokojeností s lidmi tĕsnĕ před potopou) by nedávalo smysl, kdyby se do té doby lidé stejnĕ víc nedožívali.\nV češtině (i v dalších jazycích) se používá úsloví „starý jako Metuzalém“ pro vyjádření výjimečně vysokého věku.\n\n"}
{"id": "54258", "url": "https://cs.wikipedia.org/wiki?curid=54258", "title": "Peregrin Obdržálek", "text": "Peregrin Obdržálek\n\nPeregrin Obdržálek (2. května 1825, Slavkov u Brna – 29. dubna 1891, Břest u Kroměříže) byl katolickým knězem, autorem věroučné literatury, satiry, ale též humoristických povídek a veršů.\n\nPeregrin Obdržálek studoval v Uherské Skalici, ve Strážnici, filosofii a bohosloví pak v Brně. Byv roku 1850 vysvěcen na kněze,\nkaplanoval v Dražovicích, Topolanech, Brankovicích, Pustiměři a v Tiché u Frenštátu pod Radhoštěm, posléze se stal farářem v Blansku; za svého působení v Břestu byl navíc jmenován i čestným konsistorním radou.\n\nBěhem své služby všude zakládal knihovny při školách, sháněl údy pro rozličná dědictví, zřizoval hospodářské spolky, záložny a též přispíval pilně do časopisů politických a zábavnopoučných veršem i prosou. Zejména vynikl jako humoristický satirik, jeho pojednání \"Maloměstské dívek vychování\", \"Nedělní zábava maloměšťáků\", \"Osudná stovka či námluvy na venkově\" a mnohá jiná vyšla v kalendáři \"Moravan\". Drahně kázání a písní s nápěvy uveřejnil v časopise \"Posvátná kazatelna\". Vydal též \"Cvičení maličkých ve svatém náboženství křesťansko-katolickém\", útlou knížečku pro děti, shrnující ve verších stručně biblické dějiny a nejzákladnější prvky učení katechismu. Ve svých dílech užíval někdy také pseudonymu \"Pelhřim Obdržálek\".\n\n"}
{"id": "54263", "url": "https://cs.wikipedia.org/wiki?curid=54263", "title": "Peregrin", "text": "Peregrin\n\nPeregrin je mužské jméno latinského původu. Vykládá se jako \"poutník, cizinec\".\n\nZnámé osoby se jménem Peregrin:\n\nZnámé osoby s příjmením Peregrin: \n"}
{"id": "54267", "url": "https://cs.wikipedia.org/wiki?curid=54267", "title": "Petrov (okres Hodonín)", "text": "Petrov (okres Hodonín)\n\nPetrov () je obec v okrese Hodonín v Jihomoravském kraji, 3 km jihozápadně od Strážnice. Žije zde obyvatel. Petrov je významná vinařská obec mikroregionu Strážnicko. V obci, jejíž součástí je také vesnice Zvolenov, se nachází soubor vinných sklepů Plže, prohlášený roku 1983 památkovou rezervací lidové architektury.\n\nPetrov založil na konci 14. století, někdy mezi lety 1391 a 1400, Petr z Kravař, tehdejší majitel strážnického panství. Nejstarší písemná zmínka o obci pochází z roku 1412. Už k roku 1417 je doložena existence vinohradů v obci. Za husitských válek, v nichž byla strážnická vrchnost na straně husitů, bylo strážnické panství pustošeno a Petrov tehdy vyhořel, načež byl znovu vystavěn.\n\nV roce 1514 byla před Petrovem směrem ke Strážnici založena ves Zvolenov, po roce 1545 nazývaná též Bobalov (nebo Bubalov). Jejími zakladateli byli bratři Jan a Bartoloměj ze Žerotína.\n\nJiž v 16. století byl na území Petrova znám sirnatý pramen s léčivými účinky, kolem kterého byly následně vybudovány lázně. Pramen je znázorněn již na Fabriciově mapě Moravy z roku 1569.\n\nPo vzniku Československa byl v roce 1923 v souvislosti s parcelací místního velkostatku vznesen návrh na sloučení obou velmi úzce propojených obcí Petrova a Zvolenova, k čemuž nakonec došlo v roce 1928 začleněním Zvolenova do Petrova.\n\nZnak Petrova tvoří červenomodrý štít se zlatým ramenem, který drží zlatý vinařský nůž. Vpravo nahoře je stříbrný vinný hrozen. Obecní prapor dříve tvořila také radlice. Od původního znaku se liší také pravým pruhem modré barvy, která symbolizuje řeku a říčku, které obcí protékají - Moravu a Radějovku.\n\nV areálu Plže se nachází 63 vinných sklepů. Petrovská vína lze ochutnat přímo v jednom z těchto vinných sklepů.\n\nPrvní zmínky o Plžích pochází z 15. století. Sklepy, které až později začaly sloužit jako vinné, stavěli sami obyvatelé obce ještě donedávna. V průměru mají sklepy délku asi 15 metrů, šířku tři metrů. Nad sklepem je hlína, která zajišťuje ve sklepě stálou teplotu a klima ideální pro uskladnění nejen vína, ale i jiných zemědělských plodin. Sklepy jsou typické kamennými stropy tvarovanými do klenby. Průčelí sklepů s typickým nebo lomeným obloukem bývá zdobené podezdívkou modré barvy a ornamenty vinné révy po stranách, nad okny a nad vchodem. Každé průčelí je specifické, tvořené jedinečnými tvary a oblouky. Vnitřní místnosti mají ve stěně větrací otvor. Chodby se svažují směrem dolů. Na začátku bývá lisovna, na konci místnost, kde se skladuje víno. První místnost často slouží také k posezení. Vinné sklepy v Plžích vytvářejí uličky, které se spojují ve dvě centra. Horní centrum je středovým bodem různých akcí, které se během roku v Plžích pořádají. Za zmínku stojí například Den vinařů.\n\nObec Petrov měl kostel s farou již počátkem 15. století. Nechal jej postavit Petr II. z Kravař. Osudy prvního kostela byly pohnuté nespočtem válečných tažení nejen Uhrů, proto se nám do dnešních dnů nedochoval. Po třicetileté válce a nájezdech Uher zůstala z kostela a fary jen zřícenina s věží. Za zmínku stojí, že Strážnicko bylo do roku 1620 převážně protestantské. Po bitvě na Bílé hoře došlo ke změnám i tu. V Petrově nebyl zničen jen kostel, ale i modlitebna se hřbitovem na okraji obce v částech obce dříve označovaných jako Za sborem a Kostelnicko.\nZákladní kámen nového kostela byl v květnu roku 1995 posvěcen papežem Janem Pavlem II. v Olomouci. Základní kámen pak položil arcibiskup olomoucký Jan Bosko Graubner. Slavnostní položení základního kamene proběhlo dne 28. září 1997. Byl to den svátku sv. Václava a dal vzniknout nové tradici v Petrově. V tento den se od roku 1997 každoročně slaví Svatováclavská církevní slavnost. Zvon v kostele sv. Václava v Petrově poprvé zazněl v roce 1999. Před započetím samotné stavby byla založena Nadace na výstavbu kaple sv. Václava v Petrově. Nadace byla 2. září 1993 zaregistrována na okresním úřadě v Hodoníně. Byla ustanovena správní rada, revizní rada a administrátorka. Administrátorkou byla ustanovena Anna Obrtlíková, ve správní radě byli: Stanislav Káčerek, František Zůbek, Josef Krůtil, Jan Šebesta, Josef Svoboda. V revizní radě byli: Josef Urbánek, Ing. Josef Jamný, František Klásek. V roce 1999 bylo složení kvůli zpřísnění zákona rozšířeno o Marii Hofmanovou, Ing. Ladislava Krůtila a Jana Mlýnka. Na kostel byly pořádány sbírky v Petrově, Sudoměřicích, Strážnici a jiných městech. Kostel sv. Václava vysvětil dne 30. září 2000 petrovský rodák pater Josef Koštuřík.\n\nStrážnická cyklostezka je dlouhá 104 kilometrů a je značena modře. Modrá barva symbolizuje typickou barvu lidových krojů a starých stavení. Nechybí ani na vinných sklepech. Na Strážnicku se odedávna pěstovala vinná réva. Mezi významné památky patří vinné sklepy Plže v Petrově a Pod Starů horů v Blatnici. Strážnická vinařská stezka prochází krajinou mezi řekou Moravou a Bílými Karpaty. Stezka začíná v Sudoměřicích, kde je hraniční přechod na Slovensko. Rozdvojuje se ve Strážnici. Jedna odbočka vede na Veselí nad Moravou, druhá na Radějov směrem k Bílým Karpatům. Zde se také nachází rekreační oblast Lučina. Následuje prudké stoupání, kde na vrcholku kopce je nádherný výhled na celý kraj. Cesta pokračuje až do Blatničky. Strážnická vinařská stezka končí v Blatnici pod Sv. Antonínkem.\n\n\n"}
{"id": "54268", "url": "https://cs.wikipedia.org/wiki?curid=54268", "title": "Pigment", "text": "Pigment\n\nPigment je:\n\nBarviva jsou významnou skupinou senzoricky aktivních látek potravin. Zpravidla se dělí do tří skupin:\n\n1) přírodní barviva\n\n2) syntetická barviva identická s přírodními\n\n3) syntetická barviva\n\nPigmenty se využívají k výrobě zvýrazňovačů, dětských barev, psacích potřeb a malířských barev, k probarvování plastů, využívá se v nátěrových hmotách pro kovy, dřevo a další materiály. Pigmenty jsou také využívány v textilním průmyslu. Nejčastěji se pigmenty přimíchávají do formulace nátěrové hmoty nebo se pigment aplikuje v podobě tzv. pigmentové preparace. Pigmentová preparace je kapalina nasycená samotným pigmentem ve vysoké koncentraci, nejčastěji v podobě pasty.\n\n\n"}
{"id": "54270", "url": "https://cs.wikipedia.org/wiki?curid=54270", "title": "The Sisters of Mercy", "text": "The Sisters of Mercy\n\nAsi nejznámější představitel britské vlny Gothic rocku. Kořeny skupiny sahají do přelomu 70.-80.let, kdy se za mikrofon postavil někdejší bubeník Andrew Eldritch a svůj post za bicími obsadil automatem, kterého nazval Dr.Avalanche. Celá historie skupiny plyne okolo těchto dvou.\n\nObdobí do vydání první dlouhohrající desky je lemováno singly, vydávanými na vlastním labelu Merciful Release. Za zmínku stojí první verze Temple of Love (1983), nebo EP The Reptile House (1983). V té době skupinu tvoří vedle Eldritche ještě dva pánové, jejichž jména se v budoucnu spojí v jediné synonymum – The Mission. Je to Wayne Hussey (někdejší člen Dead or Alive, kteří se později proslaví diskotékovým hitem You Spin Me Round) a Craig Adams.\n\nV době, kdy vychází First and Last and Always (1985) jako první LP, už to uvnitř skupiny skřípe. Hussey a Adams odcházejí a zakládají kapelu The Sisterhood (což nebylo nic jiného než název fanclubu Sisters). Eldritch svým ex-spoluhráčům nepřeje, a tak během několika dní (některé prameny uvádějí jediný den) nahrává desku Gift, kterou vydává pod hlavičkou The Sisterhood. Podle britských zákonů má vlastník hudební nahrávky výhradní právo na užívání názvu skupiny, a tak se odpadlíci musí přejmenovat – volí název The Mission, což měl být název druhého alba Sisters v původní sestavě. Ale ani potom to The Mission nemají lehké – ve Státech už Mission existují, proto jejich tvorbu někdy najdeme pod hlavičkou The Mission UK.\n\nPoté Eldritch nachází nového parťáka, tedy spíš parťačku v Patricii Morrison (ex The Gun Club). Ta hraje na baskytaru a v roce 1987 spatří světlo světa album Floodland. Album produkuje Jim Steinman, kterého proslavilo koncem sedmdesátých let produkování Meat Loafova Bat out of Hell. Ani Patricia se dlouho neohřeje a Sisters znovu mlčí.\n\nEldritch zahájí období změn vizáže (nechá se ostříhat) a přestěhuje se do Hamburku. Obklopuje se novými spoluhráči a v roce 1990 vydává album Vision Thing. Už to není klasický gothic rock. V roce 1991 vychází sebrané singly z raného období pod názvem Some Girls Wander by Mistake, následující rok vychází singl Temple of Love 1992, kde svým hlasem přispěla (dnes už nežijící – zemřela na AIDS) Ofra Haza. V roce 1993 uzrává čas na album Greatest Hits Volume One – A Slight Case of Overbombing. Zde se objevuje poslední oficiálně vydaná skladba, nazvaná Under the Gun, kde zpívá vedlejší vokál Teri Nunn (kdysi skupina Berlin – skladba z Top Gunu Take My Breath Away).\n\nEldritch absolvuje tahanice s vydávajícím labelem, nahrává a nevydává album SSV, kterým se vyvazuje ze smlouvy, a mezitím koncertuje. Po odmlce, která nastala od konce roku 1993, se kapela opět na pódiu ukázala v roce 1996 a s malými přestávkami koncertuje dodnes. Čtyři zastávky v České republice v roce 1998, 2001, 2005 na festivalu Love Planet dávají vzpomenout na sílu písní z plodného období a zároveň nabízejí i několik nových skladeb – byť oficiálně nevydaných, a tudíž známých jen okruhu věrných příznivců a a naposledy 2009 v Praze v divadle Archa. Eldritchova kštice postupně přešla do blond, někdy mizí úplně (v roce 2005 v Táboře se objevil dohola s bradkou). O tom, že skupina ještě přežívá a cosi tvoří, se fanouškové dozvídají z nesčetných koncertních bootlegů (kdysi se Sisters pyšnili titulem kapely s nejvíc pirátskými nahrávkami)[fakt?]. Na oficiálních stránkách visí už několik let info o nové nahrávce jménem Summer, která na koncertě poprvé zazněla v roce 1997, ale k jejímu vydání zatím nedošlo. Zatím poslední novou skladbou je Still, kterou \"Sisters\" představili během turné konaného v roce 2006 k 25. výročí kapely – bylo turné, které začalo v Las Vegas a skončilo v Moskvě. V listopadu 2005 vydávají jejich někdejší gothic-rockoví souputníci Fields of the Nephilim desku po 15 letech mlčení od poslední řadovky. Eldritch občas prohlašuje na koncertech: \"We are THE Sisters Of Mercy. And we are rock'n'roll band…\"\n"}
{"id": "54275", "url": "https://cs.wikipedia.org/wiki?curid=54275", "title": "Hybrid Theory", "text": "Hybrid Theory\n\nHybrid Theory je debutové album americké rockové skupiny Linkin Park. Album bylo vydáno 24. října 2000 vydavatelstvím Warner Bros. Records.\n\nRoku 2002 dosáhlo 2. místa v žebříčku Billboard 200 časopisu Billboard a roku 2005 bylo oceněno společností RIAA jako diamantové za více než 10 milionů prodaných kusů v USA. Celosvětově dosáhlo 27 milionů prodaných kopií (~ 2016).\n\n"}
{"id": "54276", "url": "https://cs.wikipedia.org/wiki?curid=54276", "title": "Nakamikado", "text": "Nakamikado\n\nNakamikado (中御門天皇; \"Nakamikado Tennó\", 14. leden 1702 – 10. květen 1737) byl v pořadí 114. japonským císařem. Vládl v letech 1709 – 1735. Jeho vlastní jméno bylo \"Jasuhito\".\n\nNakamikado byl pátým synem císaře Higašijamy. Korunním princem se stal v roce 1708. Rok nato se stal císařem po abdikaci svého otce ve věku sedmi let. Jeho otec odešel do ústraní, ale ve skutečnosti (kvůli císařovu mládí) vládl ve jménu Nakamikada. Později Higašijamu v roli regenta nahradil Nakamikadův děda Reigen (předchůdce Higašijamy na trůnu).\n\nNakamikado vládl v období tzv. šógunátu, za jeho vlády se v čele tohoto státního útvaru vystřídali hned tři šóguni. V roce 1735 císař abdikoval ve prospěch svého syna \"Teruhita\", který začal vládnout jako Sakuramači.\n\nVláda císaře Nakamikada probíhala ve třech obdobích:\n\n\n"}
{"id": "54280", "url": "https://cs.wikipedia.org/wiki?curid=54280", "title": "Slavkov", "text": "Slavkov\n\nNázev Slavkov má několik sídel:\n\n\nNázev Slavkov také nese několik částí obcí:\n\n\n"}
{"id": "54284", "url": "https://cs.wikipedia.org/wiki?curid=54284", "title": "Josef Beneš (jazykovědec)", "text": "Josef Beneš (jazykovědec)\n\nJosef Beneš (11. ledna 1902 Prachatice – 17. prosince 1984 Praha) byl český antroponomastik a bohemista.\n\nVystudoval bohemistiku a germanistiku na Filozofické fakultě Univerzity Karlovy (1930). Vyučoval na středních školách postupně v Prachaticích, Mukačevu, Soběslavi, na Kladně a v Amerlingově učitelském ústavu v Praze. Po 2. světové válce pracoval krátce na ministerstvu školství. Dále vyučoval na různých učilištích a průmyslových školách. Počátkem 60. let vyučoval na Pedagogickém institutu v Liberci, později přednášel na Pedagogické fakultě v Ústí nad Labem.\n\nOd roku 1933 publikoval články o českých příjmeních především v časopise \"Naše řeč\", později též ve \"Zpravodaji místopisné komise ČSAV\" (ZMK). Část práce vycházející časopisecky byla zpracována do knihy \"O českých příjmeních\" (1962). Bohatý materiál byl v roce 1983 shrnut dcerou Dobravou (provdanou Moldanovou) do knihy \"Naše příjmení\". Z pozůstalosti byla editorkou Marií Novákovou vydána fundamentální práce \"Německá příjmení u Čechů\" (1998).\n\nJosef Beneš patří spolu s Vladimírem Šmilauerem, Janem Svobodou a Antonínem Profousem mezi zakladatele a největší představitele české onomastiky a antroponomastiky.\n\n\n"}
{"id": "54293", "url": "https://cs.wikipedia.org/wiki?curid=54293", "title": "Břehule", "text": "Břehule\n\nBřehule (\"Riparia\") je rod pěvců z čeledi vlaštovkovitých. V České republice hnízdí jediný druh břehulí, břehule říční.\n\nHnízdí pospolitě v pískovnách a ve strmých písčitých stěnách, ve kterých si vyhrabává dlouhé vodorovné nory na konci vystlané stébly, vlákny a peřím. Hnízdí v květnu až červenci jednou až dvakrát ročně.\n\nPopulace břehulí na území České republiky bývala stálá, docházelo jen k občasným fluktuacím vlivem nepříznivého počasí během hnízdění, popřípadě během tahu do Subsaharské Afriky. V 90. letech 20. století však došlo k velmi výraznému poklesu, pravděpodobně až na 20 % původního stavu. Pokles byl zapříčiněn změnou ve způsobu těžby písku. Naprostá většina českých břehulí je totiž při svém hnízdění závislá na lidských aktivitách, od 90. let dosud nepřesáhl podíl původních hnízdišť v březích řek jednotky procent (3–4 %) z celkového počtu. Většina břehulí tak hnízdí v náhradních biotopech – nejčastěji pískovnách. Po pádu komunistického režimu však došlo ke změně způsobu těžby, kdy zanikly desítky až stovky malých pískoven dříve zvaných „selské“, které později převzala nově vzniklá JZD.\n\nPo zániku JZD, vlivem restitucí a novelizací horního zákona došlo k tomu, že existence malých jen příležitostně těžených pískoven se stala neudržitelnou a většinou zanikly. Některé existují dodnes, avšak jejich existence není v souladu se stávajícím právním řádem. Těžba se soustředila do 100–200 současných těžeben, těžba se zintenzivnila a břehulím tak vznikají při hnízdění v takto exponovaných stěnách četné problémy vinou kolize se zájmy těžebních organizací. Po přelomu letopočtu se podařilo pokles populace břehulí zastavit, částečně díky zvýšenému ochranářskému úsilí a investicím do údržby stávajících hnízdních stěn mimo intenzivně těžené lokality.\n\nMonitoring hnízdní populace břehulí v ČR od roku 1992 koordinuje Petr Heneberg.\n\n\n"}
{"id": "54296", "url": "https://cs.wikipedia.org/wiki?curid=54296", "title": "Válečný zločin", "text": "Válečný zločin\n\nVálečný zločin je provinění proti válečnému právu postižitelné podle mezinárodního trestního práva. Prakticky každé provinění proti válečnému právu v mezinárodním konfliktu je válečným zločinem, naproti tomu v případě vnitrostátního konfliktu (např. občanská válka) definici válečného zločinu naplňovat nemusí. Hlavními typy válečných zločinů jsou přečiny proti válečnému a mezinárodnímu právu ohledně zacházení se zajatci a podrobenými civilisty (mučení, genocida…), způsobu vedení bojů (např. použití zakázaných zbraní, jako jsou nášlapné miny) a zločiny proti míru (např. příprava útočné války).\n\nOd roku 2002 existuje v Haagu Mezinárodní trestní soud (ICC), který má právo soudit pachatele válečných zločinů, které byly spáchány po datu jeho založení. Jeho působnost však není celosvětová, protože řada států proti němu vyslovila výhrady a odmítla mu podřídit své občany (např. USA, Čína, Izrael…) V minulosti byly z popudu OSN zřizovány soudy pro trestání válečných zločinů spáchaných v konkrétních konfliktech (Norimberský tribunál, Tokijský tribunál, Mezinárodní trestní tribunál pro bývalou Jugoslávii, Mezinárodní trestní tribunál pro Rwandu).\n"}
{"id": "54304", "url": "https://cs.wikipedia.org/wiki?curid=54304", "title": "Regiony ve Francii", "text": "Regiony ve Francii\n\nFrancouzská republika sestává od roku 2016 z 13 regionů. Ty se dále dělí do 101 departementů. Do reorganizace administrativně-správního dělení francouzské republiky, která vešla v platnost 1. ledna 2016, existovalo 27 regionů.\n\nV lednu 2016 došlo ve Francii ke změně správního dělení do regionů, kterých je v současnosti 18 (z toho v pevninské části Metropolitní Francie 12). Korsika (\"La Corse\") má zvláštní statut (\"collectivité territoriale\"), od ostatních 17 regionů odlišný.\n\nDo konce roku 2015 Francie sestávala z 27 regionů (22 v Metropolitní Francii a 5 v Zámořské Francii).\n\n"}
{"id": "54309", "url": "https://cs.wikipedia.org/wiki?curid=54309", "title": "Rogaland", "text": "Rogaland\n\nRogaland Fylke je územněsprávní jednotka v jihozápadním Norsku. Správním centrem území je město Stavanger. Správcem kraje Rogaland je \"Fylkesmann i Rogaland\". Počet obyvatel dosáhl roku 2015 čísla 466 302. Rozloha kraje je 9 376 km².\n\nKraj Rogaland hraničí na severu s krajem Vestland, ns severovýchodě s krajem Vestfold og Telemark a na východě s krajem Agder. Rogaland leží u Severního moře, které vniká do kraje fjordy Boknafjord, Lysefjord, Hylsfjord, Saudafjord, Sandfjord, Vindafjord, Josenfjørd, Gansfjord, Høgsfjord, Ålfjord, Idsefjord. Největším ostrovem je Karmøy. Jižní pobřeží je naproti tomu na norské poměry poměrně málo členité.\n\nNa severovýchodě v obcích Suldal a Sauda jsou jezera Suldalsvatnet, Holmavatnet, Blåsjø a Blåfjellvatnet, poslední dvě leží zčásti na území obce Hjelmeland a z části v kraji Agder, dále jsou jezera øvre Tysdalvatnet a Lyngsvatnet v obci Hjelmeland, jezero Svartevatnet v obci Forsand, Orrevatnet u Kleppu, Ørsdalsvatnet v Bjerkreimu, Lundevatnet na jihu na hranici s Agderem a mnohá další jezera.\n\nRogaland je krajem norského ropného průmyslu, územím prochází plynovod do Kårstø, které je sídlem společnosti Statoil. Územím prochází silnice E134 a E39, která je zčásti vedena také „po moři“, kde je provozována přeprava trajekty. Hlavní železnice z Oslo a Kristiansandu vede do Stavangeru přes město Egersund.\n\nTuristicky oblíbenými místy jsou skalní srázy Prekestolen (novonorsky Preikestolen) a Kjerag (Kiragg). V Ullandhaug ve Stavangeru je rekonstruovaná usedlost z doby železné (500 – 350 př. n. l.). V Avaldnes na ostrově Karmøy je rekonstruovaná vikinská usedlost.\n\n"}
{"id": "54350", "url": "https://cs.wikipedia.org/wiki?curid=54350", "title": "Lutecium", "text": "Lutecium\n\nLutecium (chemická značka Lu, \"Lutetium\") je měkký stříbřitě bílý, vnitřně přechodný kovový prvek pevného skupenství, poslední člen skupiny lanthanoidů.\n\nLutecium je stříbřitě bílý, měkký přechodný kov.\n\nChemicky je kovové lutecium poměrně stálé. Na suchém vzduchu se prakticky nemění, ve vlhkém prostředí se pomalu pokrývá vrstvičkou oxidu. Snadno se rozpouští v běžných minerálních kyselinách za vývoje vodíku.\n\nVe sloučeninách se vyskytuje pouze v mocenství Lu. Soli Lu vykazují vlastnosti podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnosti ve vodě se využívá k separaci lanthanoidů od jiných kovových iontů. Lutecité soli jsou bezbarvé.\n\nLutecium objevili teprve roku 1907 nezávisle na sobě francouzský chemik Georges Urbain a rakouský mineralog Carl Auer von Welsbach jako nečistotu v oxidu dalšího lanthanoidu – ytterbia. Název prvku, který dal prvku Georges Urbain je odvozen od latinského pojmenování Paříže – \"Lutetia\". Carl Auer von Welsbach preferoval název \"cassiopium\" a oficiální pojmenování posledního z řady lanthanoidů bylo tak poměrně dlouho předmětem sporů a debat.\n\nLutecium je poměrně dosti vzácný prvek, v zemské kůře se vyskytuje v koncentraci 0,5–0,75 mg/kg. O jeho obsahu v mořské vodě údaje chybí. Ve vesmíru připadá jeden atom lutecia na 1000 miliard atomů vodíku.\n\nV přírodě se lutecium vyskytuje pouze ve formě sloučenin. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří \"monazity\" (Ce, La, Th, Nd, Y)PO a \"xenotim\", chemicky fosforečnany lanthanoidů, dále \"bastnäsity\" (Ce, La, Y)COF – směsné flourouhličitany prvků vzácných zemin a např. minerál \"euxenit\" (Y,Ca,Ce,U,Th)(Nb,Ta,Ti)O.\n\nVelká ložiska těchto rud se nalézají ve Skandinávii, USA, Číně a Vietnamu. Významným zdrojem jsou i fosfátové suroviny – \"apatity\" z poloostrova Kola v Rusku.\n\nPři průmyslové výrobě prvků vzácných se jejich rudy nejprve louží směsí kyseliny sírové a chlorovodíkové a ze vzniklého roztoku solí se přídavkem hydroxidu sodného vysráží hydroxidy.\n\nJednotlivé prvky se separují řadou různých postupů – kapalinovou extrakcí, za použití ionexových kolon nebo selektivním srážením nerozpustných komplexních solí.\n\nČístý kov se obvykle připravuje elektrochemicky z taveniny směsi chloridů lutecia, vápníku a sodíku. Elementární lutecium se vylučuje na grafitové katodě, na kladné elektrodě (anodě) dochází k uvolňování elementárního plynného chloru.\n\nPro svůj velmi řídký výskyt a vysokou výrobní cenu čistého kovu nemají v současné době kovové lutecium ani jeho sloučeniny žádné významné komerční využití. Potenciálním oborem využití jsou průmyslové katalyzátory pro petrochemický průmysl a polymerace v organické syntéze.\n\n\n"}
{"id": "54356", "url": "https://cs.wikipedia.org/wiki?curid=54356", "title": "Pecka (okres Jičín)", "text": "Pecka (okres Jičín)\n\nMěstys Pecka leží v členité krajině Podkrkonoší v severovýchodní části okresu Jičín v Královéhradeckém kraji. Samotný městys má kolem 800 obyvatel, v celé obci žije obyvatel. Pecka je oblíbeným místem pro rekreaci. Romantické okolí s mírným kopcovitým a lesnatým terénem skýtá vhodné prostředí pro turistické výlety po celý rok.\n\nPůvod jména je odvozen od kopce, který svým tvarem připomíná pecku. V minulosti však městečko se nazývalo „městečko pod Peckou“, kdežto hrad nesl jméno „na Pecce“.\n\nPrvní zmínka o osadě pochází z roku 1322 a již o šedesát let později (roku 1382) byla osada Pecka povýšena na městečko. Městečku bylo uděleno právo na pořádání tří výročních trhů. Roku 1633 pak Ferdinand II. na přímluvu převora kartouzského kláštera Filipa Buschka povýšil městečko na město a přidělil mu znak.\n\nZa třicetileté války však byla obec vydrancována císařským vojskem a vzápětí vypálena Švédy. Další pohroma jej stihla roku 1830, kdy vyhořel i hrad, který již nebyl obnoven v původním rozsahu a následně zpustl. Teprve roku 1940 byly započaty práce, které částečně hrad zachránily.\n\nRoku 1890 bylo město začleněno do jičínského hejtmanství, okres Nová Paka. Měl 197 domů, 1322 českých obyvatel. Ve městě byla radnice, pětitřídka, četnická stanice, poštovní úřad, občanská záložna, mechanická pila, mlýn, výrobna člunků a výrobna rukodílného bavlněného zboží. Svěřený statek s pivovarem a myslivnou měl v držení kníže Karel Trauttmansdorff.\n\nOpodál města stály klimatické lázně „V lázních“, které se zde v současné době již nenachází. Ještě dnes je ale v městečku dochováno několik původních roubených stavení a přímo v centru se nachází barokní kostel sv. Bartoloměje, který byl původně dřevěný, a který byl roku 1603 byl nahrazen kamenným. Jeho dnešní podoba pochází z let 1748 až 1758, kdy byl přestavěn.\n\nRoku 1960 byly k obci připojeny osady Lhota u Pecky a Staňkov. Zbývající místní části pak byly připojeny v polovině 70. let 20. století. Od 22. června 2007 byl obci vrácen status městyse.\n\n\n\n\n"}
{"id": "54359", "url": "https://cs.wikipedia.org/wiki?curid=54359", "title": "Dálnice D2 (Slovensko)", "text": "Dálnice D2 (Slovensko)\n\nDálnice D2 (slovensky \"Diaľnica D2\") je slovenská dálnice která propojuje česko-slovenskou hranici z navazující české dálnice D2 (hraniční přechod Brodské), Kúty, Malacky, Bratislavu a slovensko-maďarskou hranici kde na ni navazuje maďarská dálnice M15. (hraniční přechod Čunovo). Je součástí evropských cest E58, E65 a E75.\n\nVýstavba dálnice proběhla v letech 1969 - 2007. V budoucnosti (předpokládaný rok 2020) by měla být dálnice rozšířena na tři pruhy v každém směru v úseku od českých hranic po Bratislavu. \n\nTento úsek D2 se nachází mezi výjezdy \"Bratislava – Alexyho\" a \"Bratislava – Mlynská dolina\" a byl ve výstavbě od května 2003 do května 2007. V červnu 2007 byl odevzdán do předčasného užívání. Jeho délka je 3,7 km. Úsek se nachází v bezprostřední blízkosti bratislavské zoo, z tohoto důvodu byly podél celého úseku u zoo vystavěny protihlukové stěny. Kvůli výstavbě byl přesunut vstup do zoo.\n\n3,2 km dlouhý úsek byl ve výstavě 2011 - 2012. \n\nSoučástí jedné dálniční mimoúrovňové křižovatky je také úsek silnice, který byl v minulosti formálně samostatným dálničním přivaděčem. Jedná se o bývalý dálniční přivaděč PD 1 v okrese Malacky mezi silnicí I/2 a dálnicí D2 u obce Lozorno s délkou 0,173 km.\n\nVozidla do 3,5 tuny potřebují k použití slovenských dálnic a rychlostních silnic dálniční známku. Úsek Bratislava-Lamač (Exit 55) až Bratislava-Jarovce (Exit 71) není zpoplatněný a lze ho použít i bez známky. Placené úseky jsou označené dopravními značkami.\n\n"}
{"id": "54363", "url": "https://cs.wikipedia.org/wiki?curid=54363", "title": "Dobrovského lípa", "text": "Dobrovského lípa\n\nDobrovského lípa nebo též Poleňská lípa - Dobrovského je památný strom ve vsi Poleň, severozápadně od Klatov. Lípa velkolistá (\"Tilia platyphyllos\") roste na návsi vedle severní stěny kostela Všech Svatých, v nadmořské výšce 450 m.\n\n\nKmen lípy má trhlinu s obnaženým dřevem a s výletovými otvory hmyzu, úžlabí je zastřešené, koruna ve spodních částech prosychá. Lípa je chráněna od roku 1978 pro svůj vzrůst, věk a historickou hodnotu. Roku 1997 byl proveden zdravotní a bezpečností řez, nainstalována vazba a tři ochranné stříšky, v roce 2006 došlo na revizi vazby a zdravotní, redukční a bezpečností řez.\n\n\n"}
{"id": "54364", "url": "https://cs.wikipedia.org/wiki?curid=54364", "title": "Pecka (rozcestník)", "text": "Pecka (rozcestník)\n\nSlovo pecka může mít následující významy:\n\n\n\n\n"}
{"id": "54367", "url": "https://cs.wikipedia.org/wiki?curid=54367", "title": "Vukovarsko-sremská župa", "text": "Vukovarsko-sremská župa\n\nVukovarsko-sremská župa (chorvatsky Vukovarsko-srijemska županija) je jedna z žup Chorvatska. Leží v nejvýchodnějším cípu země, ve Slavonii, a tvoří západní část její někdejší Sremské župy. Jejím hlavním městem je Vukovar.\n\nŽupa hraničí se Srbskem na východě, s entitou Republika srbská v Bosně a Hercegovině, a v Chorvatsku s Osijecko-baranjskou župou a s Brodsko-posávskou župou. Její území patří k těm středně velkým, je celé nížinné a tak vhodné pro zemědělství. Jeho jižní a východní hranice jsou přirozené; tvoří je řeky Dunaj a Sáva, západní hranice je umělá. Hlavní význam pro Chorvatsko má tato oblast převážně v tom, že je tudy vedou důležité silniční i železniční spoje s Bělehradem. Do roku 1998 bylo území župy pod správou jednotek OSN, které zde měly dodržovat mír mezi Srby a Chorvaty. Dnes všechny obce a města jsou ale stále ještě poškozené z doby války.\n\n\n"}
{"id": "54369", "url": "https://cs.wikipedia.org/wiki?curid=54369", "title": "Železniční stanice", "text": "Železniční stanice\n\nŽelezniční stanice je dopravna s kolejovým rozvětvením určená pro řízení sledu vlaků, odbavování cestujících a (nebo) nákladu. Je vybavena výpravní budovou s dopravní kanceláří a odbavovacími prostory pro cestující. Každá železniční stanice je označena jedinečným šestimístným evidenčním číslem stanice. Obvod železniční stanice je ohraničen vjezdovými návěstidly. Tato návěstidla jsou umístěna minimálně 50 m před krajní výhybkou. Ostatní místa určená k nástupu a výstupu cestujících, která nemají rozvětvení (a tedy ani výhybky), nazýváme železničními zastávkami.\n\nTermín stanice je v železniční dopravě přibližně synonymní s pojmem nádraží. Ten sice není zaveden Zákonem o dráhách, ale je užíván v některých dalších právních nebo technických předpisech i v oficiálních názvech některých stanic (například Praha hlavní nádraží). Slovem nádraží se označují i dopravny bez osobního provozu (nákladová nádraží, odstavná nádraží, seřaďovací nádraží).\n\nNa speciální železniční dráze (metro, lanovka) se stanice nazývají všechny dopravny, i ty bez kolejového rozvětvení.\n\nV České republice vyhláška č. 175/2000 Sb., o přepravním řádu pro veřejnou drážní a silniční osobní dopravu, v úvodu zavádí slovo stanice jako legislativní zkratku označující stanice i zastávky. Proto se v textech týkajících se přepravních vztahů (smluvních přepravních podmínkách, tarifech a různých informačních materiálech) slovy stanice nebo nádraží označují i zastávky; obdobně je tomu například v místních názvech (názvy ulic, názvy zastávek městské hromadné dopravy) či při označování míst na turistických směrovkách.\n\nKoleje v železniční stanici jsou:\n\nOsová vzdálenost dopravních kolejí normálního rozchodu je nejméně 5 m.\n\nStaniční koleje se označují pořadovými čísly. Hlavní kolej je označena číslem 1, popř. jde-li o stanici na dvoukolejné trati, pak mají hlavní koleje čísla 1 a 2, u tříkolejných tratí se prostřední kolej očísluje nulou. Další staniční koleje \"vlevo\", pokud se díváme ve směru od začátku trati k jejímu konci (lichý směr), se označují lichými čísly (tedy 3, 5, 7 atd.), \"vpravo\" se pak použijí čísla sudá (2, 4, 6 atd.) Čísla se mohou dále rozšiřovat písmeny (1a apod.), což se používá při označení kolejí navazujících, nebo desítkovými, popř. stovkovými sériemi kolejí (41, 91, 101, 401 aj.). \n\nPro cestující se obvykle užívá v hlášení staničního rozhlasu prosté číslování kolejí podle jejich pořadí směrem od staniční budovy. Toto číslování může být výjimečně použito i pro služební účely, tedy v rozporu s předchozím odstavcem, například v případě tzv. hlavových nádraží, kdy není jasné, která z tratí je významnější.\n\nTraťové koleje se číslují podle umístění vzhledem k začátku a konci trati zleva doprava, při tříkolejné trati je prostřední kolej zpravidla nultá. Koleje staniční navazují číselně na koleje traťové, takže první traťová kolej přechází u vjezdového návěstidla v první staniční kolej, druhá traťová ve druhou staniční atd.\n\nStanice mohou být:\n\nPodle umístění na trati a rozsahu provozní práce\n\nŽelezniční stanice rozlišujeme na:\n\nPodle přístupu k nástupištím:\n\n\n\n\n"}
{"id": "54371", "url": "https://cs.wikipedia.org/wiki?curid=54371", "title": "Drslavický klen", "text": "Drslavický klen\n\nDrslavický klen je památný strom u vsi Drslavice, severozápadně od Klatov. Přibližně dvousetletý javor klen (\"Acer pseudoplatanus\") roste jižně od vsi na hrázi rybníčku Dubíček, v nadmořské výšce 480 m. Mohutný dvoják má korunu nasazenou ve výšce, z části však prosychá a listy jsou skvrnité od houby svraštělky javorové (\"Rhytisma acerinum\"). Obvod kmene měří 452 cm a koruna stromu dosahuje do výšky 33 m (měření 2004). Klen je chráněn od roku 1985 pro svůj vzrůst a věk.\n\n"}
{"id": "54373", "url": "https://cs.wikipedia.org/wiki?curid=54373", "title": "Dobrovského dub", "text": "Dobrovského dub\n\nDobrovského dub byl památný strom u vsi Drslavice, severozápadně od Klatov. Jeho jméno odkazuje na působení Josefa Dobrovského v okolí Chudenic, ve svých dílech dub zmiňovali Ladislav Stehlík nebo V. A. Šmilovský. Přibližně 220 let starý dub rostl jižně od vsi, nad rybníčkem Dubíček. Strom byl vysoký 27 metrů, obvod jeho dutého kmene dosahoval 534 cm. V roce 1990 při silné vichřici padl.\n\n"}
{"id": "54402", "url": "https://cs.wikipedia.org/wiki?curid=54402", "title": "Malonická lípa", "text": "Malonická lípa\n\nMalonická lípa (také známa jako Žižkova lípa) je památný strom u vsi Malonice (městys Kolinec), severozápadně od Sušice. Lípa velkolistá (\"Tilia platyphyllos Scop.\") roste v travnaté ploše mezi bývalým kravínem a komunikací, v nadmořské výšce 600 m. Lípu tvoří několik navzájem srostlých sekundárních kmenů s rozsáhlou centrální dutinou v místech kmene původního. Vlivem snížené stability těchto kmenů a napadením jejich bází dřevomorem kořenovým (\"Ustulina deusta\") došlo k odlomení dvou sekundárních kmenů, které nebyly navzájem zpevněny syntetickou korunovou vazbou. Strom je chráněn od roku 1978 jako významný habitus, významný svým stářím i vzrůstem, esteticky zajímavý strom, krajinná dominanta.\n\n\nMalonické lípě byl věnován prostor v televizním pořadu Paměť stromů, konkrétně v dílu č.7: Žižkovy stromy\n\n\nJindřichovický zámecký park\n\n\n"}
{"id": "54403", "url": "https://cs.wikipedia.org/wiki?curid=54403", "title": "Lípa na návsi v Malonicích", "text": "Lípa na návsi v Malonicích\n\nLípa na návsi v Malonicích je památný strom ve vsi Malonice, severozápadně od Sušice. Dutá lípa velkolistá (\"Tilia platyphyllos\") roste na návsi u odbočky na Velhartice, v nadmořské výšce 620 m. Obvod jejího kmene měří 737 cm a koruna stromu dosahuje do výšky 23 m (měření 1998). Lípa je chráněna od roku 1978 pro svůj vzrůst, věk a jako krajinná dominanta.\n\n"}
{"id": "54404", "url": "https://cs.wikipedia.org/wiki?curid=54404", "title": "Most Lafranconi", "text": "Most Lafranconi\n\nMost Lafranconi v Bratislavě je dálniční most a obsahuje i pruhy pro pěší. Postaven byl mezi lety 1985 – 1991 a otevřen v roce 1992.\n\nProjekt vzešel ze soutěže sedmi návrhů v roce 1976. Podmínkou zadání byla esteticky čistá stavba, nezasahující svým charakterem do rázu okolní krajiny, nezabraňující ve výhledech od města, která by byla v harmonickém souladu s již stojícím dominantním Novým mostem, pod názvem Most Slovenského národního povstání.\n\nMost má sedm polí a celkovou délku 761 m. Čtyřproudá vozovka je široká 30 metrů. Největší tloušťku má konstrukce u hlavního pilíře, kde dosahuje 11 metrů. Do okrajových částí se pak zužuje až na 2,7 m. Pod vozovkou se po obou stranách nacházejí lávky pro pěší a cyklisty. V duté konstrukci vede i plynovod a další potrubí.\n"}
{"id": "54405", "url": "https://cs.wikipedia.org/wiki?curid=54405", "title": "Pevná jízdní dráha", "text": "Pevná jízdní dráha\n\nPevná jízdní dráha je nekonvenční konstrukce železničního svršku. Kolejnice je připevněna k betonové desce nebo k pražci, který je do desky vetknut. Uplatnění nachází zejména v oblasti vysokorychlostních tratí.\n\nPořizovací náklady jsou cca o 50 % vyšší než u standardní konstrukce. To ale kompenzují podstatně nižší náklady na údržbu.\n\nV Česku jsou tři úseky s pevnou jízdní dráhou.\n\nPrvní se nachází mezi stanicemi Rudoltice v Čechách a Třebovice v Čechách v km 9,552 až 9,992. V tomto 440 m dlouhém úseku byla použita pevná jízdní dráha německého systému RHEDA 2000. V provozu je od 1. srpna 2005.\n\nDruhý se nachází ve Střelenském tunelu na úseku Horní Lideč – st. hranice ČR / SR,v km 23,169 až 23,575. Tento traťový úsek je dlouhý 406 m a zahrnuje tunel a předportálí. Technologie byla použita odlišná – typu PORR ÖBB. Celá rekonstrukce tunelu a přilehlého traťového úseku byla dokončena 27. května 2013.\n\nNejnovější a nejdelší úsek se nachází v Ejpovickém tunelu mezi Plzní a Rokycany\n"}
{"id": "54406", "url": "https://cs.wikipedia.org/wiki?curid=54406", "title": "Hradlo (dopravna)", "text": "Hradlo (dopravna)\n\nHradlo je dopravna na železniční trati bez kolejového rozvětvení, obsazená zaměstnancem zvaným strážník oddílu nebo též hradlař. \n\nJe vybavena oddílovými návěstidly, která jsou zapojena do poloautomatického bloku. Ten znemožní hradlaři postavení návěstidla do polohy dovolující jízdu vlaku, dokud z následující dopravny nepřijde zpráva o uvolnění traťového oddílu (odhláška).\n\nObdobná dopravna na trati, kde je zabezpečení pouze telefonickým dorozumíváním, se nazývá hláska. V železničářském slangu se výraz hradlo někdy nesprávně užívá také pro stavědlo.\n\nS rostoucí modernizací železničních drah počet hradel i poloautomatických bloků klesá. Zvyšuje se tak propustnost a bezpečnost (snižuje se riziko lidského faktoru). K obsluze moderních zabezpečovacích zařízeních je také třeba mnohem menšího množství železničních zaměstnanců. \n\nPoloautoblok může být hradlového či reléového typu. \n\nVývojově starší hradlový poloautoblok (vyvinut byl koncem 19. století) zprostředkovává vazbu mezi jednotlivými hradly a stanicemi elektrickou cestou pomocí hradlových závěrů – hradlový závěr na hradle se nazývá „mezilehlé traťové hradlo“. Po průjezdu vlaku kolem hradla hradlář přestaví oddílové návěstidlo do polohy „stůj“ a uzavře mezilehlé traťové hradlo tisknutím příslušného hradlového tlačítka a současným otáčením klikou induktoru. Clonka tohoto hradlového závěru se probarví červeně, návěstidlo se mechanicky zapevní v poloze stůj a současně je dána elektrickou cestou odhláška zadní dopravně (hradlu či stanici), kde se vybaví příslušný hradlový závěr (mezilehlé traťové hradlo, jde-li o hradlo; počáteční traťové hradlo v případě, že se jedná o stanici) a jeho clonka se probarví bíle. Poté, co vlak projede kolem následujícího hradla (nebo vjede do následující stanice), dá zase tamní zaměstnanec stejným způsobem (obsluhou hradlového přístroje) odhlášku na „naše“ hradlo, kde se probarví clonka mezilehlého traťového hradla bíle, čímž se mechanicky uvolní oddílové návěstidlo, které je poté opět možné přestavit do polohy dovolující jízdu vlaku. Většina hradel se nachází právě na tratích s hradlovým poloautoblokem.\n\nReléový poloautoblok je druh reléového zabezpečovacího zařízení. Vývojově je mnohem mladší než hradlový poloautoblok, na československých tratích se objevil až po roce 1950. Na tomto druhu poloautobloku se hradla vyskytují podstatně řidčeji. V roce 2019 již žádné hradlo na tratích vybavených reléovým poloautomatickým blokem neexistuje.\n\nPůvodně se na většině hlavních, zejména dvoukolejných, i mnohých méně významných tratí nacházelo velké množství hradel, která zajišťovala dostatečnou propustnost těchto tratí. S nástupem moderních samočinných traťových zabezpečovacích zařízení typu automatický blok, popř. automatické hradlo od 50. let 20. století a na druhé straně s omezováním provozu hlavně na méně důležitých tratích počet hradel v průběhu 2. poloviny a především konce 20. století prudce klesal a v současnosti je v provozu jen zlomek jejich původního počtu, přičemž jejich rušení dále pokračuje.\nV České republice se nachází největší počet hradel na trati 171 z Prahy do Berouna, nachází se jich zde úhrnem sedm – jde o hradla Barrandov, Závodiště, Kosoř, Kazín, Horní Mokropsy, Korno a Tetín.\n\nDvě hradla a současně zastávky, Svádov a Těchlovice, se nalézají na trati 073 z Ústí nad Labem do Děčína.\n\nMnožství hradel se ještě na přelomu 20. a 21. století nacházelo na trati 220 respektive 221 z Prahy přes Benešov a Tábor do Českých Budějovic. V souvislosti s rekonstrukcí trati v rámci stavby IV. tranzitního koridoru však byla většina z nich zrušena. Poslední zbývající na této trati jsou hradlo a zastávka Mezno, hradlo Stoklasná Lhota a v Praze hradlo Železný most, pozoruhodné tím, že je dosud jako poslední hradlo v České republice vybaveno mechanickými oddílovými návěstidly.\n\nÚsek trati 081 Děčín – Rumburk mezi stanicemi Děčín-východ a Benešov nad Ploučnicí dělila ještě v nedávné době tři hradla na čtyři traťové oddíly. Ve směru od Děčína se jednalo o hradla Březiny u Děčína, Soutěska a Dolina. Do roku 2008 však byla hradla Březiny u Děčína a Dolina zrušena, posledním fungujícím hradlem na této trati zůstávalo hradlo Soutěska. Toto hradlo však bylo v jarních měsících roku 2011 také zrušeno a nahrazeno stejnojmenným hradlem automatickým s původními oddílovými návěstidly hradla Soutěska.\n\nTéž Trať 226 z Veselí nad Lužnicí do Českých Velenic bývala opatřena několika hradly, a sice dosud provozovaným hradlem a zastávkou Vlkov nad Lužnicí s obsluhou třech mechanických přejezdových zabezpečovacích zařízení a hradlem Holičky, zrušeným v červnu roku 2012, které bylo až do ukončení provozu vybaveno mechanickými oddílovými návěstidly Na hradlo Holičky nikdy nebyla zavedena elektřina a návěstidla zde byla zhruba do roku 2008 osvětlována petrolejovými svítilnami. Následně byla pohyblivá návěstní ramena opatřena reflexními prvky, které nahrazují nutnost osvětlování za snížené viditelnosti a na objekt hradla byl nainstalován solární panel pro možnost alespoň částečně využívat elektrickou energii ke svícení ve služební místnosti. Další hradlo na této trati, Lužnice, bylo zrušeno počátkem 21. století.\n\n\n\n"}
{"id": "54417", "url": "https://cs.wikipedia.org/wiki?curid=54417", "title": "Malečská lípa", "text": "Malečská lípa\n\nMalečská lípa nebo též Malechovská lípa je památný strom ve vsi Maleč, jihovýchodně od Sušice. Lípa malolistá (\"Tilia cordata\") roste na jihovýchodním okraji vesnice, u čp. 21 po pravé straně silnice do Vacova, v nadmořské výšce 845 m. Lípa roste obklopena nepořádkem, chlívky, dřevem a kůlnou. Kmen stromu je nízký a dutý, dělí se na pět větví a jeho obvod je 671 cm. Koruna stromu dosahující do výšky 21 m (obě měření 2000) je částečně stažena, některé z větví leží na střeše sousedního domu. Lípa je chráněna od roku 1974 pro svůj vzrůst a věk.\n"}
{"id": "54423", "url": "https://cs.wikipedia.org/wiki?curid=54423", "title": "Lípa v Břízsku", "text": "Lípa v Břízsku\n\nLípa v Břízsku byl památný strom ve vsi Břízsko, jihojihovýchodně od Kralovic. Lípa malolistá (\"Tilia cordata\") rostla vedle barokní kapličky Nejsvětější Trojice u silnice v centru vsi, v nadmořské výšce 370 m. Lípa byla vysazena ještě v časech roboty, kdy byla přinesena pětice lip z Plas. Z pětice lip zůstala jediná.\n\nObvod jejího kmene měřil 440 cm a koruna stromu dosahovala do výšky 21 m. V době vyhlášení památným stromem (2005) byla již jedna ze tří kosterních větví uříznutá.\n\nPři silné vichřici 19. července 2007 se lípa zlomila a koruna s převážnou částí kmene spadla přes silnici II/231 do protilehlé zahrady. Na místě zbyla více jak metr vysoká spodní část kmene, kterou obec plánuje zastřešit. Ochrana památného stromu byla zrušena 20. září 2007.\n\n"}
{"id": "54430", "url": "https://cs.wikipedia.org/wiki?curid=54430", "title": "Michel Piccoli", "text": "Michel Piccoli\n\nMichel Piccoli (* 27. prosince 1925 Paříž) je francouzský filmový a divadelní herec a filmový režisér.\n\nNarodil se v Paříži do hudebnické rodiny, jeho rodiči byli houslista Henri Piccoli a klavíristka Marcelle Expert-Bezançon. Jako mladý navštěvoval pařížské herecké kurzy Cours Simon.\n\nUpozornil na sebe filmem \"Pohrdání\" (1963) s Brigitte Bardot v hlavní roli. Obdobím jeho největší popularity byl začátek sedmdesátých let, kdy každoročně hrál v několika významných filmech, kromě jiného v Hitchcockově filmu \"Topaz\" (1970) nebo v snímku \"Nenápadný půvab buržoazie\" (1972) od Luise Buñuela. V osmdesátých letech se stal v jeho filmografii významným film \"Une étrange affaire\" (1981), za který byl nominován na Césara a na Berlínském filmovém festivalu obdržel za svůj výkon v něm Stříbrného medvěda.\n\nBěhem své šedesátileté kariéry hrál celkem téměř v 200 filmech a spolupracoval s mnoha významnými francouzskými, italskými i zahraničními režiséry, k nímž patří například Jean Renoir, Jean-Pierre Melville, Jean-Luc Godard, Claude Lelouch, Jacques Demy, Claude Sautet, Louis Malle, Agnès Varda, Luis Buñuel, Alfred Hitchcock, Marco Ferreri, Jacques Rivette, Agnès Varda, Manoel de Oliveira nebo Alain Resnais. Několikrát byl nominován na Césara a na divadelní Molièrovu cenu a okrajově se věnoval rovněž filmové režii.\n\nByl třikrát ženatý, nejdřív s Éléonore Hirt, poté jedenáct let se zpěvačkou a herečkou Juliette Gréco, pak s Ludivine Clerc. Z prvního manželství se narodila dcera Anne-Cordélia.\n\n\n\n\n"}
{"id": "54431", "url": "https://cs.wikipedia.org/wiki?curid=54431", "title": "Požega", "text": "Požega\n\nPožega (v letech 1921-1991 \"Slavonska Požega\", ) je chorvatské město, centrum Požežsko-slavonské župy. V roce 2011 žilo ve městě 19 506 obyvatel, v celé jeho opčině pak 26 248 obyvatel.\n\nMěsto se nachází uprostřed úrodného údolí. Má osmisetletou kulturní i historickou tradici, díky níž sem také přijíždějí turisté. V době římské nadvlády se oblast nazývala \"Vallis Aurea\" (česky \"Zlaté údolí\").\n\nHlavními odvětvími průmyslu zde jsou strojírenství (výroba traktorů, domácích spotřebičů), potravinářství (likéry, čokolády a čokoládoviny), textilní výroba a zpracování dřeva.\n\n\n"}
{"id": "54436", "url": "https://cs.wikipedia.org/wiki?curid=54436", "title": "Bonsoir", "text": "Bonsoir\n\nBonsoir je francouzský film z roku 1994.\n\nAlex Ponttin (Michel Serrault) ztratil své bydliště a hledá v Paříži nové ubytování. Ubytuje se u lesbického páru Caroline (Claude Jade) a její přítelkyně Glorie (Corinne Le Poulain). Carolině hrozí, že bude vyjmuta z dědictví po své tetě kvůli svému způsobu života. Caroline proto vydává Glorii za svou sekretářku a Alexe za svého milence a budoucího manžela.\n"}
{"id": "54437", "url": "https://cs.wikipedia.org/wiki?curid=54437", "title": "Teherán 43", "text": "Teherán 43\n\nTeherán 43 je sovětský film uvedený v roce 1981. \n\nSnímek se zabývá pokusem o atentát na Churchilla, Stalina a Roosevelta během Teheránské konference v roce 1943.\nFilm začíná v roce 1980 v Paříži. Vzpomínky hrdiny Andreje (Igor Kostolevský) vrací příběh do roku 1943, kdy nacisté plánovali zavraždit ony tři muže. O 37 let později žije německý agent Max (Armen Džigarchanjan) spolu s Françoise (Claude Jade), mladou pařížskou ženou, která jej skrývá. Ale další nacista, jeho bývalý nadřízený Scherner (Albert Filozov), se snaží Maxe, který nedokázal uskutečnit chystané atentáty, vystopovat. Max důvěřuje Françoise, ale neví, že pracuje pro Schernera… Další zápletkou filmu je románek mezi Andrejem a Francouzkou Marií (Natalja Belochvostikovová), který začal v roce 1943 a pokračuje v roce 1980.\nFilm režírovali Alexander Alov a Vladimír Naumov.\n\n\n"}
{"id": "54440", "url": "https://cs.wikipedia.org/wiki?curid=54440", "title": "Hlavní návěstidlo", "text": "Hlavní návěstidlo\n\nHlavní návěstidla jsou proměnná návěstidla, jejichž návěst buď jízdu vlaku zakazuje nebo dovoluje. Ve stanovených případech mohou návěsti dovolující nebo zakazující jízdu vlaku dovolovat nebo zakazovat i jízdu posunovému dílu. \n\nMezi hlavní návěstidla patří:\n\n\n\n\n\n\n\n"}
{"id": "54442", "url": "https://cs.wikipedia.org/wiki?curid=54442", "title": "Le Radeau de la Méduse", "text": "Le Radeau de la Méduse\n\nLe Radeau de la Méduse je francouzský dobrodružný film z roku 1994, který režíroval Iradj Azimi.\n\nPo bitvě u Waterloo roku 1816 je na francouzský trůn znovudosazen král Ludvík XVIII.. Z Rochefortu vyplouvá do Senegalu fregata „Medúza“ pod vedením kapitána Chaumareys (Jean Yanne). Na její palubě cestuje budoucí senegalský guvernér Julien Schmaltz (Philippe Laudenbach) se svojí manželkou Reine (Claude Jade) a dcerou (Stéphanie Lanoux). Kromě nich tam bylo úhrnem 400 cestujících včetně 160 členů posádky. 17. července loď najela na mělčinu u pobřeží Západní Afriky…\n"}
{"id": "54444", "url": "https://cs.wikipedia.org/wiki?curid=54444", "title": "Jean Yanne", "text": "Jean Yanne\n\nJean Yanne (18. července 1933 Les Lilas – 23. května 2003 Morsains) byl francouzský herec a režisér, vlastním jménem Jean Goué.\n\nVýběr z jeho filmů:\n"}
{"id": "54457", "url": "https://cs.wikipedia.org/wiki?curid=54457", "title": "Alain Delon", "text": "Alain Delon\n\nAlain Fabien Maurice Marcel Delon (* 8. listopadu 1935 v Sceaux, Francie) je francouzský divadelní a filmový herec, oceněný Césarem. Již ve věku 23 let se stal filmovou hvězdou velikosti Gérarda Philipa nebo Jeana Maraise. Byl dokonce nazýván Brigitte Bardotovou v mužském provedení. Během své zářivé kariéry spolupracoval s nejznámějšími filmovými režiséry, jakými byli nebo jsou Luchino Visconti, Jean-Luc Godard, Jean-Pierre Melville, Michelangelo Antonioni nebo Louis Malle. Jeho syn Anthony Delon je také herec.\n\nDelon získal v roce 1999 švýcarské státní občanství a obchodní společnost, spravující produkty a díla prodávaná pod jeho jménem, sídlí v Ženevě.\n\nAlain Delon se narodil ve Sceaux nad Seinou (nyní Hauts-de-Seine) na předměstí Paříže. Jeho rodiče Edith a Fabien Delonovi se rozvedli, když byly Alainovi čtyři roky. Oba rodiče pak vstoupili do dalších manželství – Alain má tedy ještě jednu nevlastní sestru a dva nevlastní bratry. Ještě jako chlapec byl zapsán do římskokatolické internátní školy – jako první z mnoha škol, ze kterých byl později vždy vyloučen pro špatné chování. Učitelé se nicméně mnohokrát snažili Alaina přesvědčit, aby díky svým nesporným vlohám k náboženským studiím vstoupil do kněžského stavu.\n\nVe 14 letech Alain opustil církevní internátní školu a nějaký čas pracoval v řeznickém obchodě svého nevlastního otce. Po třech letech ale byl odveden k francouzskému námořnictvu a v letech 1953–1954 sloužil u \"fusilier marin\" v první indočínské válce. Sám Delon ale později uvedl, že ze čtyř let své vojenské služby strávil 11 měsíců ve vězení pro časté porušování disciplíny. Nakonec byl v roce 1956 odvelen zpět do Francie a propuštěn z armády. Zůstal v té době zcela bez peněz a musel přijmout jakoukoliv práci. Pracoval proto například i jako číšník, vrátný, sekretář nebo obchodní úředník. Během této doby se pak zcela náhodně seznámil s herečkou Brigitte Auberovou a absolvoval s ní také cestu na filmový festival v Cannes, kde později začala i jeho hvězdná kariéra.\n\nPůvodně se měla stát jeho první životní partnerkou herečka Romy Schneiderová. S ní se herec seznámil v roce 1958 při natáčení filmu \"Kristýna\" a 20. března 1959 se dokonce oficiálně zasnoubili. Již v době zasnoubení měl ale Alain milostnou aféru s německou herečkou a zpěvačkou Nico a 11. srpna 1962 se jim narodil syn Ari (Christian Aaron Boulogne). Ari pak byl ale většinou vychováván Alainovými rodiči. Zasnoubeni s Romy Schneiderovou bylo zrušeno v prosinci roku 1963 a herečku velmi citelně zasáhlo – chtěla po rozchodu dokonce spáchat sebevraždu.\n\nDne 13. srpna 1964 se Delon oženil s francouzskou herečkou Nathalií Barthelémyovou (vlastním jménem \"Francine Canovas\", nar. 1. srpna 1941). Jejich syn, Anthony Delon, později také herec, se narodil v Los Angeles 30. září téhož roku. Toto manželství však trvalo necelých pět let a skončilo 14. února 1969 rozvodem.\n\nV roce 1968 během natáčení filmu \"Jeff\" se Delon setkal s francouzskou herečkou Mireille Darcovou a žil s ní potom téměř 15 let až do roku 1984. K roku 1968 se také váže největší hercův soukromý skandál. V lese nedaleko jeho nemovitosti v Élancourtu u Paříže byl nalezen mrtvý jeden z osobních bodyguardů - Stevan Markoviċ - se střelnou ranou v hlavě. Z vraždy byl jako spoluviník obviněn také Delonův přítel, korsický gangster François Marcantoni. Také Delona držela policie ve vyšetřovací vazbě v souvislosti s tímto případem, ačkoliv byl v době spáchání vraždy v Saint Tropez a nikoliv v Paříži. Rovněž hercova tehdejší manželka Nathalie byla vyslýchána policií.\n\nV roce 1987 se herec setkal při natáčení videoklipu ke své písni \"Comme au cinèma\" s holandskou modelkou Rosalií van Breemen a zde vznikl jejich pozdější vztah završený svatbou. Společně pak měli dvě děti: dceru Anouchku (nar. 25. listopadu 1990) a syna Alaina-Fabiena (nar. 18. března 1994). Manželství však také skončilo rozvodem v říjnu 2002.\n\nNěkteré jeho osobní názory vyvolaly značné kontroverze, a to zejména výrok z roku 2013, kterým protestoval proti adopcím dětí homosexuály. Delon je rovněž osobním přítelem politika Jeana-Marie Le Pena, jehož Národní frontu, řazenou ke krajní pravici, v minulosti také veřejně podpořil. Ve velkém rozhovoru pro týdeník \"Paris-Match\" v roce 2018 vyjádřil velké znechucení ze současné doby obecně. Některé z těchto vyjádření, společně s přiznáním, že v minulosti se nevhodně choval k ženám, vyústily v petici proti jeho ocenění čestnou Zlatou palmou na Filmovém festivalu v Cannes v roce 2019; tuto petici podepsalo více než 20 tisíc lidí, zejména z USA.\n\nV Cannes si Alaina Delona všiml lovec hereckých talentů David O. Selznick a po úspěšných kamerových zkouškách nabídl Alainovi velkou smlouvu. Ovšem s podmínkou, že se herec naučí anglicky. Delon se tedy ihned po návratu do Paříže začal tento jazyk intenzívně učit. Když se ale zanedlouho setkal s francouzským režisérem Yvesem Allégretem, tento ho přesvědčil, aby svoji filmovou kariéru začal přece jenom ve Francii. David Selznick ale později dovolil Delonovi zrušit již podepsaný kontrakt. A tak herec debutoval v roce 1957 v Allégretově filmu \"Quand la femme s'en mêle\" (\"Když se do něčeho plete žena\").\n\nV roce 1958 se herec objevil poprvé po boku herečky Romy Schneiderové ve filmu \"Kristýna\" (\"Christine\"). S Romy Schneiderovou mj. 6 let žil a 20. března 1959 se s ní dokonce zasnoubil. V roce 1959 mohl herec poprvé ukázat také svůj veseloherní talent ve filmu \"Faibles femmes\" (\"Slabé ženy\"). To byl také první Delonův film, promítaný v USA, a hned napoprvé s velkým úspěchem.\n\nV roce 1960 se Delon objevil nejprve ve filmu \"V plném slunci\" (\"Plein soleil\") režiséra Reného Clémenta. Zde hrál hlavní postavu Toma Ripleye a sklidil za ní velkou pochvalu kritiky. Následně se pak v témže roce objevil společně s Annie Girardotovou ve slavném filmovém díle \"Rocco a jeho bratři\" italského režiséra Luchina Visconti. Kritika tento film přijala opět velmi dobře a Delonův herecký výkon byl často hodnocen v superlativech (například Bosley Crowther z listu The New York Times nebo John Beaufort z listu Christian Science Monitor). Beaufort dokonce napsal, že „\"…reálnost a věrohodnost ironických tragédií v příběhu propůjčuje filmu právě Roccova zničující opravdovost v podání Alaina Delona\"“. Film získal zvláštní cenu poroty na festivalu v Benátkách v roce 1961. Další zvláštní cenu poroty, a to na festivalu v Cannes v roce 1962, získal také film \"Zatmění\" (\"L’Éclipse\") režiséra Michelangela Antonioniho, kde hrál Delon hlavní roli.\n\nSvůj divadelní debut si Alain Delon odbyl v roce 1961 v Paříži, a to ve hře Johna Forda \"Jaká škoda, že ona je kurtizána!\". Hrál zde jednu ze dvou hlavních rolí, a to opět po boku Romy Schneiderové. Produkci hry řídil Luchino Visconti. Jmenovitě s Viscontim pak spolupracoval Delon ještě v roce 1963 na historickém filmu \"Gepard\" (\"Le Guépard\"), kde si zahrál společně s Claudií Cardinalovou a Burtem Lancasterem. Film získal Zlatou palmu na festivalu v Cannes. Dalším hercovým úspěšným filmem tohoto roku se pak stal snímek \"Melodie podzemí\" (\"Mélodie en sous-sol\") režiséra Henriho Verneuila, kde si Delon zahrál s Jeanem Gabinem. Film získal v USA cenu Zlatý glóbus pro nejlepší cizojazyčný film.\n\nV roce 1964 uspořádala společnost Cinémathèque française přehlídku Delonových filmů a herec v této době také založil společně s Georgesem Beaumem novou produkční společnost DelBean Production. Společně pak produkovali film \"L'insoumis\" (\"Vzpurný\", 1964). V roce 1968 však Delon založil vlastní produkční společnost Adel a hrál i v jejím prvním filmu \"Jeff\" (1969). Tam byla jeho filmovou partnerkou herečka Mireille Darcová, známá českým divákům například z veseloher s Pierrem Richardem o velkém blondýnovi. S Mireille Darcovou Delon také 15 let (do roku 1984) žil. Na úspěšného \"Jeffa\" navázal hned o rok později \"Borsalino\", který se stal ve Francii do té doby komerčně nejúspěšnějším filmem a v němž si zahrál i populární Jean-Paul Belmondo. Koncem 60. let spolupracoval herec také s režisérem Jeanem-Pierrem Melvillem a hrál v jeho filmech \"Samuraj\" (\"Le Samourai\", 1967), \"Červený kruh\" (\"Le cercle rouge\", 1970) a \"Policajt\" (\"Un flic\", 1972).\n\nV roce 1973 nahrál Alain Delon duet s francouzskou populární popovou zpěvačkou Dalidou. Písnička \"Paroles, paroles\" (\"Řeči, řeči\") byla pak úspěšná nejen ve Francii, ale i v zahraničních hitparádách. V tomto roce vznikl úspěšný film \"Dva muži ve městě\" (\"Deux hommes dans le ville\"), kde si Delon zahrál s krásnou Mimsy Farmerovou a již potřetí s Jean Gabinem (po Melodii podzemí a Sicilském klanu). Režisérem filmu byl José Giovanni.\n\nV roce 1975 si herec zahrál populárního maskovaného hrdinu Zorra ve stejnojmenné filmové verzi režiséra Duccia Tessariho. O rok později pak zazářil v hlavní roli filmu \"Pan Klein\" (\"Monsieur Klein\"), kde využil příležitosti přidat do svého hereckého výkonu i psychologický rozměr. Film získal opět ocenění Césara pro nejlepšího herce roku.\n\nBěhem druhé poloviny 70. let a počátkem 80. let se Alain Delon objevil v mnoha akčních filmech, kde hrál buď role jednoznačně kladných hrdinů, nebo naopak protikladných až tragických postav: \"Povídka o policajtovi\" (\"Flic Story\", 1975), \"Comme un boomerang\" (\"Jako bumerang\", 1976), \"Smrt darebáka\" (\"Mort d’un pourri\", 1977) nebo \"Tři muži na zabití\" (\"Trois hommes à abbatre\", 1980). V roce 1980 přišla také jedna z hlavních rolí v americkém katastrofickém filmu \"Concorde - Letiště 1979\" společnosti Universal Pictures, který zaznamenal velký komerční úspěch a kde si herec zahrál s Robertem Wagnerem a Bibi Anderssonovou. V roce 1981 natočil Delon ve vlastní produkci také film \"Kdo nastaví kůži\" (\"Pour la peau d’un flic\").\n\nV roce 1984 získal Alain Delon dalšího Césara pro nejlepšího herce za svoji roli ve filmu Bertranda Bliera \"Náš příběh\" (\"Notre histoire\"). Zde ztvárnil vynikajícím způsobem aristokrata barona de Charlus a zahrál si s půvabnou herečkou Nathalií Bayeovou. V témže roce se herec objevil ještě v mírně komické roli ve filmu \"Swannova láska\" (\"Swann in Love\") natočeném podle románu Marcela Prousta, kde hrál společně s italskou herečkou Ornellou Mutiovou a hercem Jeremym Ironsem.\n\nV dalším období 80. a pak 90. let ale překvapivě následovala v hercově kariéře řada kasovních „propadáků“, vrcholící naprostým neúspěchem filmu \"Poloviční šance\" (\"Une chance sur deux\", 1997) režiséra Patrice Leconteho, kde si Delon potřetí zahrál s Jean-Paulem Belmondem. V témže roce tedy Alain Delon ohlásil ukončení své filmové herecké kariéry a nadále přijímal již jen příležitostné menší role.\n\nV roce 2003 uvedlo divadlo Waltera Reada (Walter Reade Theater) úspěšnou přehlídku Delonových filmů pod titulem \"Muž ve stínu: filmy Alaina Delona\".\n\n\n\n"}
{"id": "54459", "url": "https://cs.wikipedia.org/wiki?curid=54459", "title": "Catherine Deneuve", "text": "Catherine Deneuve\n\nCatherine Deneuve, vlastním jménem Catherine Fabienne Dorléac (přechýleně \"Deneuvová\", * 22. října 1943 Paříž) je francouzská filmová herečka, držitelka řady filmových cen.\n\nJe dcerou francouzského divadelního a filmového herce Maurice Dorléaca a Renée Simonotové, herečky Théâtre de l'Odéon. Její babička v tomto divadle pracovala jako nápověda.\n\nJe třetí ze čtyř sester, Françoise Dorléac (nar. 1942, rovněž filmová herečka), tragicky zahynula v roce 1967. Další dvě sestry jsou Danielle (nar. 1937), a Sylvie (nar. 1946). \n\nSnem pozdější filmové hvězdy bylo stát se módní návrhářkou. První menší roli dostala ještě na střední škole ve filmu \"Les Collégiennes\" v roce 1957. Prvním výraznějším filmem byl až muzikál \"Paraplíčka ze Cherbourgu\", který natočil režisér Jacques Demy v roce 1964.\n\nSpolupracovala se známými režiséry, jako byli Agnès Varda, Roman Polański, André Téchiné, Manoel de Oliveira nebo Luis Buñuel. V několika filmech se setkala se italským hercem Marcellem Mastroiannim.\n\nMezi známé snímky patří \"Kráska dne\" (1967) režiséra Luise Buñuela, \"Siréna od Mississippi\" (1969), \"Poslední metro\" (1980) režiséra Françoise Truffauta nebo \"Indočína\" (1992).\n\nVe třetím tisíciletí se objevila ve filmech \"Tanec v temnotách\" režiséra Larse von Triera a \"8 žen\" (2002) režiséra Françoise Ozona.\n\nV roce 1962 se v pařížské čtvrti Quartier du Montparnasse seznámila s režisérem Rogerem Vadimem, který ji o rok později obsadil do svého filmu \"Le Vice et la Vertu\" (1963). V témže roce se jim narodil syn Christian Vadim. Roku 1965 se provdala za fotografa Davida Baileyho. O dva roky později se manželé rozešli, ale úředně se rozvedli až v roce 1972.\n\nMá dvě děti, otcem dcery Chiary Mastroianniové, narozené v roce 1972, se stal Marcello Mastroianni. Oba potomci si zvolili také hereckou dráhu.\n\nV roce 1985 propůjčila tvář soše \"Marianne\", která symbolizuje republikánskou tradici Francie. V roce 1994 zasedla jako viceprezidentka poroty na Filmovém festivalu v Cannes a roku 2006 předsedala porotě na Benátském filmovém festivalu.\n\nŽije v pařížské čtvrti Saint-Sulpice a v obci Guainville v departementu Eure-et-Loir.\n\n\n\n"}
{"id": "54460", "url": "https://cs.wikipedia.org/wiki?curid=54460", "title": "Philippe Noiret", "text": "Philippe Noiret\n\nPhilippe Noiret (1. října 1930 Lille, Nord – 23. listopadu 2006 Paříž) byl francouzský divadelní a filmový herec, držitel různých filmových cen a rytíř Řádu čestné legie.\n\nJeho otec byl obchodníkem s oblečením. On sám nebyl dobrým žákem a nejdřív vystřídal několik prestižních pařížských škol (včetně kvalitního lycea Lycée Janson de Sailly), pak několikrát propadl u bakalářských zkoušek, načež šel studovat herectví. V něm se dále zdokonaloval v \"Centre Dramatique de l'Ouest\", později působil sedm let u Théâtre National Populaire, kde potkal rovněž herečku Monique Chaumette, svou pozdější ženu, kterou si vzal v roce 1962. V tomto období se věnoval hraní satirických her v nočních klubech v dvojici s Jean-Pierrem Darrasem, ve kterých s pomocí dvojice postav Ludvíka XIV. a Jeana Racina společně parodovali politiky Charlese de Gaulla, Michela Debrého a Andrého Malrauxe, což bylo pro něj dobrou hereckou školou.\n\nV roce 1949 debutoval ve filmu malou rolí ve filmu \"Gigi\". V roce 1956 v něm režisérka Agnès Varda rozpoznala herecký talent a obsadila jej do svého filmu \"La Pointe courte\", nicméně se pak čtyři roky neobjevil v žádném snímku a hrál pouze v malém francouzském přístavném městě Sète. Až po filmech \"Zazie v metru\" (1960), \"Kapitán Fracasse\" (1961) a \"Tereza Desqueyrouxová\" (1962) se stal platným francouzským filmovým hercem a objevil se v důležitějších rolích ve snímcích \"Život na zámku\" (1966) a hlavně \"Alexandre le bienheureux\" (1967), který mu konečně přinesl rovněž větší popularitu.\n\nObyčejně byl obsazován do rolí obyčejného každodenního člověka, i když neváhal přijmout i kontroverznější úlohy, jako například roli ve filmu \"Velká žranice\" (1973) režiséra Marca Ferreriho, který pak způsobil skandál na festivalu v Cannes, úlohu melancholického homosexuála ve filmu \"Nelíbám\" (1991) a podobnou roli ve snímku \"Muž se zlatými brýlemi\" (1987).\n\nZa film \"Stará puška\" (1975) získal svého prvního Césara, dalšího pak v roce 1990 za ztvárnění zajímavé role majora Delaplana ve snímku \"Život a nic jiného\" (1989).\n\nBěhem své kariéry se objevil v několika hollywoodských produkcích, například \"The Night of the Generals\" (1967), ve filmech \"Topaz\" od Alfreda Hitchcocka a \"Justine\" od George Cukora z roku 1969, \"Murphyho válka\" (1971) režiséra Petra Yatese nebo v snímku \"Kdo zabíjí nejlepší evropské šéfkuchaře?\" (1978) od Teda Kotcheffa.\n\nCelkem se objevil ve více než 100 filmech. Zemřel na rakovinu v roce 2006 v Paříži a je pohřben na pařížském hřbitově Montparnasse.\n\n\n\n"}
{"id": "54461", "url": "https://cs.wikipedia.org/wiki?curid=54461", "title": "Neil Armstrong", "text": "Neil Armstrong\n\nNeil Alden Armstrong (5. srpna 1930 Wapakoneta, Ohio, USA – 25. srpna 2012 Cincinnati, Ohio, USA) byl americký pilot, astronaut a univerzitní profesor. Byl prvním člověkem, který vstoupil na povrch Měsíce.\n\nNež se stal astronautem, sloužil jako pilot v námořnictvu Spojených států amerických, přičemž bojoval ve válce v Koreji. Po odchodu z námořnictva vystudoval letecké inženýrství na Purdueově univerzitě a stal se zkušebním pilotem Národního poradního výboru pro letectví v dnešním Armstrongově leteckém výzkumném středisku, kde se při více než 900 letech účastnil testů řady typů letadel. Od roku 1958 se postupně zapojil do programu letectva Spojených států amerických , testování raketového letounu , a vývoje raketoplánu .\n\nRoku 1962 přešel do oddílu astronautů NASA. Jeho prvním kosmickým letem byla mise v březnu 1966. Během ní se loď setkala a spojila s bezpilotním raketovým stupněm . Astronauti Armstrong a David Scott tak uskutečnili první spojení dvou těles na oběžné dráze. Druhým a posledním letem Armstronga byla mise Apollo 11. Zatímco Michael Collins kroužil ve velitelském modulu kolem Měsíce, Neil Armstrong a Buzz Aldrin 20. července 1969 jako první lidé na Měsíci přistáli. Armstrong 21. července vystoupil jako první člověk na jeho povrch, a získal tím světovou proslulost.\n\nRoku 1971 odešel z NASA a vyučoval na Cincinnatské univerzitě, poté byl mluvčím a členem správních rad několika společností. Zemřel roku 2012 na komplikace po operaci srdce.\n\nNeil Armstrong se narodil 5. srpna 1930 ve městě Wapakoneta ve státě Ohio. Jeho rodiči byli Stephen Koenig Armstrong a Viola Louise Engelová, měl dva mladší sourozence, June a Deana. Jeho otec byl auditorem pracujícím pro ohijskou vládu, rodina se proto často stěhovala. Už v dětství se zapálil pro létání, poprvé viděl letadla jako dvouletý, když ho otec vzal na letecké závody. V letadle seděl poprvé v šesti letech při vyhlídkovém letu ve Fordu Tri-Motor.\n\nV sedmi letech si vydělal první peníze – za sekání trávy na hřbitově, později si přivydělával pochůzkami pro místní drogerii. Stavěl letecké modely, roku 1944 docházel do leteckého kurzu a v patnácti letech získal pilotní průkaz, dříve než řidičské oprávnění. Byl aktivním skautem. Později při letu k Měsíci poslal pozdrav zrovna probíhajícímu národnímu setkání skautů; skautský emblém byl mezi osobními věcmi, které si vzal do lodi.\n\nRoku 1947 začal studovat na Purdueově univerzitě (), obor letecké inženýrství. Byl teprve druhým členem rodiny, který studoval na vysoké škole. Byl také přijat na Massachusettský technologický institut (MIT), ale jeden jeho známý – absolvent institutu – ho přesvědčil, že pro kvalitní vzdělání nemusí odcházet do Massachusetts. Na Purdueově univerzitě létal v tamním leteckém klubu a ve druhém ročníku hrál v univerzitním koncertním souboru na barytonový roh; k souboru se hlásil i po odchodu z NASA a poskytl mu nemalý finanční dar. Armstrongovo vzdělání financovalo námořnictvo Spojených států amerických v rámci tzv. Hollowayova plánu. Podle plánu měl za úhradu nákladů studia student mezi druhým a třetím ročníkem školy odsloužit tři roky v námořnictvu.\nNámořnictvo ho povolalo do služby v lednu 1949. Na základně Pensacola prošel osmnáctiměsíčním leteckým výcvikem, během kterého získal kvalifikaci námořního letce, schopného sloužit na letadlových lodích. Dne 16. srpna 1950, dva týdny po jeho dvacátých narozeninách, námořnictvo Armstronga vyrozumělo, že je plně kvalifikovaný námořní letec. Přidělen byl na základnu v San Diegu, o dva měsíce později přešel k 51. stíhací peruti (VF-51) vyzbrojené proudovými F9F Panther. V Pantheru poprvé vzlétl 5. ledna 1951. V červnu 1951 poprvé přistál na letadlové lodi USS \"Essex\". Koncem června eskadra na palubě letadlové lodě \"Essex\" vyrazila do korejské války.\n\nK prvnímu bojovému letu v Koreji vzlétl 29. srpna 1951; doprovázel průzkumné letadlo při fotografování Sŏngdžinu. O pět dní později, 3. září, při bombardování skladů západně od Wonsanu v nízké výšce jeho letadlo zasáhla palba severokorejské protiletadlové obrany. Když se snažil získat kontrolu nad strojem, vrazil křídlem do asi šestimetrové tyče, která na křídle prorazila asi metrovou trhlinu. I přesto se dokázal vrátit nad vlastní území a katapultovat.\n\nBěhem nasazení v Koreji provedl 78 bojových letů o celkové délce 121 hodin, vesměs v lednu 1952. Obdržel Leteckou medaili za dvacet bojových letů, Zlatou hvězdu za dalších dvacet a Medaili Za službu v Koreji. Od námořnictva odešel 23. srpna 1952 v hodnosti mladšího poručíka (). Ještě osm let zůstal v záloze, do 21. října 1960.\n\nPo skončení služby u námořnictva se vrátil na univerzitu, dokončil ji roku 1955 s titulem bakalář (). Později, roku 1970, absolvoval na Univerzitě Jižní Kalifornie () magisterské studium (s titulem ) ve stejném oboru, leteckém inženýrství. Na univerzitě se seznámil se studentkou ekonomie Janet Elizabeth Shearonovou, se kterou se oženil v lednu 1956. Janet s ním odešla do Kalifornie a nedokončila studium, čehož později litovala.\n\nPo dokončení univerzity se rozhodl stát se civilním zkušebním pilotem Národního poradního výboru pro letectví (NACA, předchůdce NASA): zažádal si o zaměstnání v  (dnes Armstrongovo letecké výzkumné středisko) na Edwardsově základně v Kalifornii. Nebylo zde volné místo, proto přijal místo v jiném středisku NACA, Lewisově laboratoři leteckého pohonu v Clevelandu, kde pracoval od března 1955. V červenci 1955 přešel na Edwardsovu základnu.\n\nNa Edwardsově základně zprvu pilotoval doprovodná letadla, která sledovala experimentální letouny. Létal i na upravených bombardérech, při jednom z těchto letů se stala jeho první letecká nehoda. Dne 22. března 1956 měla posádka Boeingu B-29 Superfortress, s Armstrongem jako druhým pilotem, vypustit podvěšený experimentální proudový letoun Douglas D-558-2 Skyrocket. Poté, co vystoupili do výšky 9,1 km, motor č. 4 Boeingu selhal. Přistát s podvěšeným Skyrocketem nemohli a neměli dostatečnou rychlost (338 km/h) k jeho vypuštění. Kapitán Boeingu Stan Butchart proto stočil letadlo do klesání, když získali rychlost, vypustili Skyrocket, v té chvíli se vrtule čtvrtého motoru rozpadla a její úlomky poškodily motory č. 3 a trochu i č. 2. Butchart a Armstrong museli vypnout poškozený motor č. 3 a i kvůli vyrovnání momentu motor č. 1. S pouze jedním motorem v chodu poté pomalu krouživým letem snížili výšku a bezpečně přistáli.\n\nPrvního letu v raketovém letadle se Armstrong dočkal 15. srpna 1957, kdy v Bell X-1B vylétl do výšky 18,3 km. Při přistání ulomil příďové kolo podvozku, což byla nehoda, která se u X-1 již dříve stala asi tucetkrát. Její příčinou byla vada konstrukce letadla.\n\nOd října roku 1958 se účastnil testování raketového letounu North American X-15. Od listopadu 1960 do července 1962 uskutečnil s letouny X-15 celkem sedm letů, na stroji X-15-3 dosáhl výšky 63,2 km a na stroji X-15-1 dosáhl rychlosti Mach 5,74 (tj. 6 615 km/h).\n\nArmstrong byl zapleten do několika incidentů, které se na Edwardsově základně dostaly do tamního folklóru a vzpomínek pilotů. První nastal během jeho šestého letu s X-15 20. dubna 1962, při němž testoval automatický kontrolní systém letounu, který pomáhal vyvíjet. Stoupal do výšky více než 63 km (nejvyšší jaké dosáhl před kosmickými lety), ale během sestupu příď letadla zvedl příliš a X-15 se odrazil od atmosféry zpět do 43 km. Nad domovským letištěm prolétl trojnásobkem rychlosti zvuku ve výšce 30 km, a dostal se 64 km jižně od Edwards (legendy základny říkají, že doletěl až ke stadiónu Rose Bowl v Pasadeně). Po dostatečném sestupu se vrátil na Edwards, kde jen taktak dokázal přistát bez nárazu do juk na jižním konci dráhy. Byl to nejdelší let X-15 jak z hlediska času, tak vzdálenosti.\n\nPozději byl Armstrong účastníkem jiného incidentu, při jediné příležitosti, kdy letěl s Chuckem Yeagerem. Měli s Lockheedem T-33 zhodnotit vhodnost vyschlého jezera \"Smith Ranch Dry Lake\" jako místa pro nouzového přistání v programu X-15. Ve své autobiografii Yeager napsal, že věděl, že jezero bylo po nedávných deštích nevhodné pro přistání, ale Armstrong trval na letu v každém případě. Při pokusu o letmé přistání se jim kola zabořila do bahna a museli čekat na záchranu. Podle Armstrongovy verze událostí se Yeager nikdy nepokoušel rozmluvit mu let a úspěšně přistáli na východní straně jezera. Pak Yeager řekl, aby to zkusili znovu, tentokrát trochu pomaleji. Při druhém přistání se přilepili k povrchu a Yeager podle Armstronga reagoval záchvatem smíchu.\n\nMnoho zkušebních pilotů na Edwardsově základně chválilo Armstrongovy inženýrské dovednosti. Milt Thompson řekl, že byl „technicky nejschopnější z prvních pilotů X-15“. Bill Dana o Armstrongovi prohlásil, že „jeho mysl vstřebávala informace jako houba“. Vojenští piloti měli tendenci mít jiný názor, zejména pokud, jako Yeager a Pete Knight, neměli inženýrské diplomy. Knight se nechal slyšet, že piloti–inženýři se častěji dostávali do potíží, protože při svém mechanickém přístupu neměli přirozený cit pro létání.\n\nDne 21. května 1962 se Armstrong stal účastníkem nehody, která vešla do folklóru Edwardsovy základny jako „Nelliská aféra“. Měl v Lockheed F-104 Starfighter obhlédnout další plochu pro nouzové přistání, \"Delamar Dry Lake\" v jižní Nevadě. Armstrong při přistávání podcenil svou výšku a neuvědomil si, že nemá úplně vysunutý podvozek. Při dosednutí se podvozek začal zatahovat zpět, povedlo se mu přerušit přistání a vzlétnout, ale s poškozeným podvozkem a nefunkční vysílačkou. Přistál na blízké Nellisově letecké základně přičemž poškodil dráhu. Domů ho měl dopravit Milt Thompson v dvoumístném F-104B, které pilotoval poprvé v životě (jiné vícemístné letadlo zrovna nebylo k dispozici). Thompson se s velkými potížemi dostal nad Nellisovu základnu, ale kvůli silnému bočnímu větru přistál příliš tvrdě, praskla mu levá pneumatika a dráha se musela znovu uklízet. Pro oba piloty přiletěl kolega Bill Dana v T-33 Shooting Star, když nelliský řídící letů viděl jeho (příliš dlouhé) přistání, radši zajistil zkušebním pilotům z Edwards odvoz po silnici.\n\nJako zkušební pilot se Armstrong účastnil testů letadel F-100A a F-100C, F-101 a F-104A. Létal i na F-105, F-106, B-47, KC-135, experimentálních X-1B a X-5. Když roku 1962 z  odešel, měl nalétáno přes 2450 hodin. Během své kariéry létal na více než dvou stech typech letadel, vrtulníků, kosmických lodí a jiných létacích aparátů.\n\nVe volných chvílích se věnoval bezmotorovému létání. Koncem 50. let také vedl oddíl skautů při místní metodistické obci, sám se však označoval za deistu.\n\nV červnu 1958 byl vybrán mezi devět budoucích astronautů programu letectva Spojených států amerických („Člověk ve vesmíru co nejdříve“), jehož cílem byl brzký – roku 1960 – pilotovaný kosmický let v malé jednomístné kosmické lodi. V červenci 1958 ale byl Národní poradní výbor pro letectví (NACA) reorganizován v Národní úřad pro letectví a kosmonautiku (NASA), kterému prezident uložil odpovědnost za první pilotované kosmické lety. Vojenské letectvo proto v srpnu 1958 svůj program zrušilo.\n\nOd dubna 1960 patřil Armstrong do skupiny sedmi astronautů zařazených do programu vojenského letectva, jehož cílem bylo vyvinutí kosmoplánu Boeing X-20 Dyna-Soar. Armstrong se při letech s upravenými stíhačkami F-102A Delta Dagger a F5D Skylancer podílel na určování způsobu přistání kosmoplánu.\n\nZa perspektivnější však považoval kosmický program NASA, proto se v létě 1962 přihlásil do jejího oddílu astronautů. Později vzpomínal, že rozhodování nebylo jednoduché. V programu X-15 měl reálnou šanci stát se hlavním pilotem a X-20 se z „papírové“ lodě mohlo stát skutečnou. U kosmických letů bylo zase podle Armstronga menší riziko, v kosmonautice bylo více bezpečnostních opatření, záloh a analýz, kdežto zkušební piloti létali na hranicích možností svých strojů.\n\nSe žádostí se opozdil týden po posledním termínu, ale měl štěstí – přítel, se kterým předtím spolupracoval na Edwardsově základně, přesunul v nestřeženém okamžiku jeho přihlášku na správnou hromádku. Úspěšně prošel lékařskými testy, které později popsal jako obtížné a občas zdánlivě zbytečné, a stal se jedním z devíti astronautů druhého výběru NASA (tiskem nazvaných „Nová devítka“, první – sedmičlenná – skupina byla vybrána v roce 1959). Oficiálně se stali členy oddílu NASA 17. září 1962. Společně s Elliottem See, také bývalým námořním letcem, byli prvními civilisty mezi astronauty NASA.\n\nV osobním životě postihla Armstronga roku 1962 těžká ztráta. S Janet měl tři děti – Erica (1957), Karen (1959), a Marka (1963). V červnu 1961 lékaři u Karen diagnostikovali nádor ve střední části mozkového kmene, léčba neuspěla a v lednu 1962 Karen zemřela.\n\nV únoru 1965 NASA oznámila jeho jmenování velícím pilotem (tj. velitelem lodi) záložní posádky mise , jeho kolegou v posádce byl Elliot See. Let úspěšně proběhl v srpnu 1965.\nV září 1965 NASA zveřejnila složení hlavní a záložní posádky letu . Hlavní posádku tvořil Armstrong (velící pilot) a David Scott (pilot), záložní posádku Charles Conrad a Richard Gordon. Let měl být komplexnější než dosavadní, plánovalo se uskutečnění prvního setkání a spojení s jiným vesmírným tělesem – raketovým stupněm Agena TV-8 – a poté měl Scott provést druhý americký výstup do otevřeného vesmíru. Let měl trvat 75 hodin, tj. 55 oběhů Země. Agena odstartovala 16. března 1966 v 15:00:03 UTC, Gemini 8 s astronauty o necelé dvě hodiny později, v 16:41:02 UTC. Setkání a spojení bylo úspěšně završeno 6,5 hodiny po startu.\n\nV době, kdy soulodí prolétalo nad Indií a posádka byla proto bez spojení s řídícím střediskem, se začalo otáčet. Astronauti se pokusili rotaci zastavit pomocí orbitálního manévrovacího systému () a vypnutí systémů orientace Ageny, ale pouze s přechodným úspěchem. Po obnovení rotace se rozhodli tělesa rozpojit, načež rotace Gemini začala růst až na rychlost jedné otáčky za sekundu. Vzniklé přetížení bylo na hranici únosnosti a mohlo vést ke ztrátě vědomí astronautů. Armstrong se Scottem se rychle rozhodli aktivovat motory systému řízení lodi během návratu do atmosféry () a stabilizovali loď. Následně zkoušením zjistili, že problém způsobila zaseknutá tryska č. 8 systému OAMS.\n\nŘídící středisko nařídilo zrušení dalšího programu – Scottova výstupu – a předčasné přistání. Přistání proběhlo hladce v Tichém oceánu, asi 800 km východně od Okinawy. Let trval 10 hodin a 41 minut. Po letu byl Armstrong deprimovaný ze zkrácení letu, nedosažení většiny cílů mise a zrušení Scottova výstupu.\n\nNěkolik dní po přistání, 21. března 1966, byl jmenován velícím pilotem záložní posádky letu . Zkušený Armstrong byl pro svého kolegu v posádce, nováčka Williama Anderse, spíše učitelem. Během letu, který proběhl v září 1966, sloužil jako „capcom“ (hlavní spojař komunikující s posádkou kosmické lodi) v řídícím středisku.\n\nPo letu byl Armstrong, spoluastronaut Richard Gordon, zástupce ředitele Střediska pilotovaných kosmických letů NASA v Houstonu George Low a další s manželkami vysláni na několikatýdenní propagační turné po Latinské Americe, během něhož navštívili čtrnáct měst v jedenácti státech.\n\nV programu Apollo byl v listopadu 1967 jmenován velitelem záložní posádky Apolla 9. Po změně obsahu letů Apolla 8 a 9 kvůli problémům s výrobou lunárních modulů přešel (v listopadu 1968) na místo velitele zálohy pro Apollo 8.\n\nPodle tehdejšího systému nasazování posádek měla záloha Apolla 8 letět v Apollu 11, jehož úkolem bylo přistání na Měsíci. Oficiálně byla jako posádka Apolla 11 potvrzena v prosinci 1968. Armstrong zůstal velitelem, jeho kolegy byli pilot velitelského modulu Fred Haise, v lednu 1969 nahrazený Michaelem Collinsem, a pilot lunárního modulu Edwin \"Buzz\" Aldrin.\n\nZprvu novináři i někteří pracovníci NASA soudili, že prvním mužem na Měsíci bude Aldrin, na základě analogie s loděmi Gemini, kde výstupy do vesmíru prováděl pilot. V březnu 1969 se však vedoucí pracovníci NASA Deke Slayton, George Low, Bob Gilruth a Chris Kraft dohodli, že právě Armstrong bude prvním člověkem, který sestoupí na povrch Měsíce, mimo jiné i kvůli jeho skromnosti. Na tiskové konferenci 14. dubna 1969 zdůvodnili Armstrongovo prvenství konstrukcí lunárního modulu – venkovní průlez se otvíral dovnitř a doprava, pro vpravo sedícího pilota by proto v těsném modulu bylo obtížné vylézt před velitelem. Slayton k tomu dodal, že podle něj by velitel měl být první i z protokolárních důvodů. Ovšem v době, kdy se čtveřice rozhodla, důsledky umístění průlezu si neuvědomovala.\n\nPři trénování přistání na Měsíci s letovým trenažérem došlo 6. května 1968 k selhání tohoto trenažéru a jen pohotová katapultace zachránila Armstrongovi život. Přes přestálé nebezpečí Armstrong trval na výcviku s LLRV s tím, že pro úspěšné přistání na Měsíci je nezbytný.\n\nMise začala 16. července 1969 v 13:32:00 UTC startem z Kennedyho vesmírného střediska na mysu Canaveral. Po necelých dvou obězích Země třetí stupeň nosné rakety Saturn V uvedl Apollo na dráhu k Měsíci. Astronauti přestavěli loď – s velitelským modulem pojmenovaným  – se odpojili, otočili ho a připojili k lunárnímu modulu, který nesl jméno (Orel). Poté odhodili nepotřebný třetí stupeň Saturnu.\n\nLoď Apollo byla ve srovnání s malou relativně prostorná. Snad právě možnost pohybu po lodi byla důvodem, proč nikdo z posádky netrpěl nevolnostmi. Armstrong byl zvláště spokojený, protože v dětském věku byl náchylný ke kinetóze a trpěl nevolnostmi, pokud delší dobu cvičil leteckou akrobacii.\n\nLet k Měsíci trval tři dny. Ve volných chvílích astronauti odpočívali při hudbě, Neil Armstrong si za tímto účelem vyžádal dvě skladby – Novosvětskou symfonii Antonína Dvořáka, kterou si oblíbil už když hrál v univerzitním koncertním souboru, a album Samuela Hoffmana. Asi v polovině cesty přišel čas na korekci dráhy. Po 17:21 UTC 19. července, nad odvrácenou stranou Měsíce, Apollo přešlo na oběžnou dráhu Měsíce. Na druhý den, 20. července v 17:47 UTC, se Armstrong a Aldrin v lunárním modulu odpojili od velitelského modulu, ve kterém zůstal Collins. V 19:05 je motor lunárního modulu () uvedl na sestupovou dráhu s nejnižším bodem 15 km nad povrchem měsíce, ve 20:05 zapálili podruhé a zahájili vlastní sestup.\nPři sestupu astronauty znepokojilo červené světlo poplachu, ale operátor v Houstonu jim doporučil výstrahu ignorovat (šlo o přetížení počítače způsobené zapnutým setkávacím radarem, při přistání nepotřebným). V závěrečné fázi přistání řídil ručně Armstrong. Byl nucen vyhýbat se kamenitému terénu, proto ve 20:17:40 UTC přistál s méně než třicetivteřinovou zásobou paliva. Přistáli v Mare Tranquillitatis, na 0°40'26,69” N a 23°28'22,69” E.\n\nO šest hodin později, 21. července ve 2:56 UTC, vstoupil Armstrong jako první člověk na povrch Měsíce. Poté pronesl slavnou větu:\nV českém překladu:\n\nV přímém přenosu Armstrongův sestup po žebříku a první kroky na Měsíci vidělo a slyšelo odhadem na 600 miliónů lidí, pětina lidstva. Za ním vystoupil Buzz Aldrin, společně pak vztyčili americkou vlajku a plnili připravený program. Fotografovali, sbírali vzorky hornin (celkem jich přivezli na Zem 22 kg,) a rozmístili přístroje sady EASEP – koutový odražeč a seismograf. Fotografování měl za úkol Armstrong, proto je pouze na několika snímcích pořízených Aldrinem, kterému aparát na chvíli půjčil. Ve 4:57:08 UTC Aldrin a v 05:09:33 UTC i Armstrong se vrátili do modulu. Od 8 do 15 hodin odpočívali (Armstrong v nepohodlné pozici nemohl usnout a vrtěl se, seismograf byl tak citlivý, že zachytil jeho pohyby) a pak už byl na programu návrat na velitelský modul Columbia ke Collinsovi. Z Měsíce odstartovali v 17:54 UTC, oba moduly se spojily ve 21:35 UTC 21. července. Následující den se vydali na zpáteční cestu k Zemi. Všichni tři astronauti v pořádku přistáli v Tichém oceánu 24. července 1969 a okamžitě si vysloužili celosvětové uznání. Museli ovšem napřed tři týdny prožít v karanténě kvůli ochraně proti zavlečení mimozemských organismů.\n\nDruhý Armstrongův kosmický let dosáhl délky 8 dní, 3 hodiny, 18 minut a 35 sekund. Oba dva jeho lety do vesmíru dohromady trvaly 8 dní a 14 hodin; z toho 2 hodiny, 17 minut a 44 sekundy strávil vycházkou na povrchu Měsíce.\n\nÚspěch Apolla 11 vláda Spojených států neopomněla využít ke své propagaci. Astronauti procestovali Spojené státy a koncem září vyrazili na „Velký skok“, pětačtyřicetidenní putování po ne méně než třiadvaceti zemích světa, které mělo demonstrovat dobrou vůli Ameriky a předvést program Apollo jako úspěch celého lidstva. Během těchto setkání s lidmi mělo možnost vidět posádku Apolla 11 ohromné množství návštěvníků, odhaduje se 100 až 150 miliónů diváků, z nichž okolo 25 tisícům se podařilo s astronauty podat si ruku či obdržet autogram.\n\nArmstrong se stal mimořádně populárním, i ve 21. století byl pro Američany prvním z hrdinů vesmíru. Navzdory své slávě si Armstrong zachoval pokoru a skromnost, popularitu se nesnažil využívat za každou cenu. Říkali mu „zdráhající se hrdina“. Nikdy neměl zájem o pozornost médií, ani předtím, než se stal slavným, ani potom. Třebaže jeho jméno bylo slavné, on sám se nepředváděl, ho vystihl titulkem článku k 25. výročí letu Apolla 11 : „Cincinatský neviditelný hrdina“.\n\nNa přelomu května a června 1970 Armstrong navštívil, jako člen delegace NASA, 13. výroční konferenci Výboru pro kosmický výzkum () v Leningradu v Sovětském svazu. Na konferenci byl uvítán bouřlivými ovacemi, měl na ní přednášku o svém letu. V průběhu konference bylo rozhodnuto o prodloužení návštěvy. Zastavil se v Novosibirsku, poté ho v Moskvě přijal sovětský předseda vlády Alexej Kosygin a vystoupil i v Akademii věd.\n\nKrátce po návratu z Měsíce Armstrong ohlásil, že neplánuje další kosmický let. Z oddílu astronautů NASA odešel v dubnu 1970, vzápětí byl jmenován zástupcem vedoucího oddělení pro letectví v centrále NASA ve Washingtonu. Na novém místě dohlížel na výzkum NASA v oblasti letectví a ve stejném oboru zodpovídal za koordinaci mezi NASA a průmyslem i zainteresovanými vládními organizacemi. Získaná autorita mu vynesla i členství v komisi NASA, která od dubna do června 1970 šetřila nehodu Apolla 13, počátkem června 1970 ale odešel do Washingtonu a řešení následků nehody již neovlivňoval. Kancelářská práce se mu nelíbila, a proto v srpnu 1971 z NASA odešel.\n\nKontakt s NASA neztratil ani po letech, ještě roku 1986 byl jmenován místopředsedou prezidentské komise, která vyšetřovala nehodu raketoplánu Challenger.\n\nV letech 1971 až 1979 vyučoval letecké inženýrství na Cincinnatské univerzitě. Vybrat si mohl z množství univerzit, na většině z nich však mohl očekávat místo ve správní radě, zatímco v Cincinnati dostal profesuru (přestože neměl doktorát – všechny jeho doktorské tituly byly pouze čestné).\n\nMěl možnost stát se politikem, po skončení kariéry v NASA ho oslovili zástupci obou hlavních politických stran Spojených států – demokratické i republikánské. Na rozdíl od svých kolegů a pozdějších senátorů Johna Glenna a Harrisona Schmitta všechny nabídky odmítl. Osobně se vyjadřoval ve prospěch práv států a proti úloze Spojených států jako „světového četníka“.\n\nPo odchodu z univerzity žil ve městě Lebanon v Ohiu, byl tváří reklamních kampaní několika společností, především Chrysler, se kterou spolupracoval od ledna 1979, ještě před odchodem z univerzity. Angažoval se i pro a , vždy ryze americké společnosti. V letech 1982–1992 vedl společnost . V letech 1989 až 2002 byl ředitelem , společnosti vyrábějící letecké komponenty. V letech 2000–2002 předsedal správní radě . Současně již od roku 1972 působil ve správních radách různých firem, první byla , dalšími např. , , , , , a .\nRoku 1994 se Armstrong po 38 letech manželství rozvedl. Téhož roku si vzal Carol Held Knightovou, kterou poznal o dva roky dříve. Žili v cincinnatském předměstí Indian Hill.\n\nV posledních letech žil v ústraní, prakticky nedával interview médiím a veřejné dění komentoval pouze zřídka. Posledním významným vystoupením byla roku 2010 kritika zrušení programu Constellation. V květnu 2012 zveřejnila organizace australských účetních neobvykle rozsáhlý, hodinový, rozhovor s Armstrongem.\n\nO několik měsíců později, 7. srpna, podstoupil operaci srdce, při které dostal bypass. Problémy se srdcem měl delší dobu, už v únoru 1991, rok po smrti otce a devět měsíců po úmrtí matky, dostal slabý srdeční záchvat. Po operaci se mu zprvu dařilo dobře, ale později se jeho stav zhoršil a 25. srpna 2012 v Cincinnati v Ohiu zemřel. Rozloučení s Armstrongem za účasti rodiny, přátel a kolegů proběhlo 13. září v zaplněné Národní katedrále ve Washingtonu. Druhý den, 14. září, byly Armstrongovy zpopelněné ostatky rozptýleny do Atlantského oceánu během pohřební ceremonie na palubě raketového křižníku .\n\nKrátce po přistání přejmenovala Mezinárodní astronomická unie (IAU) kráter Sabine E poblíž místa přistání Apolla 11 na Armstrong podle astronautova jména (zároveň i další dva blízké krátery Sabine B na Aldrin a Sabine D na Collins podle kolegů astronautů z Apolla 11). Jeho jméno nese i asteroid hlavního pásu (6469) Armstrong objevený roku 1982 českým astronomem Antonínem Mrkosem. V jeho rodném městě po něm bylo pojmenováno muzeum letectví a vesmíru. Ve světě je po něm pojmenováno množství ulic, budov, škol a jiných míst; jen ve Spojených státech nese jeho jméno více než tucet škol. Roku 1972 přijel na pozvání místních do skotského města Langholm, tradičního centra klanu Armstrongů, a přijal jmenování občanem města.\n\nDo roku 2005 obdržel nejméně devatenáct čestných doktorátů. Byl vyznamenán Prezidentskou medailí svobody, Kosmickou medailí cti Kongresu USA, Zlatou medailí Kongresu USA a řadou dalších cen a medailí. Má hvězdu na Hollywoodském chodníku slávy. V Ohiu byl zapsán do National Aviation Hall of Fame (Národní letecká síň slávy) a také do floridské Síně slávy astronautů Spojených států.\n\nPurdueova univerzita se roku 2004 rozhodla pojmenovat po něm nově stavěnou budovu, \"Neil Armstrong Hall of Engineering\", slavnostně otevřenou roku 2007 za účasti patnácti dalších astronautů – absolventů univerzity. V jeho rodném městě Wapakonetě bylo roku 1972 otevřeno Muzeum letectví a vesmíru Neila Armstronga, dokumentující ohijský a zejména Armstrongův příspěvek k letectví a kosmonautice. Také letiště v New Knoxville, kde se naučil létat, nese jeho jméno.\n\nV září 2012 námořnictvo Spojených států oznámilo, že první loď nové stejnojmenné třídy výzkumných plavidel ponese jméno RV Neil Armstrong (AGOR-27). Výrobce ji předal námořnictvu v srpnu 2015. Určena je ke komplexnímu vědeckému výzkumu moří, včetně mapování nejhlubších částí oceánského dna.\n\nRoku 2010 namluvil roli Dr. Jacka Morrowa v , animovaném vzdělávacím dobrodružném sci-fi filmu finančně podporovaném NASA.\n\nPodle informací Českého rozhlasu měl Armstrong, sám nadšený skaut, poslat měsíční kámen na skautskou mohylu Ivančenu, která se nachází v ČR v Beskydech.\n\nPravděpodobně shoda jména Armstrongova bydliště Lebanonu v Ohiu s názvem arabského Libanonu (v angličtině také Lebanon) vedla ke vzniku fámy, rozšířené v Indonésii, Malajsii a Egyptě, že konvertoval k islámu. Roku 1983 fámu v oficiálním prohlášení popřelo ministerstvo zahraničí Spojených států, přesto se objevovala i nadále.\n\n\n"}
{"id": "54462", "url": "https://cs.wikipedia.org/wiki?curid=54462", "title": "Babylon 5", "text": "Babylon 5\n\nBabylon 5 je americký sci-fi televizní seriál, jehož autorem je J. Michael Straczynski. Premiérově byl vysílán v letech 1994–1998, nejprve mezi lety 1994 a 1997 na stanici PTEN a poté v roce 1998 na stanici TNT. Celkově bylo natočeno 110 dílů v pěti řadách. Ději seriálu předchází televizní film \"\" a příběh dále rozvíjí dalších pět televizních filmů a jeden DVD film. Kromě toho byl z \"Babylonu 5\" odvozen seriál \"Křížová výprava\".\n\nDěj seriálu se odehrává mezi lety 2258 a 2262 a popisuje osud vesmírné stanice \"Babylon 5\", která je obchodní křižovatkou v hlubokém vesmíru. Zároveň spojuje Pozemšťany, Minbary, Centaury, Narny a Vorlony, tedy druhy, které ji podporovaly.\n\nStraczynski se pokusil vytvořit sci-fi seriál pro dospělé publikum. Jednotlivými epizodami prostupuje komplikovaný rámcový příběh, postavy mají složité vzájemné vztahy i psychologii. Zároveň vytvořil konzistentní svět, který respektuje fyzikální zákony více než jiné vědecko-fantastické seriály a kde postavy nelze snadno rozdělit na kladné a záporné. \"Babylon 5\" není utopií, žijí na něm zkrachovalé existence, bezdomovci, zločinci. I politické uspořádání má daleko k harmonii Spojené federace planet ze \"Star Treku\" a postupně lze sledovat přerod demokracie v tyranii.\n\nStanice \"Babylon 5\" byla postavena deset let po pozemsko-minbarské válce. Jde v první řadě o stanici diplomatickou – mimozemské druhy se na ní mohou setkat a jednat na neutrální půdě (přestože stanice sama má pozemského velitele). Stavbu stanice sponzorovalo pět druhů – Pozemšťané, Minbaři, Centauři, Narni a Vorloni. Jejich velvyslanci a zástupci je reprezentují v Radě Babylonu 5. V ní zasedají i vyslanci ostatních druhů (většina z nich je spojena v Lize nezávislých světů), ale bez hlasovacího práva.\n\nStraczinsky rozvíjí několik souběžných témat. Jedním z nich jsou osobní osudy jednotlivých postav, dalším politické změny v Pozemské alianci, napětí mezi běžnými lidmi a telepaty a asi nejvýraznější linií je blížící se konflikt s prastarou rasou Stínů, která se vrátila, aby uvedla Galaxii v chaos.\n\n2258: Vedení stanice \"Babylon 5\" v čele s komandérem Sinclairem se musí vypořádávat s mnoha problémy, například s přepady lodí piráty, znovuvzplanuvším konfliktem mezi znepřátelenými Centaury a Narny, militantní pozemskou rasistickou skupinou či Sborem PSI, vlivnou organizací sdružující pozemské telepaty. Začínají se objevovat náznaky blížícího se konfliktu se Stíny, o jejichž samotné existenci zatím většina ras nemá ani tušení. Mezi ně patří objevení (a brzké opětovné zmizení) ztracené stanice Babylon 4 a především příchod jistého pana Mordena, který se spolu se svými tajemnými „obchodními partnery“ (kteří, jak se později ukáže, nejsou nikdo jiný, než Stíny) očividně značně zajímá o cíle a ambice centaurského velvyslance Londa Mollariho.\n\n2259: Komandér Sinclair byl převelen s tím, že bude jako velvyslanec reprezentovat Zemi na domovské planetě Minbarů a vedení stanice po něm přebírá kapitán John Sheridan. Minbarská velvyslankyně Delenn se podrobuje záhadné transformaci, během níž se přemění v minbarsko-lidského hybrida. Prezident Pozemské aliance Luis Santiago, který podporoval spolupráci a porozumění mezi lidmi a mimozemskými rasami, umírá při údajné nehodě. Jeho nástupcem se stává xenofobní viceprezident Morgan Clark, který začíná Alianci přetvářet v totalitní stát a zakládá tzv. Noční hlídku, organizaci nápadně podobnou nacistické SA. Když vyjde najevo, že Santiagova smrt nebyla náhoda ale následek atentátu, vedení \"Babylonu 5\" se připojuje k hnutí odporu. Vypukne narnsko-centaurská válka, která skončí porážkou Narnů a jejich území se stává centaurským protektorátem. Zároveň se množí hlášení o objevení neznámých nepřátelských lodí Stínů v hyperprostoru.\n\n2260: V Pozemské alianci sílí vliv Noční hlídky, bezmezně oddané prezidentu Clarkovi, a objevují se důkazy, že Clark byl zodpovědný za zavraždění svého předchůdce. Když Clark vyhlásí stanné právo, všechny pozemské kolonie, včetně \"Babylonu 5\", se odtrhnou od Pozemské aliance. Začíná válka mezi Aliancí a jejími bývalými koloniemi. Současně nabývá na intenzitě ohrožení, které představují útoky Stínů. Kapitán Sheridan proto obdrží od velvyslankyně Delenn technicky vyspělou bojovou loď pojmenovanou \"Bílá hvězda\". Přibývající útoky Stínů vedou k vytvoření mezirasové aliance pro boj proti tomuto tajemnému, ale smrtícímu nepříteli; dochází k prvním otevřeným bojům. Sheridan se přes varování vydává na Z'ha'dum, centrální planetu Stínů, a umírá při úspěšném pokusu o zničení jejich hlavní základny.\n\n2261: Kapitán Sheridan sice umírá, ale během přechodu mezi životem a smrtí se setkává s tajemnou bytostí jménem Lorien, která patří mezi členy jedné z „prvních ras“. Lorien mu propůjčuje část své životní síly, která ho vrací zpět mezi živé, ale jen na omezenou dobu (20 let). Sheridan se vrací na \"Babylon 5\" a pokračuje ve válce se Stíny. Velvyslanec rasy Centaurů Londo Mollari zjišťuje, že centaurský císař Cartagia je šílený a vede svůj národ do záhuby. Zosnuje úspěšný komplot, jehož cílem je císařova vražda, a po jeho smrti se stává premiérem Centaurské republiky. Sheridan vede vojsko různých ras do závěrečné bitvy se Stíny. Ta končí jeho vítězstvím, ovšem nikoliv vojenským, ale v diskuzi. Obě „starší rasy“, Stíny i Vorloni, opouštějí Galaxii. Zanechávají „mladší rasy“ svému osudu, aby si utvářely vesmír podle vlastních představ. Poté se Sheridan soustředí na boj proti totalitnímu režimu Pozemské aliance, jehož výsledkem je vítězství vzbouřenců a sebevražda prezidenta Clarka. Nakonec je Sheridan zvolen prezidentem nově založené Mezihvězdné aliance.\n\n2262: Vedení stanice \"Babylon 5\" se ujímá kapitánka Elisabeth Lochleyová. Prezident Sheridan si volí stanici za své dočasné sídlo, než budou hotovy prostory připravované na planetě Minbar. Na stanici je zřízena kolonie uprchlých telepatů, kteří jsou na útěku před Sborem PSI. Část telepatů spáchá později sebevraždu, když je agenti Sboru PSI přijdou zatknout a odvézt zpět na Zemi. Dochází k napadání lodí členů Aliance záhadným nepřítelem, z něhož se nakonec vyklubou Centaurové. Centaurský regent však nejedná ze svobodné vůle, neboť je manipulován a ovládán rasou Drakhů, bývalými spojenci Stínů. Po útoku Aliance na domovský svět Centaurů regent umírá a velvyslanec Londo Mollari se stává centaurským císařem.\n\n\"Babylon 5\" je pátou stanicí svého druhu. \"Babylony 1\", \"2\" a \"3\" byly zničeny sabotáží během stavby, \"Babylon 4\" zmizel 24 hodin před svým zprovozněním. Dostavit a plně zprovoznit se podařilo až \"Babylon 5\", nejmenší ze všech. Největší byl \"Babylon 4\". Stanice je umístěna v systému Epsilon Eridani na orbitě třetí planety této soustavy.\n\nHlavními druhy na stanici Babylon 5 jsou Pozemšťané, Minbaři, Centauři, Narnové a do čtvrté řady i Vorloni. Právě těchto pět druhů sponzorovalo stavbu stanice. Dále jsou zde druhy z Ligy nezávislých světů a posléze i Stíny a jejich spojenci.\n\nVorloni a autoritativní pozemský režim se symbolizují do podoby stabilního řádu. Zatímco u Vorlonů jde o postoj ovlivněný tisíciletou moudrostí, u prezidenta Clarka jde o pouhý exces. Proti Vorlonům stojí ztělesněný Chaos – Stíny. V prvních dvou řadách seriálu se zdá, že Stíny reprezentují čiré zlo, zatímco konzervativní Vorloni dobro. Později se však ukazuje, že i Vorloni napáchají ve své zaslepenosti a touze po řádu mnoho škod a Straczynsky se přiklání ke třetí, kompromisní cestě. Tu reprezentují Rangeři (převážně složení z lidí a Minbarů) a minbarský Šedý koncil.\n\nStraczinsky vyjadřuje obdiv vůči všem kdo hledají pravdu a lásku. Ale i ti mohou na své cestě selhat a stát se jako Lenier obětí svých nenaplněných citů. Hledání pravdy a smyslu života Straczinsky několikrát symbolizuje jako hledání grálu.\n\nVe světě \"Babylonu 5\" dojde k mnoha válečným konfliktům. Některé z nich jsou osudovým střetem mezi dobrem a zlem, ale většinou jde jen o strašlivý následek tragického nedorozumění.\n\nMnoho postav se musí potýkat se svou závislostí. Garibaldi bojuje s alkoholismem, doktor Franklin nadužívá stimulanty a Londo baží po moci a je ochoten obětovat téměř cokoli pro společenské postavení.\n\n\nHudba k úvodnímu filmu \"\" byla složena Stewartem Copelandem. Když byl seriál odsouhlasen k pravidelnému týdennímu vysílání, Copeland nebyl volný a tak Straczinsky oslovil Christophera Frankeho, který složil hudbu ke všem pěti sezónám a ke třem filmům. Když Straczinsky vytvářel novou scenáristickou edici \"Vesmírného sumitu\", byla originální Copelandova hudba nahrazena hudbou od Frankeho.\n\n\n"}
{"id": "54463", "url": "https://cs.wikipedia.org/wiki?curid=54463", "title": "GIOVE-A", "text": "GIOVE-A\n\nGiove-A je technologická navigační družice pro ověřování funkce pozemního segmentu chystaného navigačního systému Galileo. Její technické předstartovní označení bylo GSTB-V2/A (Galileo System Test Bed - Version 2, satellite A). Postavila ji firma Surrey Satellite Technology Ltd. (SSTL), Guildford, Surrey (Velká Británie), z jejíž pozemní stanice je družice řízena. Operativním provozovatelem je organizace European Space Agency (ESA), Paris (Francie) pro Evropskou komisi (European Commission, EC), Bruxelles (Belgie).\n\nNázev Giove je zkratkové slovo, odvozené od Galileo In-Orbit Validation Element. Současně však také znamená v italštině jméno planety Jupiter jako upomínku na Galileův objev čtyř velkých měsíců této planety.\n\nTříose stabilizovaná družice odvozená od typu Gemini (Geostationary Minisatellite) s tělem tvaru kvádru o rozměrech 1,3×1,8×1,65 m je vybavená dvěma rozklápěcími panely fotovoltaických baterií o rozpětí 4,54 m dodávajících 700 W elektrické energie a dobjejících 3 lithiumiontové akumulátorové baterie. Na palubě je předprototypové navigační zařízení, které tvoří:\nKromě toho nese přístroje pro monitorování prostředí na operační dráze pro družice systému Galileo a to:\nStabilizaci zajišťuje systém silových setrvačníků a plynové trysky pracující s butanem skladovaným ve dvou nádržích s kapacitou 2×25 kg, které mohou sloužit i pro drobné korekce dráhy.\n\nNosná raketa Sojuz-FG/Fregat vzlétla z kosmodromu Bajkonur dne 28. prosince 2005 v 05:19:08 UT (světového času). Po řadě manévrů posledního stupně byla družice v 09:01:38 UT navedena na operační dráhu a oddělila se od rakety. Pohybuje se v rovině dráhy č. 1 systému Galileo. Obíhá Zemi po dráze se sklonem 56,05° k rovníku ve výši 23 012 až 23 258 km s dobou oběhu 840,98 minuty.\n\nPředpokládaná aktivní životnost této družice jsou 2 roky.\n\n"}
{"id": "54464", "url": "https://cs.wikipedia.org/wiki?curid=54464", "title": "Grace Kellyová", "text": "Grace Kellyová\n\nGrace Kellyová (plným občanským jménem Grace Patricia Kelly, 12. listopadu 1929, Philadelphia, Pensylvánie, USA – 14. září 1982, Monte Carlo, Monako) byla americká herečka, oceněná cenou filmové akademie a monacká kněžna. V roce 1956 se vdala za monackého knížete Rainiera III., čímž získala titul Její knížecí Jasnost kněžna monacká, zkráceně kněžna Grace. Zemřela v roce 1982 na následky automobilové nehody, poté co ztratila kontrolu nad vozem, údajně v důsledku mrtvice. Její portrét je od roku 2007 umístěn na pamětní monacké dvoueurové minci.\n\nJejí otec byl americký veslař John Brendan „Jack“ Kelly, trojnásobný olympijský vítěz. Matkou byla Margaret Katherine Majer, která vyučovala tělesnou výchovu a stala se první ženskou trenérkou dívčího atletického sboru na Pensylvánské univerzitě. Své jméno obdržela po sestře svého otce, která zemřela jako velmi mladá. Měla celkem tři sourozence: starší sestru Margaret Katherine, staršího bratra Johna Brendana Jr. a mladší sestru Elizabeth Anne. Její strýc George Kelly byl herec, režisér a scenárista.\n\nUž během studia na Ravenhillově akademii, prestižní katolické škole pro dívky, se společně s matkou a sestrami věnovala modelingu na místních společenských akcích. V roce 1942 hrála svoji první hlavní roli v představení \"Don’t feed the Animals\". I na vysoké škole se zajímala o herectví, chodila tancovat a hrát. Promovala roku 1947 na Stevensově škole, mimo jiné bylo v její ročence napsáno Stevensovo proroctví: „Slečna Grace P. Kelly – slavná hvězda pódia i obrazovky“.\nRoku 1947 jí bylo zamítnuto studium na Bennington College kvůli špatným výsledkům z matematiky. Odjela do New Yorku a snažila se prosadit v divadle. S tím ale nesouhlasili její rodiče, proto si musela vydělávat jako modelka. Současně se zapsala na Americkou akademii dramatických umění. Tam pilně studovala, např. aby její mluvený projev byl co nejlepší, nahrávala si své projevy na gramofon a pracovala na správném přednesu. Zanedlouho debutovala na Broadwayi ve hře „Otec“.\nV oblasti filmu debutovala menší rolí ve filmu \"Fourteen Hours\", zahrála si v něm postavu ženy, která přesvědčovala sebevraha, aby neskákal. Kritici si však jejího výkonu příliš nevšimli, proto pokračovala ve své práci v divadle. O několik měsíců později se jí ozval producent Stanley Kramer, který jí nabídl vedlejší roli ve westernu \"V pravé poledne\". Nedlouho poté uzavřela sedmiletou smlouvu se studiem MGM, ta jí zaručovala týdenní plat 850 dolarů. Smlouva měla dva dodatky. První, že bude moci dále hrát divadlo a druhý, že bude bydlet v New Yorku. Pouhé dva měsíce po podepsání této smlouvy Kellyová odjela natáčet do Nairobi film \"Mogambo\". O tomto filmu prohlásila: „Tři věci, proč jsem tuto roli přijala byly: John Ford, Clark Gable a fakt, že si užiji placený výlet v Africe. Kdyby se \"Mogambo\" točilo v Arizoně, nehrála bych v něm já.“. Za tento snímek si vysloužila Zlatý glóbus a první nominaci na Cenu Akademie. Po úspěchu \"Mogamba\" si poprvé, ale ne naposledy zahrála v Hitchcockově filmu – \"Vražda na objednávku\". Po roli v Hitchcokově \"Okně do dvora\" přišla nabídka na film \"Venkovské děvče\". Ten však vyrábělo studio Paramount. To se nejdříve MGM nelíbilo, později však svolilo a ona získala za tento film Oscara za nejlepší vedlejší herecký výkon. Poté následovaly další role a s tím spojené časté návštěvy zahraničí. Na jedné takové ve Francii potkala knížete Rainiera III. Ten jí pak půl roku psal a zahrnoval dary, až se odvážil ji přijet navštívit a požádat o ruku. Jeho nabídku přijala v den premiéry filmu \"The Swan\". Jejich sňatek ukončil veškerou její kariéru u filmu.\nMěla celkem tři děti. První dítě – dcera Caroline Louise Marguerite se narodila přesně devět měsíců a čtyři dny po svatbě. Narození prvního knížecího dítěte ohlásilo 21 výstřelů, byl vyhlášen státní svátek a v celém knížectví bylo šampaňské zdarma. Po necelém roce se páru narodilo druhé dítě – chlapec Albert II. (současný vládce Monaka). A až za dalších sedm let se jim narodilo třetí a poslední dítě – dívka Stéphanie Marie Elisabeth.\n\nDne 13. září 1982, když se vracela automobilem společně se svou dcerou Stephanií do Monaka, v prudkých serpentinách nad Monte Carlem nezvládla, údajně v důsledku mrtvice, řízení svého jedenáct let starého vozu Rover 3500 a zřítila se ze skály. Z auta byla sice vytažena při vědomí, ale záhy upadla do kómatu a i přes nejlepší zdravotní péči, jakou mohla dostat, nebyla její zranění slučitelná se životem. Proto 14. září 1982 požádal kníže Rainier III. o její odpojení od přístrojů. Zemřela ve věku 52 let.\n\nIhned po její smrti se objevila řada spekulací, protože původně byly ohlášeny jen lehké pohmožděniny. Později se však ukázalo, že utrpěla zlomeninu krční páteře. Na její památku nechal kníže Rainier III. zbudovat zahradu jejích nejoblíbenějších květin – růží. Nikdy už se také znovu neoženil. Je pochována v katedrále Sv. Mikuláše v Monaco-Ville.\nPři jejím pohřbu James Stewart prohlásil:\n\n"}
{"id": "54467", "url": "https://cs.wikipedia.org/wiki?curid=54467", "title": "Édouard Molinaro", "text": "Édouard Molinaro\n\nÉdouard Molinaro (13. května 1928 Bordeaux − 7. prosince 2013) byl francouzský filmový režisér, scenárista a herec.\n\nMolinaro byl od dětství fanouškem filmu, jako amatér a později zaměstnanec se pak od mládí pohyboval ve filmařském prostředí, začínal jako asistent režie. Molinaro úspěšně debutoval jako režisér krátkým dokumentárním filmem \"Les Alchimistes\" (1957); tento film získal ve své kategorii hlavní cenu na festivalu v Karlových Varech v roce 1958. Jeho prvním celovečerním filmem bylo kriminální drama \"Le dos au mur\" (1958) s Jeanne Moreauová. Molinaro patřil k předním tvůrcům komedií, \"Honba na muže\" s Françoise Dorléacová a Jean-Claude Brialy, \"Oskar\" s Louis de Funès a \"Můj strýc Benjamin\" s Jacques Brel a Claude Jadeová. Koncem 70. let dosáhl Molinaro dalšího mimořádného úspěchu opět s filmovou adaptací divadelní hry; film KLEC BLÁZNŮ (La Cage aux folles, 1978), která byla nominována na Oscara.\n\nZemřel v prosinci 2013 ve svých pětaosmdesáti letech.\n\n\n"}
{"id": "54468", "url": "https://cs.wikipedia.org/wiki?curid=54468", "title": "Elton John", "text": "Elton John\n\nSir Elton Hercules John CBE (* 25. března 1947 Londýn) je anglický zpěvák, hudební skladatel a klavírista.\n\nPůvodně se jmenoval Reginald Kenneth Dwight, ale v roce 1972 si nechal úředně změnit jméno na Elton Hercules John, přičemž prostřední jméno Hercules je používáno velmi zřídka. Jméno Elton John si zvolil podle zpěváka Long Johna Baldryho a saxofonisty Eltona Deana, kteří s ním působili ve skupině Bluesology. Na klavír začal hrát ve svých čtyřech letech a od jedenácti studoval na Royal Academy of Music.\n\nOd svých 16 let si vydělával hrou na piáno v hospodách a různých doprovodných skupinách. V konkurzu nových talentů se neprosadil, i pro zavalitou postavu s brýlemi, ale přinesl si odtud písničkové texty Bernieho Taupina, se kterým pak dlouho spolupracoval. Prvním jeho zaměstnavatelem se stalo hudební nakladatelství Disk James Music. Přivydělával si skládáním balad pro zavedené zpěváky, pak se rozhodl psát pro sebe a v letech 1969–1970 vydal tři alba.\n\nJe jedním z nejúspěšnějších sólových umělců v historii populární hudby. Je znám díky hitům jako „Rocket Man“ a „Your Song“ z počátku 70. let, ale jeho profesionální kariéra trvá již více než 40 let. Proslavilo ho též extravagantní pestrobarevné odívání a veřejně řešený soukromý život. K jeho nejznámějším hitům patří též písničky „Daniel“, „Candle in Wind“, „I'm Still Standing“ nebo „Can You Feel the Love Tonight“, která byla oceněna Oscarem a zazněla v nejúspěšnějším animovaném filmu všech dob: \"Lví král\". Z duetů jmenujme např. „Don't Go Breaking My Heart“ s Kiki Dee nebo „Don't Let the Sun Go Down on Me“ s Georgem Michaelem.\n\nMá hvězdu na Hollywoodském chodníku slávy a jeho vosková figurína je v londýnské sbírce Madame Tussaud.\n\nElton John často navštěvuje Českou republiku, zpravidla s přehledem vyprodává pražskou O arenu.\n\nOtevřeně se hlásí k homosexualitě, jeho partnerem je o patnáct let mladší David Furnish. Dne 21. prosince 2005 vstoupila dvojice do registrovaného partnerství a ve stejný den o devět let později, v roce 2014, uzavřela manželství. Pár má dvě děti, první syn Zachary se narodil 25. prosince 2010; druhý chlapec se jim narodil 11. ledna 2012 a byl pojmenován Elijah Joseph Daniel. Obě děti porodila stejná náhradní matka, jejíž jméno je pečlivě tajeno.\n\nOd konce 80. let se aktivně podílí na boji proti AIDS. V roce 1993 založil Elton John AIDS Foundation, která během prvních zhruba dvaceti let činnosti pomohla rozdělit přes 200 milionů dolarů. V červnu 2019 obdržel z rukou francouzského prezidenta Emmanuela Macrona nejvyšší státní vyznamenání – Řád čestné legie. Společně při tom vyzvali k podpoře boje proti AIDS. V té době již nadace Eltona Johna rozdělila kumulativně přes 300 milionů britských liber.\n\n\n"}
{"id": "54471", "url": "https://cs.wikipedia.org/wiki?curid=54471", "title": "Svatá Ludmila", "text": "Svatá Ludmila\n\nSvatá Ludmila (cca 10. Listopadu 860 Vyšehrad – 15. září 921, hradiště Tetín) byla manželkou prvního historicky doloženého Přemyslovce, knížete Bořivoje I., matkou knížete Vratislava I., babičkou sv. Václava a chronologicky první českou svatou.\n\nSvatá Ludmila je jedním z hlavních předků českých panovníků i českých královen. Během jejího života byly položeny základy ke christianizaci Čech a také základy moci Přemyslovců. Její život byl popsán v řadě legend o české historii v 9. a 10. století.\n\nO původu Ludmily existují dvě verze, podle Kristiánovy legendy byla dcerou Slavibora, pšovského knížete, což bylo staré označení Mělníka. Podle staroslověnské legendy pocházela ze srbské země. V raném mládí byla vychována jako pohanka, jež přinášela oběti slovanským bohům.\n\nPřemyslovci zřejmě v této době nebyli jediným důležitým rodem v Čechách. Snad díky podpoře velkomoravských knížat, ale především postupným budováním mocenského postavení si ovšem získali pozici nejvýznamnějšího rodu. Přemyslovci ovládali středočeský prostor a mocenskými výboji jejich vliv sílil. Jediná dvě jistěji doložená mocenská centra známe jen z prostoru jižních a severozápadních Čech.\n\nJe pravděpodobné, že postupná eliminace knížecích rodů v Čechách neprobíhala pouze s pomocí násilí. Roli sehrávala i sňatková politika, jejímž příkladem je sňatek Ludmily a Bořivoje. Do manželství Ludmila vstoupila asi jako čtrnáctiletá či patnáctiletá v roce 874 nebo 875.\n\nRoku 875 se narodil nejstarší syn knížecího páru Spytihněv. Ludmila porodila během přibližně čtrnácti let manželství nejméně šest dětí (tři syny a tři dcery – nejsou započítáni případní potomci, kteří zemřeli v kojeneckém věku a které prameny neuváděly). Známá jsou pouze jména dvou synů Spytihněva 875–915 a Vratislava cca 888–921), z nichž oba později dosedli na knížecí stolec.\n\nBěhem Ludmilina života se staly převratné události, které měly podstatný vliv na vznik české státnosti. Jednou z těch klíčových bylo přijetí křesťanství. Se svým manželem Bořivojem I. přijali roku 882 křest na Moravě přímo z rukou slovanského věrozvěsta, arcibiskupa Metoděje. Podle legend pokřtil Metoděj o něco později rovněž Ludmilu v Čechách. Přijetí křesťanství umožnilo Přemyslovcům získat politickou převahu a nadvládu nad ostatními kmenovými knížaty v Čechách.\n\nPředpokládá se, že po smrti svého manžela neodešla do ústraní, jaký byl zvykový úděl vdov, ale účastnila se veřejného dění, čímž se zasloužila o přechod vlády na své syny, kteří byli v době úmrtí svého otce ještě nedospělí. Čechy spadaly krátký čas pod přímou vládu velkomoravského knížete Svatopluka.\n\nNástup Spytihněva I. na knížecí stolec se časově přibližně překrýval se skonem Svatopluka někdy v roce 894. Poté se rodící český stát odpoutal od Velké Moravy a začal se orientovat na východofranskou říši, především na Bavorsko.\n\nV roce 915 kníže Spytihněv zemřel a jeho nástupcem se stal mladší bratr Vratislav I. Ještě za života svého syna Vratislava vychovávala své vnuky Václava a Boleslava. Po smrti Vratislava v roce 921 pravděpodobně kmenové shromáždění rozhodlo o rozdělení moci mezi Ludmilu a její snachu Drahomíru. Do Ludmiliny péče byla nadále svěřena výchova budoucího knížete, Drahomíra jej naopak měla do doby jeho nástupu zastupovat.\n\nKonflikt mezi oběma ženami snad souvisel s vývojem mezinárodní situace, kdy se moc přesouvala z bavorského vévodství na Sasko. V roce 921 bavorský vévoda Arnulf uznal východofranský královský titul Jindřicha I. Ptáčníka a tím také prakticky uznal přesun moci do Saska. Čechy, které do této doby stály na straně Bavorska, se znepokojením sledovaly agresivní politiku vůči Srbům na severozápadě, se musely rozhodnout, jakou politiku nadále sledovat.\n\nJe pravděpodobné, že Drahomíra ze Stodor se spíše zasazovala o spolupráci se Saskem i přes riziko omezení relativně nezávislého postavení Čech, Ludmila pravděpodobně věřila spíše v další orientaci na Bavorsko, byť oslabené. Politický konflikt byl podle legendy Fuit in provincia Boemorum završen vraždou Ludmily dne 15. září (nebo 16. září – slaven její svátek, první zmínky v kalendáři olomouckého biskupa Jindřicha Zdíka z roku 1137) 921 na hradišti Tetín. Historikové uvádějí, že Ludmila byla uškrcena (podle legendy vlastním závojem; snaha o to, aby nebyla svatořečena a nebyla prolita její krev mečem) Tunnou a Gommonem (jejichž jména uvádí Kristiánova legenda), patrně Varjagy. Použili ke svému činu šálu, která se později stala symbolem svaté Ludmily.\n\nDrahomíra poté nad místem smrti Ludmily vybudovala chrám sv. Michala (podle legend proto, aby zázraky, které se po její smrti na místě skonu děly, nebyly přičítány Ludmile, ale světci kterému byl chrám zasvěcen). Roku 925 nechal mladý kníže Václav přenést její ostatky z Tetína do Prahy, do kostela sv. Jiří poblíž knížecího sídla.\n\nRoku 1142, při přestavbě svatojiřského kostela, pražský biskup Ota nedovolil hýbat s jejími ostatky bez souhlasu papeže. Tato zpráva demonstruje význam a rozšířenost jejího kultu ve 12. století\n\n\nLudmila bývá zobrazována v knížecím šatě s šálem či závojem, příp. provazem kolem krku, který přidržuje (symbolizuje způsob usmrcení). Někdy bývá zobrazena s boleslavským paládiem, sv. Václavem, kterého učí číst. Méně často jak ji křtí Metoděj.\n\n\n\n\n"}
{"id": "54473", "url": "https://cs.wikipedia.org/wiki?curid=54473", "title": "Karlova Koruna", "text": "Karlova Koruna\n\nKarlova Koruna je zámek patřící k nejvýznamnějším barokním stavbám v Česku. Stojí na návrší Chlumec (257 m n. m.) v západní části města Chlumec nad Cidlinou. V prostorách zámku je interiérová expozice seznamující s dějinami rodu Kinských v portrétech a chovem koní Kinských–chlumeckých plaváků.\n\nPrvním šlechtickým sídlem byla v Chlumci nad Cidlinou tvrz. Zmínky o ní se nachází v souvislosti s rokem 1424, kdy se jí zmocnil husitský válečník Boček z Poděbrad. Počátkem 16. století dostala stavba v souladu s renesančními trendy nové opevnění. Na počátku 17. století se společně s celým panstvím dostala do majetku rodu Kinských a to za podporu, kterou poskytl Václav Vchynský z Vchynic císaři Matyášovi v boji s Rudolfem I. Díky obratné politice si udržel panství i v období třicetileté války. Rod Kinských držel majetek až do roku 1948. Proslul přitom věrnou službou dynastii i zemským patriotismem. Po třicetileté válce se Kinští snažili o obnovu zničeného města i zámku, iniciovali opravy a udělovali městu privilegia a výsady.\n\nKdyž panství zdědil František Ferdinand Kinský, začal uvažovat o stavbě nového objektu, který by vyjádřil postavení jeho rodu. Sídlo mělo sloužit k reprezentaci. Při realizaci se sešli nejvýznamnější umělci: architekt Jan Blažej Santini-Aichel a stavitel František Maxmilián Kaňka. Stavba se uskutečnila v letech 1721–1723. Na počest návštěvy císaře Karla VI. dostal nový zámek jméno \"Karlova Koruna\".\n\nV roce 1943 došlo k velkému požáru, při kterém byl zámek velmi poškozen. Veškerý mobiliář který se podařilo zachránit, byl rozvezen na zámecké objekty po celé republice, např. Zákupy, Opočno, Ratibořice, Kozel a jiné.\n\nPo dlouholeté rekonstrukci byl zámek zpřístupněn pro veřejnost až v roce 1969 a Národní galerie zde otevřela svou expozici pod názvem \"Barok v Čechách\".\n\nV roce 1992 byl majetek navrácen rodině Kinských a Národní galerie zrušila svou expozici. Kinští dohledávají po celé republice svůj majetek a vytvářejí expozici, která se zabývá životem rodiny Kinských a chovem koní na Chlumecku.\n\nKe střednímu dvoupatrovému válcovému jádru na koso přiléhají tři jednopatrová křídla čtvercového půdorysu. Skladba hmot centrálně koncipované budovy tak nabízí ze tří směrů vždy shodný obrazec průčelí s převýšeným středem a nižšími bočními křídly. Na severní, nástupní straně je do úhlového prostoru mezi křídly vložena konstrukce příčné vstupní haly a vnějšího hlavního schodiště, vedoucího přímo do hlavního sálu v prvním patře. Všechny části byly původně kryty břidlicovou mansardovou střechou s drobnými vikýři.\n\nMansarda středního válcového jádra stavby je komponována na principu průniku kužele nad kružnicí a osmistěnného jehlanu. Typicky pro Santiniho jsou střechy velmi důležitou součástí celkového obrazce vnějšku stavby. Objemové skladbě tak odpovídá i bohaté obrysové pročlenění, díky němuž zámek působí jako významná krajinná dominanta od značné dálky. Průčelí jsou v duchu santiniovského chladného geometrismu členěna graficky pojatými rustikovými lizénami a podobně utvářenými dvouosými rizality ve středech jednotlivých fasád i jednoduše formovanými horizontálami římsami. Tříosé úseky průčelí středního jádra stavby jsou členěny rustikovanými pilíři, které nad střední osou v úrovni prvého patra vynášejí segmentový fronton. Nad korunní římsou je nasazen bohatý tříboký štít. Okna středního jádra stavby mají půloválné záklenky s klenáky, pravoúhlá okna bočních křídel jsou osazena plošnými suprafenestrami s přímými, segmentovými nebo zalomenými římsami. Na fasádách zcela chybí štukový dekor běžného baroknímu typu.\n\nInteriér zámku je v obou podlažích rozvržen do deseti prostorů, které doplňují malé provozní místnosti na styku středního jádra a bočních křídel. Vchod z hlavního schodiště ústí v podlouhlý vestibul. Přízemní prostor, tzv. Sloupový sál, je členěn šesti pilíři na vlastní sál a kruhový ochoz, odkud vedou vchody do místností a kruhové schodiště vedoucí do Mramorového sálu ve 2. patře. Iónské sloupy a pilastry vynášejí kladí, nad kterým na plynulé křivce, tvořící půdorysný trojlist, probíhá visutý ochoz s kuželkovým parapetem. V bočních křídlech jsou pak trojice salonů, kde stropy místností mají štukovou výzdobu. Užití jónského řádu v členění stěn hlavního sálu akcentuje „venkovský“ charakter stavby jako typické barokní šlechtické vily, situované v komponované přírodě a v blízkosti lesů.\n\nArchitektura zámku v Chlumci nad Cidlinou je ve své neobvyklosti příkladem aplikace kompozičního schématu „paprsčité centrály“, propracovaného Santinim dříve u sakrálních staveb a zde aplikované na profánní architekturu. Východiskem řešení je kružnicová osnova, určující všechny rozhodující poměry a body půdorysu. Konstrukce je shodného typu jako u kaple v Panenských Břežanech, kostela svatého Jana Nepomuckého na Zelené hoře, ale také kostela ve Křtinách. Pro utváření vnější stavby je příznačné téma zaklínění bočních objemů do středního jádra stavby. Toto téma prochází celou Santiniho tvorbou a je pro něj příznačné. Spojení silné centrality založení, související i s nápadnou vertikalitou prostoru a reliéfního bohatství členění obvodové stěny, dává tomuto prostoru určující rys sebepřesahující otevřenosti obvyklé jen u sakrálních interiérů. Co do ústřední kompoziční ideje je tento interiér jedním z nejpozoruhodnějších výkonů profánní architektury evropského vrcholného baroka.\n\nZa nejnápaditější prvek stavby je často považováno řešení schodiště s portikem a jeho vyvedení do sálu a dále dispozice obytných místností v křídlech, jejich spojení se sálem a jejich dokonalé osvětlení. Celá stavba je vysoce ceněna jako významný doklad Santiniho architektonického mistrovství. Touto dispozicí Santini dovedl k dokonalosti centrální typ stavby.\n\nMimořádná architektura zámku v Chlumci nad Cidlinou dokládá, že Santini navazoval na poměrně širokou škálu aktuálních vrcholně barokních idejí a nepochybně byl velmi dobře informován o současném uměleckém dění. S podněty těchto různorodých zdrojů však nakládal zcela svobodně a přetvářel je volně do konečného osobitého řešení, sledujícího jeho vlastní pojetí architektury.\n\nSoučasně se zámkem vznikal i přilehlý anglický park o rozloze 20 hektarů, jehož hlavní osy navazují na tři osy zámku.\n\nZ poloviny 18. století pochází šestiboká kaple Zvěstování Panny Marie Sedmibolestné, postavená patrně podle Santiniho plánů. Kaple se nachází u hlavní přístupové aleje vedoucí k zámku od severu. Stavba je situována na hraně svahu při kraji poměrně plochého prostranství před hlavní zámeckou budovou, jako protějšek vedlejších zámeckých budov, kterými se areál postupně rozrůstal až do dnešní podoby. Kinským sloužila jako rodinná hrobka.\n\nŘešení drobné centrály s vnitřním prostorem kruhového půdorysu a vnějším čtyřbokým pláštěm s výrazně konkávně skrojenými rohy svědčí pro autorství Jana Blažeje Santiniho-Aichla. K lodi je na východě připojena věž, jejímž přízemím (uvnitř mírně asymetricky řešeným) se do kaple vchází. Na východní straně do centrální hmoty kaple, k věži, vnikaly dvě radiální hmoty, kterými byl rovněž možný vstup do kaple. Severní přístavek byl sakristií, jižní předsíní, v síle jejíž rozšířené severovýchodní zdi stoupalo schodiště na oratoř v lodi, z níž je dále přístupná i komůrka v patře věže. Druhé patro věže pak zabírá prostor pro zvony. Na západní straně lodi se k jejím rohům připojovaly zdobné masivní opěráky.\n\n\n"}
{"id": "54483", "url": "https://cs.wikipedia.org/wiki?curid=54483", "title": "František Skála (1956)", "text": "František Skála (1956)\n\nFrantišek Skála (* 7. února 1956 v Praze) je český sochař, malíř, ilustrátor dětských knih, hudebník a tanečník.\n\nVystudoval řezbářství na střední uměleckoprůmyslové škole v Praze (1971–1975), pak televizní a filmovou grafiku na Vysoké škole uměleckoprůmyslové v Praze (1976–1982). Člen divadla Sklep, zakládající člen skupiny Tvrdohlaví, člen tajné skupiny B. K. S. (Bude Konec Světa), komtur Řádu zelené berušky, člen několika hudebních těles (Malý Taneční Orchestr Universal Praha, Finský Barock, Tros Sketos). Nositel Ceny Jindřicha Chalupeckého (1991).\n\nPochází z umělecké rodiny. Jeho otec František Skála byl významný český výtvarník, matka Alena Skálová vedla soubor Chorea Bohemica. Manželka Eva Skálová vystudovala UMPRUM a je ilustrátorkou, stejně jako obě jejich děti Alžběta a František Antonín Skálovi.\n\nGejzír tvořivosti, k sochařské tvorbě používá nalezených předmětů i přírodnin. \"„Do roku 63 jsem vyrůstal v Karlíně. Nejstarší vzpomínka: objíždím na tříkolce park kostela Cyrila a Metoděje a nacházím předměty.“\" Ze šmelcu dává dohromady mj. roztodivné kytary, z mořských řas \"kelp\" vymodeloval sérii hlav, vytvořil interiér pražského Paláce Akropolis, knižně vydal své ručně ilustrované deníky z cest.\n\nSvým způsobem se proslavil na MFF v Karlových Varech jako člen skupiny Tros Sketos (František Skála, Jaroslav Róna, Aleš Najbrt – součást divadla Sklep) ve festivalových znělkách.\n\nFrantišek Skála je také autorem jednoho z prvních českých komiksů, jenž vyšel v nakladatelství Albatros už v roce 1987, nazvaného \"Velké putování Vlase a Brady\". Z komiksu také vznikla loutková inscenace v divadle Minor (2007).\n\nV březnu 2017 oznámil, že chce kandidovat ve volbách prezidenta České republiky v následujícím roce. Což později v rozhovoru s Danielou Drtinovou označil za nápad okamžiku a popřel, že by se kandidovat skutečně chystal.\n\nV roce 2010 obdržel cenu Ministerstva kultury za přínos v oblasti výtvarného umění.\n\n\n\n"}
{"id": "54487", "url": "https://cs.wikipedia.org/wiki?curid=54487", "title": "Delta Nilu", "text": "Delta Nilu\n\nDelta Nilu (arabsky دلتا النيل, \"Deltā an-Nīl,\" egyptsky \"Ta-Mehet)\" je říční delta, která se rozkládá na území, kde se Nil vlévá do Středozemního moře. Jde o jednu z největších říčních delt na světě.\n\nDelta Nilu leží na území Egypta. Delta se rozkládá na rozlehlém území (22 000 až 24 000 km²): z Alexandrie na západě do Port Said na východě zaujímá zhruba 240 km pobřeží, ze severu na jih je přibližně 160 km dlouhá. Nilská delta začíná po proudu 20 km od Káhiry.\n\nNilská delta má trojúhelníkový tvar řeckého písmene delta formula_1 a dala jméno všem ostatním říčním deltám. Vnější okraje delty erodují a slanost některých pobřežních lagun se zvyšuje větším mísením s mořskou vodou. Přehrazení toku Nilu ve 20. století (zejména stavba Asuánské přehrady) omezilo každoroční záplavy a tak snížilo množství živin a pevných částí ve vodě Nilu; půda v deltě se tedy stává chudší a zvyšuje se potřeba hnojení.\n\nAntické záznamy Plinia Staršího popisují sedm ramen Nilu v jeho deltě. Díky protizáplavovým opatřením, změnám reliéfu a také přehradám se Nil v současnosti dělí do dvou hlavních ramen: (Damietta na východě a Rosetta na západě. Obě jsou splavná pro vodní dopravu a mají každé délku přibližně 200 km.\n\nPřes kanál Ibrahimia a rameno Jusuf část vody odtéká do jezera Birket Karún a na zavlažování oázy Fajúm. Přes kanál Ismailia je část vody odváděna k zavlažování oblasti Suezského kanálu. Přes kanál Mahmudia je část vody odváděna k zavlažování města Alexandrie a okolí. V severní části delty se nacházejí lagunová jezera Menzala, Burullus, Marjut.\n\nDelta Nilu má středomořské klima charakteristické malým množstvím srážek. Většina ze 100 až 200 mm srážek spadne v zimních měsících. Nejtepleji je v deltě v červenci a srpnu, kdy průměrné teploty dosahují 30 °C (maximum je kolem 48 °C), v zimě průměrná teplota klesá na 5 až 10 °C. Letní období je velmi suché.\n\nDelta Nilu je významné hnízdiště a shromaždiště ptactva: jde o největší shromaždiště racka malého a rybáka bahenního. Mezi další místní ptáky patří například kulík mořský, lžičák pestrý, volavky, ibisi a kormoráni.\n\nV mokřadech, stojatých a tekoucích vodách nilské delty žije množství obratlovců: ryby, žáby, želvy, varan nilský a promykovití. V deltě se však už nevyskytuje dříve běžný krokodýl nilský.\n\nV oblasti delty žije velká část z více než  100 milionů obyvatel Egypta: mimo největší města delty je průměrná hustota obyvatelstva 1000 obyvatel/km² a více. Největším městem v deltě je Alexandrie s 4,1 milionem obyvatel. Další velká města jsou Damietta, Port Said a Tanta. \n\n"}
{"id": "54489", "url": "https://cs.wikipedia.org/wiki?curid=54489", "title": "SOR Libchavy", "text": "SOR Libchavy\n\nSOR Libchavy spol. s r. o. je český výrobce autobusů pro městskou, meziměstskou a turistickou dopravu, podílí se též na výrobě trolejbusů. Sídlí v Libchavách u Ústí nad Orlicí. Zkratka SOR pochází z původního názvu podniku před privatizací: „Sdružení opravárenství a rozvoje“. Výrobu autobusů zde zavedl Jaroslav Trnka, bývalý ředitel Karosy Vysoké Mýto, a jeho tým. Firmu ovládla investiční skupina J&T, která ji v roce 2009 vložila do Energetického a průmyslového holdingu společného s PPF. Od roku 2012 je součástí EP Industries. \n\nPodnik do roku 1990 vyráběl a opravoval zemědělskou techniku – krmné vozy, vybírače siláže, obraceče píce, horské malotraktory a řadu dalších strojů. V roce 1991 došlo k privatizaci, nová společnost s ručením omezením byla do obchodního rejstříku zapsána 6. prosince 1991 a vlastnilo ji rovnými díly základního jmění 180 000 Kč 9 fyzických osob z Vysokého Mýta a Libchav. Postupně přeorientovala výrobu na stavební techniku – maringotky a lešení. Během této produkce docházelo k vývoji autobusů. Výroba autobusů byla zpočátku dotována ze zisku z vývozu stavebního vybavení. První prototyp autobusu byl dokončen roku 1993 a první autobus byl prodán roku 1994; první vozy byly dodány do města Kadaň.\n\nV srpnu 2005 bylo jmění společnosti navýšeno a 92% podíl získala BAULIGA a. s. V září 2005 byl tento podíl zastaven u Československé obchodní banky, v prosinci 2009 u Komerční banky. V roce 2008 byl obchodní podíl Bauligy dalším navyšováním základního jmění na 8 milionů Kč postupně zvýšen až na 99,8 %, 10. února 2010 se Bauliga stala jediným vlastníkem. Jaroslav Trnka však zůstal ve vedení firmy.\n\nFirma se zaměřuje na levnou výrobu autobusů s levným provozem, určených především pro trhy zemí bývalého východního bloku, a na široký sortiment různých velikostí autobusů (nabídka zahrnuje délky 8,5 m, 9,5 m, 10,5 m, 12 m a kloubové 18 m, jeden z typů má délku 13,5 m). Design autobusů SOR byl zmiňován jako jejich slabší stránka. Postupně byly do výroby zařazeny i plynové autobusy, elektrobusy, hybridní autobusy a trolejbusy. Levnosti výroby je dosahováno maximální unifikací dílců, modulů a konstrukce, širokým využitím plastů, specifickými technologickými postupy atd., provozní náklady jsou šetřeny například nižší hmotností vozidel.\n\nV roce 2010 je vyráběno kolem 500 kusů, během čtyř let chce firma produkci zdvojnásobit. Nejvíce autobusů firma prodá v Česku. V České republice i na Slovensku má podíl na prodeji autobusů asi 30 %. Firma má zastoupení v Pobaltí, na Balkáně, v Rusku či v Moldavsku. V roce 2010 zaměstnává kolem 600 lidí.\n\nV roce 2009 vyhrála společnost SOR Libchavy velkou veřejnou soutěž na dodání autobusů pro Dopravní podnik hl. m. Prahy. V letech 2009–2018 by měl SOR do Prahy dodat celkem 620 autobusů SOR NB v hodnotě přibližně 3,5 miliardy korun., a to 465 kusů vozů standardní délky NB 12, 235 kusů kloubových NB 18 a 20 kloubových autobusů s hybridním pohonem SOR NBH 18. V lednu 2010 zvítězila společnost i ve výběrovém řízení na autobusy pro dopravní podnik Bratislavy. Do hlavního města Slovenska by měla společnost v letech 2010-2013 dodat 100 autobusů typu NB 18. V listopadu 2010 uspěla v soutěži na dodávku 15 midibusů nového typu SOR BN 8,5 pro Dopravní podnik hl. m. Prahy s datem dodání do 30. listopadu 2010, do poloviny prosince dodala 7 vozidel. Do listopadu 2015 vyrobil SOR Libchavy cca 5 500 vozů, z toho přes 3 500 bylo určeno pro ČR.\n\nOd roku 2017 vyrábí SOR Libchavy řadu autobusů SOR NS 12 a SOR NS 18.\n\nModely autobusů SOR licenčně vyrábí od roku 1998 také maďarská firma Credo (dříve \"Kravtex\"). Mezi lety 2003 a 2007 vyráběla licenčně některé modely SORu (B 9,5, C 9,5, LC 9,5, C 10,5) také polská firma Solbus.\n\nV letech 2001 až 2008 využívala platformu SOR firma Ekobus (do roku 2004 s názvem NORDlogistic) s výrobním závodem v České Lípě, která stavěla stejnojmenné autobusy s pohonem na stlačený zemní plyn (CNG). Od roku 2008 již SOR vyrábí CNG autobusy sám.\n\n\n"}
{"id": "54492", "url": "https://cs.wikipedia.org/wiki?curid=54492", "title": "Krapinsko-zagorská župa", "text": "Krapinsko-zagorská župa\n\nKrapinsko-zagorská župa (chorvatsky Krapinsko-zagorska županija) je jedna z žup Chorvatska. Patří k těm menším, leží na severu země a jejím hlavním městem je Krapina.\n\nŽupa hraničí na jihu s hlavním městem Záhřebem a Záhřebskou župou, na západě se Slovinskem a na východě s Varaždinskou župou. Její území je mírně pahorkaté, protékají jím menší řeky, které jsou přítoky Sávy. Je to zemědělský kraj, označovaný za nejidyličtější v celé zemi. Hlavní součástí již zmiňovaného zemědělství je vinařství. Z historického hlediska spadá celá oblast do regionu Chorvatské Záhoří (chorvatsky \"Hrvatsko Zagorje\"). Za uherské nadvlády to byla pohraniční oblast a vzniklo tu tak mnoho hradů.\n\n\n\n"}
{"id": "54493", "url": "https://cs.wikipedia.org/wiki?curid=54493", "title": "Křepenice", "text": "Křepenice\n\nKřepenice jsou obec a malá vesnice 5 km jižně od Cholína na Sedlčansku v okrese Příbram. Žije zde obyvatel. První písemné zprávy o ní pochází z roku 1045.\n\nPočátky vsi se datují s pronikáním křesťanství do Čech. Osada patřila ke Kamýku a zásluhou Janem Lucemburským se stala obec ve 13. století samostatnou správní jednotkou. V roce 1322 daroval Křepenice Jan Lucemburský Heřmanovi z Milíčína a v roce 1352 byla ves připojena k rožmberským Sedlčanům.\n\nRoku 1580 postoupil statek v Křepenicích se vsí Vilém z Rožmberka vzdělanému a podnikavému Jakubu Krčínu z Ječan, staviteli rybniční soustavy v Jižních Čechách. Krátce na to začal Jakub Krčín stavět renesanční tvrz s dvorcem, kterou pojmenoval Nový Hrádek Krčínov, po vzoru rožmberské Kratochvíle. Podle smlouvy měl majetek po Krčínově smrti připadnout zpět Vilému z Rožmberka, ale panství bylo předáno Zdeňkovi Vojtěchu Popelovi z Lobkovic, protože Vilémův dědic Petr Vok z Rožmberku mu panství prodal.\n\nV době druhé světové války byla ves 31. října 1943 vystěhována a jako součást vojenského cvičiště Zbraní SS Benešov sloužila zájmům německé armády. Severně od obce je pamětní kámen, připomínající koncentrační tábor SS.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Křepenice \"(307 obyvatel)\" byly v roce 1932 evidovány tyto živnosti a obchody: cihelna, 2 hostince, 2 kováři, 2 krejčí, rolník, obchod se smíšeným zbožím, trafika, 2 truhláři.\n\n\n\nDopravní síť\nVeřejná doprava 2012\n\n\n"}
{"id": "54495", "url": "https://cs.wikipedia.org/wiki?curid=54495", "title": "Požežsko-slavonská župa", "text": "Požežsko-slavonská župa\n\nPožežsko-slavonská župa (chorvatsky Požeško-slavonska županija) je jedna z žup Chorvatska. Patří k těm středně velkým, leží na východě země, ve Slavonii a jejím hlavním městem je Požega.\n\nŽupa hraničí na jihu s Brodsko-posávskou župou, na severu s Osijecko-baranjskou župou, Viroviticko-podrávskou a Bjelovarsko-bilogorskou župou, na západě pak ještě se Sisacko-moslavinskou župou. Její území je nížinné u hranic s ostatními župami a ve středu hornaté; nachází se zde totiž hřbet Požeška, vystupující do nadmořské výšky až 610 m. Vzhledem k tomu tudy neprobíhají žádné hlavní tahy. Velká část území župy je dosud poničená po válce v 90. letech minulého století.\n\n\n"}
{"id": "54513", "url": "https://cs.wikipedia.org/wiki?curid=54513", "title": "Červenohorské sedlo", "text": "Červenohorské sedlo\n\nČervenohorské sedlo je oblíbené lyžařské středisko severní Moravy a Českého Slezska v pohoří Hrubý Jeseník. Nachází se ve výši 1013 m na trase významného silničního přechodu (silnice I/44) a leží na historické moravsko-slezské hranici.\n\nLeží asi osm kilometrů severně od obce Kouty nad Desnou, konečné železniční tratě 293, odkud je zřízena kyvadlová doprava na sedlo.\n\nAreál Červenohorské sedlo je významným střediskem sjezdového lyžování na hranici Moravy a Slezska. Je zde celkem sedm vleků a čtyři sjezdovky, které mají nadmořskou výšku od 862 do 1164 m. Jsou zde výborné sněhové podmínky, zimní sezóna trvá od poloviny prosince až do konce března. Areál se sjezdovkami je rozdělen na severní (prudší) a jižní (mírnější) svahy.\n\nZ Červenohorského sedla vede upravovaná běžecká trasa na Praděd – přes Petrovku a chatu Švýcárnu. Druhá běžecká trasa vede k bývalé chatě Vřesová studánka, odkud lze již bez upravené stopy pokračovat přes Červenou horu na Keprník a Šerák. Tato trasa je značena v bezlesých úsecích tyčovým značením, které ovšem není příliš kvalitní.\n\nJiž v polovině 19. století stál v sedle zájezdní hostinec, dnes je zde hotel (přímo jím prochází zemská hranice Moravy a Slezska), restaurace a několik chat poskytujících ubytování v apartmánech.\n\nProtože silnice I/44 překonává od Domašova i od Koutů nad Desnou nahoru na sedlo značné převýšení, je v zimních měsících často nesjízdná, či sjízdná jen se sněhovými řetězy. V letech 2006-2008 (na jesenické straně) a 2014-2017 (na šumperské straně) došlo k rekonstrukci silnice I/44.\n\nČervenohorské sedlo je důležitým místem pro migraci ptáků; tvoří totiž jediné snížené místo na 30 kilometrech hřebene Hrubého Jeseníku mezi sedly Skřítek a Ramzová, ptáci jej proto používají k přeletu hřebene. Od roku 2010 probíhá na lokalitě pravidelné kroužkování během podzimního tahu, jehož účelem je zaznamenat druhové složení a načasování tahu jednotlivých druhů ptáků. V letech 2010-2013 zde bylo okroužkováno celkem 39 632 ptáků 113 druhů. Obzvláště významné je toto místo pro tah sluky lesní.\n\n"}
{"id": "54515", "url": "https://cs.wikipedia.org/wiki?curid=54515", "title": "Buzz Aldrin", "text": "Buzz Aldrin\n\nBuzz Aldrin (* 20. ledna 1930, Montclair, New Jersey), rozený Edwin Eugene Aldrin, Jr., plukovník USAF v. v., je bývalý americký vojenský pilot a astronaut. Stal se druhým člověkem, který vstoupil na povrch Měsíce.\n\nVystudoval na Montclair High School a poté navštěvoval vojenskou akademii United States Military Academy ve West Point, kterou v roce 1951 absolvoval jako třetí nejlepší ve třídě. V Korejské válce létal na strojích F-86 Sabre a připsal si dva sestřely letounů MiG-15. Poté, co opustil Koreu, působil jako instruktor na základně Nellis v Nevadě. Působil také na U. S. Air Force Academy a následně se přesunul do Německa, kde na základně Bitburg létal na strojích F-100 Super Sabre. Aldrin armádu opustil, aby mohl studovat na MIT (Massachusetts Institute of Technology), kde získal v roce 1963 doktorát z astronautiky. Po ukončení studií se opět vrátil k armádě, přičemž ji opustil v roce 1972 po 21 letech služby.\n\nV říjnu 1963 byl Aldrin vybrán do třetí skupiny astronautů. Jeho seriózní a intelektuální přístup byl při plánování misí Gemini neocenitelný, ale Aldrin nebyl vybrán do žádné z posádek. Až po tragické smrti hlavní posádky Gemini 9 se ze záložní posádky stala hlavní a do nové záložní posádky byl vybrán Aldrin. Do vesmíru se poprvé dostal jako člen posádky Gemini 12, poslední mise projektu Gemini. V roce 1969 se účastnil jako pilot lunárního modulu mise Apollo 11 a stanul, po Neilu Armstrongovi, jako druhý člověk na povrchu Měsíce.\n\nV kosmické lodi Gemini 12 byl druhým pilotem. Odstartoval spolu s velitelem lodě Jamesem Lovellem z floridského kosmodromu na Mysu Canaveral v listopadu 1966. Během své mise se spojili s raketou Atlas-Agena. Aldrin absolvoval výstup do vesmíru (EVA) v délce 5,5 hodiny. Přistáli s kabinou lodě na vlnách oceánu po letu trvajícím 94 hodiny.\n\nO tři roky později startovala trojčlenná posádka mise Apollo 11 opět z Floridy. Devětatřicetiletý Aldrin měl funkci pilota měsíčního modulu, partnery mu byli Neil Armstrong a Michael Collins. Společně s Amstrongem přistál a vystoupil 20. července 1969 na povrch Měsíce. Po 21 hodinách pobytu na Měsíci oba odletěli zpět k lodi kroužící na orbitě Měsíce a odletěli k Zemi. Přistáli s kabinou lodě v Tichém oceánu po letu trvajícím 195 hodin.\n\n\nPoté se už nezúčastnil žádné další vesmírné mise a vrátil se zpět k letectvu, kde působil na manažerském postu. Jeho kariéře ovšem škodily jeho osobní problémy. Ve své autobiografii \"Return to Earth\" přiznává, že po odchodu od NASA trpěl depresemi a alkoholismem. Armádu opustil v roce 1972 a začal působit v soukromém sektoru, například dělal reklamy automobilce Volkswagen.\n\nV roce 2002 ho prezident George W. Bush jmenoval do Prezidentské komise pro budoucnost leteckokosmického průmyslu Spojených států (Presidential Commission on the Future of the United States Aerospace Industry).\n\nV současnosti působí v Národní vesmírné společnosti (National Space Society). Je majitelem společnosti Starcraft Enterprises.\n\nPočátkem 80. let 20. století si oficiálně změnil křestní jméno na „Buzz“, které bylo původně jeho přezdívkou z dětských dob a které vzniklo zkrácením z nesprávné výslovnosti „buzzer“ (foneticky „baze“) slova „brother“ (tj. „bratr“, výslovnost „braze“), jak je vyslovovala jeho sestra.\n\nOd února 1988 byl potřetí ženatý a to s Lois Driggs rozenou Cannonovou. Jejich společná rodina měla šest dospělých dětí a jednoho vnuka. Manželství vydrželo 23 let, skončilo rozvodem stejně jako předchozí manželství s Joan rozenou Archerovou a Beverly rozenou Van Zileovou.\n\nI když se Buzz Aldrin stal až „druhým člověkem“, který otiskl svou nohu do povrchu Měsíce, má na svém kontě jiné prvenství. Stal se historicky prvním člověkem, který kdy močil na jiném tělese ve vesmíru.\n\nNa Aldrinovu počest byl v roce 1970 pojmenován kráter Aldrin poblíž místa přistání Apolla 11 (selenografické souřadnice 1,4° s. š., 22,1° v. d., průměr 3 km). Jeho příjmení nese také planetka (6470) Aldrin, kterou objevil v roce 1982 na observatoři na Kleti Antonín Mrkos.\n\nV roce 2000 byl zapsán v Ohiu do National Aviation Hall of Fame (Národní letecká síň slávy).\n\nJeho herecká kariéra je poměrně bohatá. Má hvězdu na Hollywoodském chodníku slávy. Například namluvil sám sebe pro epizodu seriálu Simpsonovi „Deep Space Homer“, kde spolu s Homerem Simpsonem a fiktivním astronautem Racem Banyonem letí do vesmíru.\n\nV roce 2011 si zahrál ve filmu \"Transformers 3\" sám sebe. V roce 2012 hrál taktéž sám sebe v seriálu \"Teorie velkého třesku\" (pátá epizoda šesté série „The Holographic Excitation“).\nDále hrál sám sebe v 20. epizodě 4. řady seriálu \"30 Rock\". V seriálu \"Jak jsem poznal vaši matku\" byl udán jako možný děda\n\n"}
{"id": "54517", "url": "https://cs.wikipedia.org/wiki?curid=54517", "title": "Karel Bubela", "text": "Karel Bubela\n\nKarel Bubela (21. února 1846 Vsetín – 6. února 1908 Vsetín) byl český podnikatel a politik ze Vsetína, na přelomu 19. a 20. století poslanec Moravského zemského sněmu.\n\nProfesí byl továrníkem, podnikatelem. Národní školu vychodil v rodném Vsetíně, pak německou školu v Hodslavicích a potom německou reálnou školu v Brně. Rok studoval na technice ve Vídni a následně nastoupil do obchodu se dřevem ke svému otci. Roku 1871 s bratrem založili firmu \"Bratři Bubelové\", která obchodovala se dřevem a měla závody na Moravě i v Haliči. Roku 1897 převzala i továrnu na nože ve Vsetíně se 300 dělníky. Vyvíjel podnikatelské aktivity i v Horních Uhrách (předseda správní rady celulózky v Turčianském Sv. Martinovi).\n\nByl aktivní i v politice jako člen Moravské národní strany (moravská odnož staročeské strany). Zasedal v obecním výboru ve Vsetíně, od roku 1902 i radním. Četná města na východní Moravě mu udělila čestné občanství. Dlouhodobě zasedal na Moravském zemském sněmu, kam kandidoval neúspěšně již v roce 1878, ale tehdy ho porazil německý liberál August Thonet. Zvolen byl v zemských volbách roku 1884 za kurii městskou, obvod Holešov. Od té doby byl zvolen za týž obvod opakovaně, tedy ve volbách roku 1890, volbách roku 1896 a volbách roku 1902. Po reformě volebního systému uspěl i ve volbách roku 1906, za kurii městskou, obvod Val. Meziříčí, Vsetín, Vizovice atd. V poslanecké práci se zabýval otázkami hospodářství, železářství, správy daní a bankovnictvím. Od roku 1896 působil ve funkci místopředsedy sněmovního finančního výboru. Ve sněmu setrval až do své smrti roku 1908. Pak ho v doplňovací volbě nahradil valašskokloboucký starosta a podnikatel František Šerý.\n\nV roce 1892 se podílel na organizování první velké zemědělské výstavy na Moravě, konané ve Vsetíně, a vedl valašskou expozici na Národopisné výstavě českoslovanské v Praze v roce 1895. Roku 1898 mu byl udělen Řád železné koruny. Byl členem Národohospodářského ústavu při c. k. Akademii pro vědy, slovesnost a umění v Praze.\n\nZemřel v únoru 1908 po dlouhé nemoci. Pohřben byl na evangelickém hřbitově ve Vsetíně.\n\nJeho synem byl Karel Bubela mladší (1872–1943), který rovněž zasedal na Moravském zemském sněmu.\n"}
{"id": "54518", "url": "https://cs.wikipedia.org/wiki?curid=54518", "title": "Milla Jovovich", "text": "Milla Jovovich\n\nMilla Jovovich, rodným jménem Milica Bogdanovna Jovović (* 17. prosince 1975 Kyjev, Ukrajina) je herečka, modelka, zpěvačka a módní návrhářka.\n\nJejí příjmení se vyslovuje [ˈjovoviʧ] tedy [jovovič], , , občas je také nesprávně uváděna jako Milla Nataša Jovovich.\n\nJejí otec Bogić Jovović (někdy zmiňovaný jako Bogi Jovovič) je srbský lékař, matka Galina Loginova je ruská herečka z Tuapse. Nevlastní bratr z otcovy strany se jmenuje Marco Jovović, sestřenice z otcovy strany Natalia Jovović.\n\nNarodila se v kyjevské porodnici. Její matce lékaři předtím stanovili diagnózu neplodnosti. Do pěti let navštěvovala mateřskou školku v hlavním městě Ukrajiny. Již brzy upozorňovala vychovatelky svou inteligencí, když již ve třech letech recitovala ruské básníky.\n\nSovětské vízum Bogimu Jovovičovi vypršelo a tak se rozhodl odejít do Západní Evropy. Matka Galina Loginova jako tehdy vycházející ruská filmová hvězda dostala možnost svého manžela navštívit v Londýně. Po dvou návštěvách se na potřetí rozhodla nevrátit zpět do Sovětského svazu. Z Londýna se po pěti letech rodina odstěhovala do Spojených států, a to do městečka vzdáleného 20 km od kalifornského Sacramenta, kde si pronajala dům.\n\nAby rodina ušetřila na nájmu, poslali rodiče Millu na prázdniny na letní tábor. Navázali přátelský vztah s majitelem bytu, který zpočátku neměl důvěru k přistěhovalcům ze Sovětského svazu. V té době však začaly rodině docházet peníze, a tak byli nuceni začít pracovat. Jovović začal pracovat jako soukromý lékař a Galina pracovala jako kuchařka a uklízečka v domácnostech.\n\nJejí matka chtěla, aby se Milla stala filmovou hvězdou, a již jako malé děvče ji posílala na castingy a konkurzy.\n\nNakonec se rodičům podařilo prosadit svou dceru do několika malých dětských rolí v televizních filmech \"Two Moon Junction\" a \"The Night Train to Kathmandu\". Tehdy si ji začali všímat i modelingoví agenti. V devíti letech se objevila na prvních profesionálních fotografiích. Tato malá dívka byla oblečena do konfekce, nalíčena a vyfotografována. Tehdy začala její strmá modelingová kariéra. V 11 letech se poprvé objevila na titulní stránce italského módního časopisu \"Lei\" a o několik měsíců později i na titulní stránce časopisu pro mladé dívky \"Seventeen\". Poté se začala objevovat i na titulních stránkách nejrůznějších módních časopisů, v televizních i tiskových reklamách. Její honoráře rostly až na 10 000 $ denně. Kromě modelingové kariéry se věnovala i filmům, z nichž nejznámější z té doby je \"Návrat do Modré laguny\" (\"Return to the Blue Lagoon\"), volné pokračování úspěšného romantického filmu \"Modrá laguna\". Protože režisér měl extrémní pracovní nároky, ale zákony USA omezují maximální počet hodin odpracovaných dětmi, rodiče ji prohlásili finančně i právně nezávislou na rodině.\n\nVe 14 letech tak získala plnoletost. Projevily se u ní známky dospívání, začala kouřit a po skončení natáčení filmu \"Dazed and Confused\" si vzala v Las Vegas svého hereckého partnera Shawna Andrewse. Manželství však bylo záhy anulováno jejími rodiči, kteří ji dali podmínku „buďte spolu dva měsíce a když vše bude v pořádku, uspořádáme vám velkou oficiální svatbu, jak se patří“. Se Shawnem Andrewsem se však brzy rozešla.\n\nO dva roky později odjela do Londýna, kde nahrála hudební album \"The Divine Comedy\", které jí vyšlo v 18 letech. Její hudba kombinuje několik různých stylů včetně folku a popu. Po dokončení alba se přesunula zpátky do USA, kde koncertovala v několika městech a opět se vydala na dráhu modelky a zpěvačky.\n\nNa konkurzu ve filmu \"Pátý element\" (The Fifth Element) uspěla až napodruhé a získala rovnou hlavní roli. Během natáčení se sblížila s filmovým režisérem Lucem Bessonem, za kterého se vdala v Las Vegas. Jejich manželství vydrželo několik let, avšak skončilo brzy po natočení jejich druhého společného filmu, \"Johanka z Arku\", který se natáčel také v Česku.\n\nV té době se stala vyhledávanou herečkou a modelkou, objevila se v exkluzivním kalendáři Pirelli. Hrála také v hollywoodských filmech \"Resident Evil\" a dostala se tak, jako herečka, do širokého povědomí veřejnosti.\n\nDle časopisu \"Forbes\" je jednou z nejlépe placených modelek na světě s ročním příjmem přes deset a půl milionu dolarů za modeling, hlavně díky kontraktu s L'Oreal.\n\nOd listopadu 2007 je také matkou dcery, jež dostala jméno Ever Gabo Anderson. Otcem dítěte je režisér Paul W. S. Anderson, s nímž se setkala při natáčení filmu Resident Evil v roce 2002, za manžela si ho vzala v roce 2009 v jejich domě v Beverly Hills. V dubnu 2015 porodila druhou dceru, jež dostala jméno Dashiel Edan Jovovich-Anderson. V srpnu 2019 na sociálních sítích oznámila veřejnosti, že čeká třetí dceru.\n\n\n\n\n"}
{"id": "54523", "url": "https://cs.wikipedia.org/wiki?curid=54523", "title": "Tyan", "text": "Tyan\n\nTyan Computer Corporation je výrobce základních desek pro platformy x86 (Intel, AMD), AMD 64 a IA-64MD. Společnost se specializuje na serverové, více procesorové (SMP) a hig-end desktopové základní desky. V mnoha případech lze BIOS základních desek této firmy nahradit svobodnou alternativou (coreboot, dříve LinuxBIOS), společnost Tyan uvolňuje specifikace svého hardware.\n\n"}
{"id": "54525", "url": "https://cs.wikipedia.org/wiki?curid=54525", "title": "Symetrický multiprocesing", "text": "Symetrický multiprocesing\n\nSymetrický multiprocesing (SMP, ) je v informatice označení pro druh víceprocesorových systémů, u kterých jsou všechny procesory v počítači rovnocenné (na rozdíl od asymetrického multiprocesingu, ASMP). Zvýšení počtu procesorů, které v počítači sdílí stejnou operační paměť, vede ke zvýšení výkonu počítače, i když ne lineárním způsobem, protože část výkonu je spotřebována na režii (zamykání datových struktur, řízení procesorů a jejich vzájemná komunikace).\n\nJe-li procesorů v SMP systému mnoho, označujeme je jako masivně paralelní systémy (MPP, ), u kterých je využívána NUMA architektura. Opakem víceprocesorových systémů jsou jednoprocesorové systémy ( , zkratka UP).\n\nMultiprocesing označuje víceprocesorový systém, ve kterém je na základní desce osazeno více procesorů, které mají společnou operační paměť. Symetrický multiprocesing je varianta víceprocesorového systému, který má všechny procesory na stejné úrovni (jak po hardwarové, tak po softwarové stránce (alternativou jsou asymetrické systémy, tzv. ASMP). Přístup ke společné paměti je přes vhodnou propojovací strukturu, která je řízena arbitrem. Maximální počet procesorů je dán při výrobě, avšak obvykle není nutné všechny do základní desky připojit. V současné době (2011) jsou běžně prodávány dvou, tří, čtyř, šesti i osmiprocesorové systémy. Méně často se vyskytují systémy s větším počtem procesorů – v případě desítek, stovek či tisíců je označujeme jako masivně paralelní (MPP). Při vyšších počtech procesorů se projevuje zvyšování režie komunikace mezi procesory a vyjednávání o přístupu do společné paměti. Některé systémy jsou proto typu NUMA, kde je paměť (i další prostředky) rozdělena mezi procesory předem, takže počet vyjednávání může být nižší.\n\nKaždý procesor je propojen s vlastní vyrovnávací pamětí (která může být rozdělena na vyrovnávací paměť určenou pro data a vyrovnávací paměť pro instrukce). Tato vyrovnávací paměť je napojena na interní sběrnici popř. přepínací síť zajišťující řízení přenosu dat mezi těmito paměťmi a pamětí operační. Na přepínací síť bývají taktéž zapojeny některá rychlá I/O zařízení (například grafický akcelerátor) či řadiče sběrnic (PCI). Blokové schéma architektury SMP je naznačeno na prvním obrázku vpravo.\nArchitektura SMP není nijak složitá, proto je také snadná a samozřejmě i levná její implementace. Potíže ale vznikají při připojení většího množství procesorů. Například už při čtyřech současně běžících procesorech se propojovací struktura stává úzkým hrdlem této architektury, protože i přes mnohdy velikou kapacitu vyrovnávacích pamětí (cache) nastávají kolize při přístupu do hlavní paměti, kdy na sebe jednotlivé procesory musí čekat (viz Amdahlův zákon na obrázku vpravo). Tento zákon mimo jiné ukazuje, do jaké míry může i malá sekvenčně prováděná část programu způsobit neefektivní využití většího množství procesorů.\n\nAmdahlův zákon vyjádřen graficky na obrázku vpravo. Jak je z obrázku patrné, s rostoucím počtem procesorů (popř. procesorových jader) neroste výpočetní výkon celého počítače lineárně, protože určitou část úlohy není možné provádět paralelně (například se jedná o vstup či výstup dat, přístup ke sdílenému prostředku atd.). Při použití architektury SMP však může snaha o souběžný přístup k operační paměti způsobit průběh naznačený červenou křivkou – pro velké množství procesorů je nejvíce procesorového času „promrháno“ arbitráží společné sběrnice.\n\nSMP má mnoho použití ve vědě, průmyslu a podnikání, které často používají vlastní-naprogramovaný software pro vícevláknové (multitasking) zpracování. Nicméně, většina spotřebního software, jako jsou textové procesory (MS Word, MS Excel) a počítačové hry nejsou psané takovým způsobem, aby byly schopné využívat výhody multiprocesorových systémů. U her je to většinou proto, že psaní programu pro zvýšení výkonnosti na SMP systémech by mohlo produkovat ztrátu výkonu na jednoprocesorových systémech. Multijádrové procesory jsou dnes běžně v nových počítačích a rovnováha mezi instalovanými jednojádrovými a vícejádrovými počítači může změnit přístup v nadcházejících letech.\n\nJednoprocesorové a SMP systémy vyžadují různé programovací metody k dosažení maximálního výkonu. Je tedy potřeba dvě různé verze téhož programu. U programů běžících na SMP systémech může dojít k zvýšení výkonu, i když byly napsány pro jednoprocesorové systémy. Důvodem jsou hardwarová přerušení, která obvykle pozastavují provádění programu, zatímco u vícejádrových jsou obsloužena druhým či dalším jádrem. Účinek ve většině aplikací (her) proto není ani tak nárůst výkonu, ale spíše lepší uživatelský dojmem (program běží plynuleji), protože jsou nižší latence z toho důvodu, že více úloh může být obsluhováno současně.\n\nNon-Uniform Memory Access (NUMA) umožňuje zlepšit vlastnosti víceprocesorových systémů. Zavádí místo jednoduché lineární propojovací struktury složitější topologie (mřížka, krychle, hyperkrychle, torus nebo hypertorus). V uzlech této topologické sítě se nacházejí jednotlivé procesory (popř. procesorová jádra nebo jejich dvojice), operační paměť a další zařízení, mimo jiné i grafický akcelerátor či dokonce větší množství spolupracujících grafických akcelerátorů. V NUMA architektuře tak procesory mohou v ideálních podmínkách pracovat se svými vlastními prostředky (například pamětí) a nemusí s ostatními vyjednávat kvůli přístupu ke sdílenému prostředku. Pouze v případě, že procesor hodlá využívat prostředky patřící jinému procesoru, dojde k vyjednávání.\n\n\n\n\n"}
{"id": "54572", "url": "https://cs.wikipedia.org/wiki?curid=54572", "title": "Španělská občanská válka", "text": "Španělská občanská válka\n\nŠpanělská občanská válka (červenec 1936 – duben 1939) patří k nejkrvavějším, ale i nejnepřehlednějším konfliktům 20. století, zároveň jde o válku, která na velmi dlouhou dobu hluboce rozdělila nejen španělskou společnost. Vypukla v momentě, kdy proti demokraticky zvolené republikánské vládě vojensky vystoupila armáda pod vedením generála Francisca Franca. Občanská válka si vyžádala přes půl milionu obětí.\n\nVe válce se z nepřehledného společenského a politického spektra španělské společnosti vyprofilovaly dvě strany: převážně levicoví republikáni bojující na straně oficiální vlády druhé španělské republiky (zejména socialisté, komunisté, trockisté a anarchisté, baskičtí a katalánští nacionalisté) a pravicoví povstalci (fašisté, španělští nacionalisté, křesťanští demokraté a roajalisté), kteří byli později nazýváni frankisté podle generála Franca, který se v průběhu války vyprofiloval v hlavního povstaleckého vůdce.\n\nAčkoliv Společnost národů hájila politiku nezasahování a vyhlásila i zbrojní embargo, do konfliktu na obou stranách významně zasáhly zahraniční síly. Na straně frankistů to od prvopočátku konfliktu byly Německo a Itálie, na straně republikánů pak od října 1936 SSSR a Mexiko. Mimo to na straně republikánů působily i dobrovolnické jednotky z dalších států – interbrigády.\n\nVálka skončila jasným vítězstvím lépe organizovaných frankistů, po němž následovalo důkladné „očištění“ španělské společnosti od všeho „rudého“ nebo připomínajícího druhou republiku, což zahrnovalo především odbory a politické strany. Byla zničena či znepřístupněna řada archivů, nepohodlní jedinci byli často uvězněni, nuceni odejít do exilu či zavražděni. Množství obětí je sporné; odhady se obecně pohybují mezi půl milionem a milionem mrtvých. Velká část těchto obětí nebyla výsledkem válečných střetů, ale hromadných poprav prováděných oběma stranami (často čistě na základě ideologické nebo třídní příslušnosti).\nPřestože válka trvala jen tři roky, poznamenala Španělsko na velmi dlouhou dobu a jeho ekonomika se vzpamatovávala ještě mnoho let. Ovlivnila politiku a veřejné mínění daleko za hranicemi Španělska a zažehla vášně mezi intelektuály a politickými spolky. Republikánští stoupenci ji označovali za zápas mezi „tyranií a demokracií“, nebo „fašismem a svobodou“, a mnoho levicových idealistů třicátých let vstoupilo k interbrigadistům. Frankovi stoupenci zase tuto válku vnímali jako boj mezi „rudými hordami“ a „křesťanskou civilizací“.\n\nVálka měla obrovský význam také pro vývoj počáteční fáze druhé světové války, protože jak síly Osy, tak Sovětský svaz si v ní vyzkoušely svoji techniku a bojové doktríny a získaným zkušenostem přizpůsobily výcvik vojáků a zbrojní programy.\n\nPříčiny a počátky tohoto konfliktu lze hledat v dlouhodobé společenské a ekonomické krizi, která postihla Španělsko po první světové válce a vedla k takové radikalizaci společnosti, že ta své problémy již nebyla schopna řešit jinak než válkou. Španělsko bylo již dlouhodobě politicky nestabilní, nepřátelství rostlo velmi dlouho a obyvatelé se celou dobu jakoby „připravovali“ na válku.\n\nV prvních všeobecných volbách ve Španělsku (19. listopadu 1933) zvítězily pravicové strany, které utvořily středo-pravou koalici (Lerroux). Do této koalice vstoupila v říjnu 1934 po prohraných komunálních volbách katolická strana Confederación Española de Derechas Autónomas (CEDA), což zvýšilo tehdejší napětí. Vnitřní rozpory vládních stran vedly k omezené schopnosti podniknout akci nebo učinit rozhodnutí. Koncem roku vyzvaly levicové strany ke generální stávce, ze které vzešla hornická vzpoura tzv. Španělská revoluce z 1934, která byla na rozkaz ministra obrany Diega Hidalga vojensky potlačena generálem Lópezem Ochoou a legionáři, kterým velel podplukovník Juan Yagüe.\nV letech 1934–1936 došlo k výrazné radikalizaci venkova, docházelo ke značnému množství stávek. Při těchto akcích běžně docházelo k násilí a úmrtím. Po několika vládních krizích byly na 16. února 1936 vypsány volby, které přinesly velký úspěch levici sdružené do Lidové fronty. Vládu sestavil vůdce levého křídla republikánské strany Manuel Azaña, tato vláda však byla nestabilní a byla terčem kritiky jak extrémní pravice, tak levice. Manuel Azaña se rozhodl napjatému stavu čelit rázným vystupováním proti fašistickým, národně syndikalistickým a konzervativním organizacím a nechal zatknout přes tisíc lidí, mezi nimi i vysoké důstojníky. Dne 14. března 1936 byla zakázána Falanga a v následujících dnech zatčeno i její vedení včetně José Antonia Primo de Rivery. Tato akce však násilnosti v ulicích spíše zvýšila. Do této situace se parlament ovládaný pravicí rozhodl odvolat prezidenta Nicetu Alcalá-Zamoru, ten se pokusil rozpustit parlament, ale jelikož jeho pokus byl chápán jako zneužití pravomocí, byl 7. dubna odvolán. Prezidentské volby byly vypsány na 26. dubna, ale pravice v nich na protest proti vládě nepostavila svého kandidáta.\n\nBěhem tohoto období stoupalo napětí a podle oficiálních zdrojů bylo 330 lidí zavražděno a 1511 zraněno v rámci politického násilí, došlo ke 113 generálním stávkám, zničení 160 kostelů a klášterů. Byli vražděni kněží a řeholní sestry. Dne 12. července byl zavražděn nadporučík „Útočných stráží“ a člen Socialistické strany José Castillo. Následující den skupina důstojníků „Útočných stráží“ v rámci odvety zavraždila vůdce monarchistů José Calvo Sotela.\n\nDne 17. července 1936 vypuklo ve Španělském Maroku povstání, které je považováno za začátek této občanské války. Do čela povstání se postavili generálové Manuel Goded y Llopis, Francisco Franco y Bahamonde, Emilio Mola, Gonzalo Queipo de Llano a José Sanjurjo y Sacanell. Hlavním vůdcem vzpoury byl generál Sanjurjo. Povstalci obsadili strategická místa ve Španělském Maroku, potlačili stávku dělníků a 18. července se povstání rozšířilo do Španělska. K povstalcům se připojila španělská Africká armáda, složená z elitní Španělské Legie a z marockých koloniálních jednotek \"Regulares\". Povstalci se mohli opřít o velkou civilní podporu, proto doufali, že se jim brzy podaří získat kontrolu nad ekonomicky důležitými oblastmi (20. července již kontrolovali Kanárské ostrovy, Baleáry a 23 významných měst jako je Pamplona, Cádiz, Córdoba a Zaragoza).\n\nVláda Santiaga Casarese Quirogy na tuto situaci nebyla schopna reagovat a 19. července odstoupila. Ještě téhož dne sestavil vládu Diego Martinez Barrio, který ale odmítl dát zbraně demonstrujícím dělníků, tento požadavek splnila 20. července nová vláda, kterou už vedl republikán José Giralo y Pereira. Ten vyzbrojil dělnické milice a rozpustil armádu, a tak nastal jeden z prvních obratů v této válce. Tohoto dne také zahynul při letecké nehodě vůdce nacionalistů Sanjurjo.\n\nNa počátku války docházelo na obou stranách k absolutnímu ignorování jakýchkoli konvencí, prakticky hned na počátku války bylo dle odhadů povražděno přes 50 000 lidí. Zpravidla se jednalo o civilisty, kteří byli na „špatné straně“. Počty popravených byly pravděpodobně srovnatelné na obou stranách. Tyto popravy byly nazývány \"paseos\" (paseo = „procházka“, „projížďka“) a probíhaly tak, že za město byli odvezeni lidé, které pak ozbrojení příslušníci postříleli. Mezi případy takového vraždění patří např. zastřelení básníka a dramatika Federico García Lorca frankisty, nebo vyvraždění osazenstva barbasterského semináře republikány.\n\nRozdání zbraní se ukázalo jako rozhodný krok jak čelit povstání. Hlavním problémem povstalců byla nemožnost přepravy vojska ze španělského Maroka do Španělska (námořní síly zůstaly loajální vůči republice), tento problém jim pomohlo vyřešit Německo a Itálie, když 30. července letecky přepravily vojsko a cizineckou legii z Tetuánu do Španělska. Povstalci též nacházeli podporu v sousedním Portugalsku, kde byl u moci režim Antónia Salazara. Pomoc frankistům byla prováděna tajně, avšak tyto dodávky zbraní se nepodařilo utajit zvláště poté, co německá bojová letadla přistála na území ovládané republikánskou vládou. Tato vláda požádala dne 20. července 1936 o dodávky zbraní Francii, se kterou mělo Španělsko uzavřeno smlouvu. Francouzský socialistický premiér León Blum nejprve pomoc slíbil, avšak na nátlak francouzských pravicových stran a na nátlak Velké Británie tuto pomoc odvolal. Místo toho se snažil dotlačit Německo a Itálii k podpisu smlouvy, která zakazovala dodávky zbraní do Španělska. I přes podpis těchto smluv však pokračovaly i nadále dodávky německých a italských zbraní povstalcům. 24. července 1936 vytvořili nacionalisté „vládu v Burgosu“, která zahájila nový útok. Úspěšný postup těchto vojsk vyvolal dne 4. září pád Giralovy republikánské vlády, kterou nahradila vláda lidové fronty, složená především ze socialistů a komunistů (premiér Francisco Largo Caballero), fungování této vlády bylo velmi problematické, protože uvnitř vlády neexistovala shoda na dalším postupu. Přesto se tato vláda nakonec odhodlala k razantním krokům – 1. října poskytla autonomii Baskicku, 7. října vyvlastnila půdu velkostatkářům a začala ji rozdávat malým rolníkům a konečně 10. října spojila republikánskou armádu s milicemi.\nDne 14. září dobyla armáda povstalců San Sebastián a na hlavní frontě pak 27. září dobyly Frankovy jednotky Toledo, přičemž osvobodily i obránce Toledského Alcázaru, kteří se později stali jednou z legend frankistického režimu. Tímto krokem si povstalci otevřeli cestu na Madrid, který v listopadu 1936 oblehli.\nNa rozdíl od lidové fronty se frankisté politicky stabilizovali a dne 29. září přijal Francisco Franco moc od Výboru národní obrany v Salamance a o dva dny později (1. října) obdržel titul generalissimus, čímž se stal faktickým vládcem povstalci kontrolovaných území a nejvyšším vojenským velitelem.\nNeutralita a zbrojní embargo již v této době byly porušovány zcela běžně, ve Španělsku operovala německá Legie Condor a italské jednotky Corpo Truppe Volontarie (CTV) bojující na straně generála Franca. 6. října vydal Sovětský svaz protest proti porušování embarga na dovoz zbraní do španělským frankistickým povstalcům a od 12. října začal dodávat republikánské vládě zbraně, které byly placeny zlatem ze španělských zlatých rezerv. Na straně republikánů bojovali tzv. interbrigadisté, což byli antifašističtí levicoví dobrovolníci ze 17 států.\n\nDne 7. listopadu se Francovy oddíly dostaly k Madridu, republikáni přeložili sídlo vlády do Valencie. Dne 20. listopadu popravili republikáni José Antonis Primo de Riveru. Při obraně Madridu se nejvíce vyznamenali interbrigadisté, především díky jejich odhodlání skončilo toto obléhání neúspěšně a 15. ledna 1937 se frankistické oddíly musely stáhnout. O další (opět neúspěšnou) ofenzívu na Madrid se Franco pokusil v únoru.\nDne 8. února dobyli po velké bitvě frankisté Malagu, v průběhu března zahájili ofenzivu severně od Madridu, ta však nepřenesla boje k Madridu. V dubnu vyvinuli frankisté vyšší aktivitu v Baskicku, kde 28. dubna dobyli Guernicu, která byla dva dny před tím vybombardována německými letadly.\nVe světě mezitím (21. února) nabyl účinnosti zákaz Ligy národů se vměšovat a poskytovat Španělsku dobrovolníky, od tohoto okamžiku Společnost národů vyvíjela velmi silný tlak na odchod dobrovolníků. Tento krok by více postihl republikány, neboť v jejich řadách (dle odhadů) bojovalo asi 35 000 interbrigadistů, na straně druhé to bylo minimálně 20 000 mužů. V tomto období vydal papež Pius XI. i dvě velmi důležité encykliky, a to \"Mit brennender Sorge\" (14. března), kde odsoudil nacismus, a \"Divini redemptoris\" (21. března), v níž odsoudil komunismus a výslovně upozornil na kruté pronásledování a vraždění katolíků a duchovních španělskými republikány. Tyto události nepřímo ovlivnily španělské politické smýšlení.\nV květnu se situace ještě zkomplikovala vnitrorepublikánskými střety. Jejich největší gradaci představovaly májové nepokoje v Barceloně, které započaly tím, že se převážně komunistické oddíly pokusily násilím obsadit důležitá stanoviště anarchistů a POUM, což vyústilo v několik ozbrojených střetů. Socialisté a komunisté akci označili za anarchistický puč a reagovali odchodem z vlády, která tímto krokem padla (15. května). Republikáni sestavili novou vládu, kterou vedl socialista Juan Negrín. Tato vláda se pokusila o zásadní kroky, které měly posílit hospodářskou situaci republikánů, dále se pokusila o některé změny v armádě (do těchto změn výrazně zasahovali sovětští poradci). Dne 18. května republikáni porazili frankisty v bitvě u Guadalajary. Po této bitvě si Franco uvědomil, že není schopen ani dobýt Madrid, ani přerušit jeho spojení s Valencií, a proto zaútočil na severu.\n\nRepublikáni vítězství u Guadalajary nedokázali nijak významněji využít a zcela prosovětský J. Negrín nastolil diktaturu sovětského typu a zahájil čistky. Dne 14. července byly pozatýkáni členové vedení POUMu, v červenci se republikáni ještě pokusili o silnou protiofenzivu, která však nakonec ztroskotala.\n\nFranco zatím na severu dobyl Bilbao (19. června) a 15. srpna zahájil ofenzívu. 25. srpna dobyl Santander, ale již 27. srpna byl odražen u Aragonu. Republikánská protiofenziva však nepřinesla žádné výsledky a po dobytí Gijónu (21. října) se republikánská severní fronta zcela zhroutila, poté se (30. října) republikánská vláda přesunula do Barcelony.\n\nTyto úspěchy, spolu s krutým pronásledováním katolíků a masovým vražděním duchovních na velké části republikánského území, vedly k tomu, že 28. srpna Vatikán uznal Franca jako legitimního představitele Španělska.\n\nPo dobytí Gijónu došlo na obou stranách k přeskupování sil, ale již 5. prosince 1937 zahájila republikánská vojska protiofenzívu, na kterou frankisté bojově výrazně nereagovali a ustoupili, dne 21. prosince republikáni dobyli Teruel v Aragonii, toto důležité město však ztratili již 15. února 1938 v bitvě o Teruel. Tato bitva měla mimořádný dopad, neboť frankisté se přiblížili svému cíli rozdělit republikánské území na dvě části. V době relativního klidu vytvořil v Burgosu 1. února generál Franco vojensko-civilní vládu.\n\n6. března dosáhli republikáni posledního velkého úspěchu ve válce, když jejich loďstvo zvítězilo v noční bitvě u mysu Palos. Na vývoj války to však již prakticky nemělo vliv. Úspěchem frankistů bylo bombardování Barcelony, ke kterému došlo 16. března. Při dalším postupu pronikli frankisté až k řece Ebro, čímž se jim podařilo dostat k Středozemnímu moři a rozdělit republikánské území na dvě části. Republikánská vláda se pokusila v květnu dojednat mír, ale jelikož Franco požadoval bezpodmínečnou kapitulaci, nezbylo republikánům nic jiného, než se soustředit na Bitvu o Ebro. Republikáni a SSSR se pokusili 13. května přednést Radě Společnosti národů návrh na ukončení politiky nezasahování, tento návrh byl odmítnut a 28. července byl dohodnut odchod interbrigád ze Španělska.\nOd 24. července do 26. listopadu se republikáni pokoušeli udržet stav na řece Ebro, popř. dobýt ztracené území. Po vojenské stránce si vedli víceméně úspěšně, ale po podepsání mnichovské dohody (30. září 1938) ztratili poslední zbytky naděje na vytvoření antifašistické koalice, a tím se jejich morálka definitivně zhroutila. Jelikož si však uvědomovali nutnost udržet tuto řeku, byla bráněna ze všech sil. Dne 23. prosince zahájili frankisté mohutnou invazi na Katalánsko, které dobyli během dvou měsíců: Tarragona (14. ledna), Barcelona (26. ledna), Girona (5. února). 10. února byl zlomen poslední odpor v Katalánsku. Následkem toho 27. února vlády Anglie a Francie uznaly Frankův režim. Poté republikánům zůstal jen Madrid a několik pevností, 28. února se vzdala Valencie, poslední odpor byl zlomen 1. dubna.\n\nDo občanské války byly postupně vtaženy všechny politické strany. Nacionalistická strana zahrnovala fašisty z Falangy, karlisty, monarchisty, španělské nacionalisty a větší část konzervativců. Jejich primární základnou byl venkov, především pak vlastníci půdy, obchodníci. Podporovala je i většina katolického duchovenstva i katolíků (mimo Baskicko), větší část armády (především vyšších důstojníků).\n\nNa straně Republikánů bojovala většina liberálů, Baskové a Katalánští nacionalisté, socialisté, stalinističtí a trockističtí komunisté a anarchisté. Minoritní součástí republikánských sil byli takzvaní centristé, kteří podporovali demokracii. Mnohé z těchto stran však v rámci jednotlivých stran měly vlastní cíle, a tak docházelo i k bojům mezi spojeneckými stranami. Jejich primární základnou byla nižší střední třída, především z velkých měst, dále pak rolníci a intelektuálové.\n\nVětšina států se k situaci postavila politikou nevměšování, hlavním propagátorem této politiky byla od počátku války Velká Británie, přes původní pomoc republikánům tuto politiku velmi brzy přijala i Francie. Tyto dva státy prosadily tuto politiku jako celoevropský trend, navíc došlo k prosazení zbrojního embarga. Politika USA byla ovlivňována teorií izolacionismu, ale některé velké firmy obchodující s pohonnými hmotami daly najevo svůj postoj tím, že je neprodávaly republikánským vojskům.\n\nPřes tuto politiku poskytlo frankistům nejen technickou, ale i vojenskou pomoc Německo a Itálie (Legie Condor a Corpo Truppe Volontarie). Mussoliniho Itálie vyslala na pomoc frankistům na 50 000 mužů. Dále mezi frankisty bojovali dobrovolníci z jiných států, ale počet dobrovolníků se zdaleka neblížil počtu dobrovolníků na straně republikánů.\n\nRepublikánům posílal technickou a vojenskou pomoc Sovětský svaz a Mexiko. Republikáni za tuto pomoc platili zlatými rezervami. Na stranu republikánů přišlo mnoho (asi 40 000) antifašistických dobrovolníků, kteří se organizovali do mezinárodních brigád — odtud výraz interbrigadisté. Mezi nimi bylo přes 2000 dobrovolníků z Československa. Někteří další dobrovolníci bojovali jako členové milicí CNT a POUM.\n\nVzhledem k faktu, že mnoho významných osobností uměleckého života bojovalo ve Španělsku, především na straně republikánů, odrazila se tato válka poměrně masově v umění, především v literatuře. Pro velkou část spisovatelů, kteří přežili svoji činnost v interbrigádách, to znamenalo rozchod s jejich ideály. Mezi nejslavnější cizince, kteří bojovali na republikánské straně, patřili Ernest Hemingway a George Orwell. Orwella jeho činnost zde nakonec inspirovala k napsání jeho tří nejslavnějších knih Hold Katalánsku\", \"Farma zvířat a 1984. V Hemingwayově tvorbě se tato válka odrazila především v románu \"Komu zvoní hrana\" a dramatu \"Pátá kolona\". Třetí část autobiografické trilogie \"Moment války\" od Laurie Lee je také založena na jeho civilních válečných zážitcích, ačkoli správnost některých jeho vzpomínek je velmi sporná. Přes většinově levicový postoj uměleckého světa lze najít slavné dobrovolníky či sympatizanty na Francově straně např. Ezra Pound, Gertrude Steinová a Evelyn Waugh. Válka se také projevila v malířském díle Pabla Picassa, který zobrazil jeden z nejhorších okamžiků této občanské války, bombardování města Guernica.\n\n\nPřes masivní podporu evropské levice, zejména ze Sovětského svazu, došlo k porážce republikánů. Příčinou porážky byla především vlastní roztříštěnost republikánského tábora, který zahrnoval prakticky všechny centristické a levicové politické síly, včetně odborových organizací UGT a CNT. Obzvláště spory mezi komunisty a anarchisty stály v cestě politické a vojenské jednotě republikánů.\n\nPředevším v anarchisty kontrolovaných oblastech (Aragon a Katalánsko) došlo k obrovské sociální revoluci, při které došlo ke kolektivizaci půdy a průmyslu. S touto revolucí nesouhlasili ani sovětští komunisté ani demokratičtí republikáni. Poté, kdy republikáni porazili anarchisty, byli anarchisté začleněni do oficiální republikánské armády a POUM byla zakázána jako údajný „nástroj fašistů“ – takto POUM označili komunisté řízení Kominternou.\n\nPři květnových bojích v roce 1937 se mnoho set, možná i tisíc republikánských vojáků vzájemně postřílelo při bojích o kontrolu nad Barcelonou. Na jaře 1939 pak dlouhodobé napětí na republikánské straně, které ještě posílily spory o to, zda je lepší vyjednávat, bezpodmínečně se vzdát, či bojovat dál, vyústilo v povstání a boje v samotném Madridu. Probíhaly mezi demokraticky a částečně i anarchisticky orientovanými republikány na straně jedné a komunisty a radikálními socialisty na straně druhé a skončily porážkou komunistické strany.\n\nLidová fronta byla volební uskupení pro volby v r. 1936, které tvořila řada levicových a středových stran. Toto uskupení volby vyhrálo, ale jejich další spolupráce byla velmi obtížná.\n\n\n\n\n\n"}
{"id": "54573", "url": "https://cs.wikipedia.org/wiki?curid=54573", "title": "Seznam planetek 118251-118500", "text": "Seznam planetek 118251-118500\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nCBW – kubewano,\nMBA – planetka v hlavním pásu.\n\nData použita se svolením / Data used with permission\n© IAU: Minor Planet Center.\n"}
{"id": "54574", "url": "https://cs.wikipedia.org/wiki?curid=54574", "title": "Seznam planetek 118501-118750", "text": "Seznam planetek 118501-118750\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nCBW – kubewano,\nCNT – skupina kentaurů,\nHLD – Hildina skupina,\nJUT – Jupiterův troján,\nMBA – planetka v hlavním pásu.\n\nData použita se svolením / Data used with permission\n© IAU: Minor Planet Center.\n"}
{"id": "54575", "url": "https://cs.wikipedia.org/wiki?curid=54575", "title": "Seznam planetek 118751-119000", "text": "Seznam planetek 118751-119000\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nJUT – Jupiterův troján,\nMBA – planetka v hlavním pásu.\n\nData použita se svolením / Data used with permission\n© IAU: Minor Planet Center.\n"}
{"id": "54576", "url": "https://cs.wikipedia.org/wiki?curid=54576", "title": "Seznam planetek 119001-119250", "text": "Seznam planetek 119001-119250\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nCBW – kubewano,\nMBA – planetka v hlavním pásu,\nPLT – plutíno,\nSDO – objekt z Kuiperova pásu.\n\nData použita se svolením / Data used with permission\n© IAU: Minor Planet Center.\n"}
{"id": "54577", "url": "https://cs.wikipedia.org/wiki?curid=54577", "title": "Seznam planetek 119251-119500", "text": "Seznam planetek 119251-119500\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nCNT – skupina kentaurů,\nMBA – planetka v hlavním pásu,\nPLT – plutíno.\n\nData použita se svolením / Data used with permission\n© IAU: Minor Planet Center.\n"}
{"id": "54578", "url": "https://cs.wikipedia.org/wiki?curid=54578", "title": "Obrazoborectví", "text": "Obrazoborectví\n\nObrazoborectví či ikonoklasmus (z řeckého εἰκῶν \"eikón\" obraz + κλάστειν \"klastein\" lámat) označuje původně hnutí, snažící se v náboženství (především v křesťanství) odstranit náboženské obrazy (ikony). V širším smyslu se za obrazoboreckou označuje kultura, která je nepřátelská vůči obrazu (např. osvícenství).\n\nNičení, znesvěcování a odstraňování cizích obrazů a symbolů se v úzkém smyslu neoznačuje jako ikonoklasmus, ale jako kulturní barbarství či vandalismus. Bývá typický pro každou politickou moc, která se ujala moci násilím či silou. Toto počínání je však dnes často označováno jako obrazoborectví vzhledem k tomu, že již není spojován čistě s náboženskými hnutími.\n\nOdpůrci obrazů jsou označováni jako ikonoklasté či obrazoborci, jejich zastánci či ctitelé jako ikonodulové.\n\nNěkdy mezi roky 726 a 730 byzantský císař Leon III. nařídil odstranění obrazu Ježíše Krista, který zdobil bránu konstantinopolského paláce. Někteří z těch, kteří byli úkolem pověřeni, byli zavražděni skupinou ikonodulů. Dochované prameny poukazují na pravděpodobný motiv, který císaře vedl k vydání tohoto rozkazu – zvrat v bojích s muslimy a erupce na vulkanickém ostrově Thera, v nichž Leon III. spatřoval projev Božího hněvu. Leon III. zakázal úctu náboženských obrazů ediktem roku 730, ten však nepostihoval jiné druhy umění než umění náboženské; nevztahoval se na obraz císařův ani na náboženské symboly (např. kříž). Uctívání obrazů označil za formu idolatrie. Při své aktivitě otázku nekonzultoval s církví a zřejmě byl velmi překvapen širokou opozicí, s níž se setkal.\n\nGermanos I., konstantinopolský patriarcha, který se zastával uctívání náboženských obrazů, v návaznosti na edikt buď rezignoval, nebo byl sesazen. Na Západě svolal papež Řehoř III. k vyřešení otázky do Říma dvě synody, které odsoudily Leonovo počínání; v reakci na to Leon zabral některá území, která spadala pod papežovu jurisdikci. V počátku kontroverze se nejednalo o teologických otázkách, avšak spíše o praktické důsledky. V uctívání obrazů spatřoval císař překročení biblického přikázání Desatera, které se staví proti zobrazování Boha.\n\nLeon III. umírá roku 741, ale zákaz ikon dogmaticky potvrdil jeho syn Konstantin V. Kopronymos (741–775), který svolal roku 754 do Hierie tzv. ikonoklastický koncil, jehož se účastnilo asi 330 biskupů. Koncil nebyl později církví uznán jako ekumenický, neboť jej nepotvrdil ani Druhý nikajský koncil, ani papež. Koncil však záležitost neukončil, zahájil však období teologických argumentů pro a proti užívání ikon.\n\nPevnostmi zastánců obrazů se staly kláštery, nejdůležitějším protagonistou ikonodulů se stal Jan Damašský, který ve svých dílech poprvé podává ucelenou nauku o uctívání obrazů. Jan Damašský se vyrovnává s biblickým příkazem nezobrazování – ve Starém zákoně byl Bůh neviditelný a nepopsatelný, v Novém zákoně se však Bůh zjevil v Ježíši Kristu, kterého již je možné zobrazit. Vyvrací také názor, že by se při uctívání obrazů Ježíše, Panny Marie nebo svatých jednalo o idolatrii, neboť křesťané se přece neklaní obrazu, nýbrž vždy se vztahují k tomu, koho obraz zobrazuje – obraz byl pojat jako prostředek, který přibližuje člověka k Bohu.\n\nV reakci na list Theodora Studijského, který napsal papeži Paschalovi a v němž kritizoval císařovo počínání, Konstantin přistoupil k tažení proti klášterům, během něhož ničil a znehodnocoval ostatky svatých a konfiskoval klášterní majetek. Konstantinův syn Leon IV. Chazar (775–780) byl v otázce více nakloněn vzájemné dohodě, avšak krátce před smrtí začal vystupovat velmi tvrdě proti ikonodulům a pokoušel se zapudit svou manželku Irenu Aténskou. Mezitím však zemřel a Irena se ujala vlády namísto jeho syna Konstantina VI. (780–797) jako regentka.\n\nIrena svolala nový ekumenický koncil, známý jako Druhý nikajský, který se sešel již roku 787 v Konstantinopoli, avšak jehož jednání bránily vojenské jednotky věrné obrazoboreckým snahám císařů. Koncil se přestěhoval do Nikaje a zvrátil rozhodnutí předchozích ikonoklastických synod. Usnesení koncilu potvrdil také papež a pravoslaví považuje tento koncil za poslední z ekumenických koncilů. Pro ikonoduly nastala příznivá doba, která trvala až do nástupu císaře Leona V. roku 813.\n\nLeon V. (813–820) zahájil novou fázi pronásledování obrazů. Motivem mu byly opět vojenské neúspěchy vykládané jako projev božího nesouhlasu. Po něm nastoupil na trůn Michael II., který si roku 824 stěžuje v listu Ludvíku Pobožnému na to, že se v kostelích vyskytují obrazy. Michael II. také opět uvedl v platnost závěry ikonoklastického koncilu v Hierii z roku 754.\n\nPo Michaelu II. se císařem stal jeho syn Theofilos, po jehož smrti jeho manželka Theodora II. vládla jako regentka za nezletilého syna Michaela III. Podobně jako před padesáti lety Irena nyní i Theodora roku 843 opět povolila uctívání ikon a zvrátila rozhodnutí příslušných koncilů, které se k uctívání obrazů vyjadřovaly. Od této doby také východní církev slaví první neděli postní jako svátek triumfu ortodoxie.\n\nIkonoklasté odsuzovali zhotovování neživých obrazů (maleb či soch), které měly zobrazovat Ježíše nebo svaté. Jediným skutečným náboženským obrazem pro ně mohl být obraz, který by byl totožný se svým prototypem – to ale zároveň považovali za nemožné. Jedinou povolenou Ježíšovou „ikonou“ pro ně byla eucharistie, v níž je podle křesťanské nauky Ježíš skutečně přítomen. V zobrazování Ježíše spatřovali také obrazoborci zmatení v tom, co se týká Ježíšovy božské a lidské přirozenosti. Užívání obrazů (ikon) pro náboženské potřeby považovali za novotu v církvi a za ďábelský vynález, který měl přivést křesťany nazpět k pohanské praxi.\n\nHlavním teologickým oponentem obrazoborců byl syrský mnich Jan Damašský. Ten tvrdil, že neuctívá hmotu, avšak „spíše stvořitele hmoty“. Zároveň však píše, že „má úctu k hmotě, skrze kterou ke mně přišla spása, naplněná mocí a milostí“. Za takovou hmotu považuje inkoust, jímž byla sepsána evangelia i barvy na obrazech, dřevo kříže a tělo a krev Ježíšovu.\n\nIkonodulé tak měli za to, že biblický zákaz zobrazování Boha byl překonán vtělením Ježíšovým, jímž se druhá osoba neviditelného Boha stala viditelnou hmotou. Obraz tedy nezpodobuje neviditelného Boha, ale Boha v podobě, v níž na sebe přijal tělo. Modly na rozdíl od křesťanských obrazů podle ikonodulů zobrazují osoby bez podstaty či skutečnosti, nikoli reálné postavy. Úcta k obrazu byla přirovnávána ke starozákonním obětem, které bylo možné přinést Hospodinu, ale také nebylo přípustné přinášet je cizím božstvům.\n\nObrazy také považovali jejich ctitelé za součást ústně předávané tradice (παράδοσις \"paradosis\" podání, předání). Celý spor se však také výrazně týkal vztahu církve a státu, která v této době v Byzanci byla velmi aktuální – kontroverze byla zároveň zápasem církve o nezávislost ve vlastních záležitostech a v otázkách víry.\n\nNa začátku 15. století, zvláště kolem roku 1420 zasáhlo obrazoborectví také husitské Čechy, kdy husitům padla za oběť při plenění kostelů a klášterů většina starých gotických památek.\n\nNěkteří protestantští reformátoři povzbuzovali své stoupence k ničení uměleckých děl, neboť je považovali za modly. Huldrych Zwingli a Jan Kalvín zvolili obrazoborecký přístup při záboru katolických kostelů ve Švýcarsku. V Německu a v Holandsku se odmítání katolického kultu obrazů radikalizovalo z protestantské pozice od roku 1522 pod vedením Andrease Karlstadta, který v nepřítomnosti Martina Luthera ve Wittenbergu začal s odstraňováním obrazů svatých. Martin Luther postupoval mírněji a obrazy později zase připustil, jen pokud však samy nebyly objektem uctívání. Obrazoborecké bouře propukaly postupně i v dalších letech a místech, kam kalvinismus pronikal – v Curychu (1523), Kodani (1530), Münsteru (1534), Ženevě (1535), Augsburgu (1537) a ve Skotsku (1559). Roku 1562 byly takto v Lyonu zničeny kalvinisty ostatky sv. Ireneje, který byl pod oltářem kostela pohřben od roku 202.\n\nNizozemí zasáhly obrazoborecké bouře v létě 1566, kdy začíná zápas nizozemských provincií o nezávislost na španělské koruně. České země kalvínské obrazoborectví postihlo během vlády „zimního krále“ Fridricha Falckého (1619–1620), kdy byl mj. zničen vzácný gotický mobiliář pražského chrámu sv. Víta. Anglikánský biskup Joseph Hall popisuje události v Anglii roku 1643, kdy vojsko i občané povzbuzení Parlamentem zničili velké množství uměleckých památek.\n\nV islámu platí zákaz figurálního zobrazení, a to zejména v mešitách. Tento zákaz je v zásadě totožný jako jedno z přikázání Desatera, které Bůh (Alláh) předal Mojžíšovi (Musa) a které platí i pro židovství a křesťanství. Příležitostně muslimské ikonoklastické skupiny ničí posvátné obrazy jiných náboženství; jednou z posledních událostí tohoto druhu je zničení fresek a monumentálních soch tzv. Bamjánských Buddhů v afghánské provincii Bamján v roce 2001 stoupenci Tálibánu. Bohužel nebyla zcela poslední. Na začátku roku 2015 začala muslimská teroristická organizace \"Islámský stát\" ničit vzácné starověké památky (především asyrské sochy) ve městě Nimrud poblíž iráckého Mosulu.\n\n\n"}
{"id": "54579", "url": "https://cs.wikipedia.org/wiki?curid=54579", "title": "Seznam planetek 119501-119750", "text": "Seznam planetek 119501-119750\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nJUT – Jupiterův troján,\nMBA – planetka v hlavním pásu.\n\nData použita se svolením / Data used with permission\n© IAU: Minor Planet Center.\n"}
{"id": "54580", "url": "https://cs.wikipedia.org/wiki?curid=54580", "title": "Seznam planetek 119751-120000", "text": "Seznam planetek 119751-120000\n\nPoznámky: \"Prov. ozn.\" – první provizorní označení planetky; \"Abs. mag.\" absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nCBW – kubewano,\nCNT – skupina kentaurů,\nHLD – Hildina skupina,\nMBA – planetka v hlavním pásu,\nPLT – plutíno,\nSDO – objekt z Kuiperova pásu.\n\nData použita se svolením / Data used with permission\n© IAU: Minor Planet Center.\n"}
{"id": "54581", "url": "https://cs.wikipedia.org/wiki?curid=54581", "title": "Seznam planetek 120001-120250", "text": "Seznam planetek 120001-120250\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nCBW – kubewano,\nCNT – skupina kentaurů,\nHLD – Hildina skupina,\nMBA – planetka v hlavním pásu,\nPLT – plutíno,\nSDO – objekt z Kuiperova pásu.\n\nData použita se svolením / Data used with permission\n© IAU: Minor Planet Center.\n"}
{"id": "54582", "url": "https://cs.wikipedia.org/wiki?curid=54582", "title": "Seznam planetek 120251-120500", "text": "Seznam planetek 120251-120500\n\nPoznámky: \"Prov. ozn.\" – první provizorní označení planetky; \"Abs. mag.\" – absolutní hvězdná velikost;\n\"a\" – velká poloosa dráhy v astronomických jednotkách; \"e\" – excentricita dráhy;\n\"i\" – sklon dráhy ve stupních; \"P\" – doba oběhu v rocích; – \"Typ obj.\" – klasifikace objektu do rodiny, kódy pro označení tříd:\nCBW – kubewano,\nCNT – skupina kentaurů,\nHLD – Hildina skupina,\nJUT – Jupiterův troján,\nMBA – planetka v hlavním pásu.\n\nData použita se svolením / Data used with permission\n© IAU: Minor Planet Center.\n"}
{"id": "54588", "url": "https://cs.wikipedia.org/wiki?curid=54588", "title": "Go-Kašiwabara", "text": "Go-Kašiwabara\n\nGo-Kašiwabara (19. listopad 1464 – 19. květen 1526) byl v pořadí 104. japonským císařem dle tradičního seznamu japonských císařů. Jeho vláda začala dne 16. listopadu 1500, skončila panovníkovou smrtí 19. května 1526. Go-Kašiwabarovo vlastní jméno bylo \"Kacuhito\".\n\nGo-Kašiwabara byl synem císaře Go-Cučimikada, jeho matka byla Niwata Asako. Po smrti otce se stal císařem (v roce 1500). Počátek jeho vlády ale poznamenaly důsledky již relativně dávno ukončené války Ónin, což byla občanská válka, která probíhala v letech 1467–1477. Kvůli této válce byla císařská rodina tak chudá a ožebračená, že si Go-Kašiwabara nemohl dovolit ani řádný korunovační obřad. Byl korunován až 22. března 1521, když mu tento obřad zařídil a zaplatil představitel Ašikagského šógunátu, šógun Ašikaga Jošiharu. Vzhledem k rozptýlení dvorské šlechty a chudosti císařské rodiny měl císař Go-Kašiwabara jen velmi malou autoritu. Zemřel 19. května 1526.\n\nCísařovu vládu lze rozdělit do následujících období:\n\n\n"}
{"id": "54610", "url": "https://cs.wikipedia.org/wiki?curid=54610", "title": "Fenomenologie (rozcestník)", "text": "Fenomenologie (rozcestník)\n\nFenomenologie může znamenat několik věcí:\n\n"}
{"id": "54614", "url": "https://cs.wikipedia.org/wiki?curid=54614", "title": "Fenomenologie (věda)", "text": "Fenomenologie (věda)\n\nPojem fenomenologie v moderní vědě, zejména ve fyzice, označuje soubor znalostí, které dávají do souvislosti různá empirická pozorování jevu, jsou konzistentní se základní teorií, ale nejsou z teorie přímo odvozené.\n\nFenomenolog v podstatě hledá jednoduché algebraické výrazy, které věrně modelují výsledky pozorování na různých škálách (energetických, prostorových, časových) a lze je použít i k předpovídání výsledků dalších experimentů. Nicméně tyto výrazy nemohou být (či jen zatím nebyly) logicky odvozeny z teorie platné pro danou třídu jevů. Například Max Planck považoval svůj vyzařovací zákon pro černé těleso za pouhý fenomenologický vztah nemající opodstatnění v teorii, ale později se ukázalo, že je důsledkem nově vznikající kvantové teorie.\n\nJiný výklad fenomenologie je, že jde o přechod mezi experimentem a teorií. Je více abstraktní a obsahuje více logických kroků než experiment, ale je na experiment vázána těsněji než teorie. Hranice mezi teorií a fenomenologií či mezi fenomenologií a experimentem nejsou ostré a do určité míry závisí na porozumění a intuici vědce, který o nich hovoří.\n\nVětšina vědců by se shodla, že fenomenologické modelování jevu nepředstavuje opravdové \"porozumění\" jevu, ale přesto má ve vědě významnou roli.\n\nFilozofka Nancy Cartwright zastává názor, že neexistují \"skutečné\" přírodní zákony, a považuje v podstatě celou vědu za fenomenologii.\n\n\n"}
{"id": "54615", "url": "https://cs.wikipedia.org/wiki?curid=54615", "title": "Okres Eisenstadt-okolí", "text": "Okres Eisenstadt-okolí\n\nOkres Eisenstadt-okolí (německy Eisenstadt-Umgebung) je politickým okresem na severu rakouské spolkové země Burgenland. Jeho centrem je město Eisenstadt, které však k území okresu nepatří, protože má postavení statutárního města. Označení vozidel je EU(Eisenstadt-Umgebung).\n\nV rámci Burgenlandu leží okres spíše v jeho severní a nížinaté části. Při východních hranicích okresu najdeme již břehy Neusiedlerského jezera. Na jihu území okresu přímo sousedí s Maďarskem. \n\nVzhledem k poloze v severní části Burgenlandu je povrch okresu spíše nížinatý, málo členitý. Při toku řeky Wulka a v okolí Neusidlerského jezera je nadmořská výška nejnižší, začíná se zvedat až severně od Eisenstadtu, kde najdeme pahorkatinu Litavské vrchy \"(Leithagebirge)\". \n\nOkres Eisenstadt-okolí(registrační značka EU) není rozlehlý, ani lidnatý. Na celkové rozloze 453,14 km² žilo v roce 2001 celkem 38 752 obyvatel. Hustota zalidnění tak dosahovala 86 obyvatel/1km². Na území okresu najdeme celkem 24 obcí, ale žádné město (obě potenciální města - Eisenstadt i Rust jsou totiž městy statutárními).\n\n"}
{"id": "54616", "url": "https://cs.wikipedia.org/wiki?curid=54616", "title": "Kočka černonohá", "text": "Kočka černonohá\n\nKočka černonohá (\"Felis nigripes\") je spolu s kočkou cejlonskou nejmenší divoká kočkovitá šelma.\n\n\nSrst je žlutohnědá, s tmavší kresbou, která připomíná kresbu levharta. Na tlapkách a mezi prsty jí vyrůstají dlouhé černé chlupy, které ji chrání před spálením se o horký písek. Tlapky jsou černé. Odstín srsti se může u různých jedinců lišit, poddruh \"F. n. thomasi\" je tmavší. Kocouři jsou větší než samice.\n\nKočka černonohá žije pouze v jižní Africe, zvláště v Jihoafrické republice, Botswaně, Namibii a na jihu Angoly. V severní části areálu je rozšířen její světlejší poddruh, \"F. n. nigripes\", v jižní části naopak nalezneme tmavší varianty.\n\nNa většině území svého rozšíření je kočka černonohá chráněná.\n\nKočka černonohá obývá pouště, polopouště a savany jižní Afriky, nejrozšířenější je v poušti Kalahari.\n\nO chování koček černonohých toho příliš nevíme, ale pravděpodobně jsou samotáři, jako většina kočkovitých šelem.\n\nPáří se v srpnu a září, po dvou měsících se v podzemním doupěti rodí pouze 1 nebo 2 koťata. Matka je často přenáší z místa na místo. Koťata rychle rostou a už v šesti týdnech věku jsou odstavená a mohou sama lovit. Pohlavně dospívají ve 20 měsících a mohou se dožít až 15 let.\n\nKočky černonohé jsou noční lovci, v některých oblastech loví za úsvitu a za soumraku. Přes den se skrývají v doupatech pod kameny, v opuštěných králičích norách nebo v termitištích - to jim vysloužilo místní pojmenování \"Anthill tiger\", tedy tygr z termitiště.\n\nJsou to oportunističtí predátoři, loví bezobratlé, hlodavce, jako zemní veverky a pískomily, malé ještěry, ptáky, vybírají hnízda a nepohrdnou mršinou. Velký samec dokáže ulovit afrického zajíce, který váží tolik, jako kočka samotná. Byly popsány případy, kdy kočka zaútočila na ovci. Domorodci věří, že kočka černonohá dokáže zabít žirafu.\n\nKaždou noc dokáže zkonzumovat množství potravy, které odpovídá 1/5 její váhy. Úspěšnost lovu dosahuje cca 60 %, což z ní činí zřejmě nejefektivnější lovkyni mezi kočkovitými. Je dobře přizpůsobena životu v poušti, podobně jako kočka pouštní nemusí pít, ale veškerou vodu získává z ulovené kořisti.\n\nKocouři jsou známí pro svoje hlasité hlasové projevy, jejich volání bývá přirovnáváno k řevu velkých koček.\n\nJedná se o zranitelný druh, jehož populace ve volné přírodě se odhaduje na deset tisíc jedinců. Americkým vědcům se nicméně podařilo odchovat kotě v laboratorních podmínkách pomocí umělého oplodnění.\n\nNejsou loveny. Můžou být ohroženy nástrahami pro hubení šakalů, jako jsou jedovaté návnady a pasti. Trávení sarančí často otráví i kočky, které se živí i sarančaty. Kvůli nadměrnému spásání vegetace dobytkem ztrácí svoje přirozené prostředí.\n\nV přírodě mají mnoho přirozených nepřátel, jako jsou jedovatí hadi, šakali, draví ptáci a sovy.\n\n"}
{"id": "54618", "url": "https://cs.wikipedia.org/wiki?curid=54618", "title": "Vídeňská úmluva o smluvním právu", "text": "Vídeňská úmluva o smluvním právu\n\nVídeňská úmluva o smluvním právu patří k nejdůležitějším mezinárodním smlouvám.\n\nByla sjednána ve Vídni dne 23. května 1969 po dvacetileté kodifikační práci. Úmluva vstoupila v platnost dne 27. ledna 1980, pro Československo vstoupila v platnost dne 28. srpna 1987. Oficiální český překlad Úmluvy byl vyhlášen pod č. 15/1988 Sb.\n\nKodifikuje dosavadní obyčejové právo, týkající se sjednávání mezinárodních smluv, doplněné a rozšířené o nová ustanovení. Tato smlouva se vztahuje jen na smlouvy uzavřené mezi státy písemnou formou.\n"}
{"id": "54622", "url": "https://cs.wikipedia.org/wiki?curid=54622", "title": "Michel Serrault", "text": "Michel Serrault\n\nMichel Serrault (24. ledna 1928 Brunoy, Essonne – 29. července 2007 Équemauville, Calvados) byl francouzský filmový a divadelní herec, trojnásobný držitel Césara.\n\nMěl bratry Raoula a Guy a sestru Denise. Ve čtrnácti letech vstoupil do kněžského semináře, ale po několika týdnech se zamiloval a utekl. Již od dětství měl touhu stát se hercem a od šestnácti let chodil v pařížském \"Centre Dramatique de la Rue Blanche\" do kursů herectví. Ke studiu na konzervatoři nebyl přijat.\n\nV roce 1946 začal svoji profesionální kariéru kontraktem na turné po Německu se společností Jean-Marii Serreaua. Po skončení základní vojenské služby u letectva nastoupil na prkna pařížských divadel. Od roku 1953 spolupracoval s hercem, režisérem a dramatikem Jeanem Poiretem, s nímž vytvořil množství skečů a scének v řadě pařížských kabaretů (\"Tabu\", \"Tomates\", \"Olympia\", \"Bobino\"). Kromě toho vynikl v různých dramatech W. Shakespeara a Molièra.\n\nK filmu se dostal přibližně v roce 1954. Jeho filmovým debutem byl \"Poprask v kabaretu\", ve kterém se poprvé setkal s Luisem de Funèsem. Zpočátku hrál zejména vedlejší role úředníků a policejních komisařů, často hrál po boku svého přítele Jeana Poireta. Filmy, ve kterých zpočátku hrál, ale nebyly příliš významné.\n\nv sedmdesátých letech dostal příležitost uplatnit svůj komediální talent. Tehdy hrál s Poiretem v pařížském Théâtre du Palais Royal komedii \"Klec bláznů\", která byla posléze i zfilmována. Lze zmínit také roli ovdovělého knihkupce Rondina ve filmu \"Krysy z temnot\".\n\nKromě komediálních rolí hrál rovněž postavy charakterní. K režisérům, s nimiž pracoval ve filmu, patří například Claude Chabrol, Jean-Pierre Mocky, Georges Lautner, Michel Audiard, Bertrand Blier, Claude Zidi nebo Mathieu Kassowitz.\n\nV roce 1976 hrál hlavní roli v komedii \"Situace je vážná, nikoliv však zoufalá\". Kromě komedie \"Klec bláznů\" (1978) získal mezinárodní popularitu rolí homosexuálního Albina ve filmu \"\" z roku 1985.\n\nV roce 1982 dostal Césara za úlohu v kriminálním dramatu \"Svědek\". Úloha masového vraha Židů, jimž sliboval útěk do Jižní Ameriky, ve filmu \"Doktor Petiot\" (1990) byla ještě výraznější, ale nebyla oceněna. Césarem byl znovu oceněn za roli starého soudce Arnauda, který vzplane láskou k mladé vdané dívce v podání Emmanuelle Béartové, v komorním snímku \" Nelly a pan Arnaud\" (1994). Mezi poslední snímky patří filmy \"\" (2001) a \"Motýl\".\n\nByl celkem osmkrát nominován na Césara a dvakrát na divadelní Molièrovu cenu. V roce 1996 se stal nositelem Řádu čestné legie a v roce 2002 mu byl udělen francouzský Řád za zásluhy.\n\nOd roku 1952 byl ženatý s Juanitou Peyronovou (nar. 1958), se kterou měl dvě dcery. Dcera Caroline zemřela při autonehodě, dcera Nathalie Serraultová je také herečkou.\n\nOd jara 2007 byl těžce nemocen na rakovinu. Po hospitalizaci v Neuilly-sur-Seine byl na poslední týdny převezen do své letní rezidence v Normandii, kde v červenci 2007 zemřel.\n\n\n\n\n"}
{"id": "54626", "url": "https://cs.wikipedia.org/wiki?curid=54626", "title": "Jean-Pierre Mocky", "text": "Jean-Pierre Mocky\n\nJean-Pierre Mocky (6. června 1933, Nice, Francie – 8. srpna 2019, Paříž) byl francouzský filmový režisér a herec.\n\n"}
{"id": "54629", "url": "https://cs.wikipedia.org/wiki?curid=54629", "title": "Milán", "text": "Milán\n\nMilán (, v milánském dialektu \"Milan\") je druhé největší italské město, hlavní město oblasti Lombardie a provincie Milán (Metropolitní město Milán). Je slavné jako město obchodu a módy, jako sídlo opery \"La Scala\" (\"Teatro alla Scala\") a fotbalových klubů AC a Inter Milán. Je zde také velká gotická katedrála a řada dalších památek. Město se nachází v nížině v západní části Lombardie a protékají jím jenom malé řeky (Lambro, Olona, Seveso), většinou pod zemí. Samo město má 1,3 milionu obyvatel, s rozsáhlou a souvislou okolní aglomerací až 4 miliony obyvatel.\n\nV Miláně je řada velkých bank, jsou zde sídla velkých firem (Pirelli, Alfa Romeo aj.), konají se zde pravidelné veletrhy, např. \"FieraMilano\". Milán je významný železniční a dálniční uzel, má dvě mezinárodní letiště a blízko města je závodní okruh Monza. Ve městě sídlí 12 vysokých škol, slavné jsou zejména umělecké školy. Nachází se zde také ekonomická tepna Itálie – burza Mibtel. Milán patří mezi nejbohatší a nejrozvinutější města Evropy. Po Londýně a Paříži má Milán třetí nejvyšší HDP na obyvatele v EU.\n\nLatinský název města \"Mediolanum\", z něhož se odvozuje název Milano, je patrně keltského původu a znamenal \"„město uprostřed roviny“\". V pátém století př. n. l. zde bylo sídliště keltských Insubrů, které roku 222 př. n. l. dobyli Římané. Roku 293 za císaře Diokleciána se stalo hlavním městem západní Římské říše a roku 313 zde císař Konstantin I. Ediktem milánským povolil v celé říši křesťanství. V letech 374-397 byl milánským biskupem jeden z církevních otců a první učitel církve sv. Ambrož Milánský. Roku 402 město obléhali Vizigóti a císařská residence se přestěhovala do Ravenny. Pak bylo město několikrát dobyto a poničeno, roku 539 Langobardy (odtud název provincie Lombardsko) a roku 774 je dobyl Karel Veliký a přičlenil ke své říši.\n\nRoku 1162 je dobyl a vyplenil císař Fridrich I. Barbarossa za účasti českého vojska knížete Vladislava II., který za to dostal královský titul. Dobývání Milána, při němž se čeští válečníci vyznamenali odvahou, ale také krutostí, líčí Dalimilova kronika. Brzy obnovené město stálo v čele Lombardské ligy měst (1167) a od roku 1184 se stalo vévodstvím, jemuž vládly rody Visconti a později Sforza. Za nich se Milán stal jedním ze středisek italské renesance, ale také signorií a nejmocnějším a nejucelenějším státem na poloostrově.\n\nRoku 1515 dobyl město francouzský král František I., už roku 1525 je ale dobyl císař Karel V. a město přešlo do držení španělských Habsburků. Od 18. století se Milán stal střediskem nové opery: tři opery zde napsal Mozart a divadlo \"La Scala\" později proslavily premiéry děl Belliniho, Donizettiho a Verdiho. Roku 1796 dobyl město Napoleon I., který Milán prohlásil za hlavní město Italského království a dal se ve zdejším dómu korunovat italským králem. Po Napoleonově pádu vrátil Vídeňský kongres 1815 Lombardsko Rakousku.\n\nProtirakouské povstání v Miláně roku 1848 sice maršál Radecký po čase potlačil, nicméně po porážce u Solferina 1859 se Rakousko muselo Lombardie vzdát ve prospěch sjednocující se Itálie. V tomto sjednocování hrál Milán vedoucí úlohu a stal se střediskem italského průmyslu, železnic i financí. Roku 1919 zde Mussolini založil své fašistické hnutí a odtud zahájil 1922 svůj pochod na Řím. V okolí Milána byl také 1945 zajat a popraven.\n\nV poválečných letech se do Milána stěhovaly tisíce lidí z jižní Itálie a počet obyvatel vyvrcholil roku 1971. Potom sice poklesl, jak se lidé stěhovali do okolí, v posledních letech ale opět stoupá.\n\n\n\n\nMilán se dělí na 9 městských částí. Jednotlivé městské části se dále skládají z čtvrtí (v závorce).\n\nMilán je považován za jedno z klíčových měst průmyslového a moderního designu ve světě, a také jedno z nejvlivnějších v těchto oblastech. Město je velmi dobře známé pro svůj vysoce kvalitní starobylý i moderní nábytek a průmyslové zboží. Milán hostí mimo již zmíněný veletrh FieraMilano také nejdůležitější události související s designem a architekturou, jako například \"Fuori Salone\" a Salone del Mobile. V 50. a 60. letech, stejně jako začátkem 70. let, se stal Milán, spolu s Turínem, hlavním městem poválečného designu a architektury, a to díky tomu, že byl hlavním průmyslovým centrem Itálie a jedním z nejprogresivnějších a nejdynamičtějších měst pevninské Evropy. Bylo zde postaveno několik mrakodrapů, mezi nimi například Pirelli Tower a Torre Velasca. Umělci jako Bruno Munari, Lucio Fontana, Enrico Castellani, Piero Manzoni a mnoho dalších ve městě buď žili, anebo tam pracovali.\nMilán je také považován za světové hlavní město módy, stejně New York City, Paříž nebo Londýn. Global Language Monitor prohlásil, že v roce 2009 se Milán umístil na vrcholu žebříčku ekonomických a mediálních globálních měst módy. Pak se propadl na šesté místo v roce 2010, a zase si polepšil na čtvrtou příčku v roce 2011. Většina předních italských módních značek, jako je Valentino, Gucci, Versace, Prada, Armani a Dolce & Gabbana, sídlí v současné době v tomto městě. Četné mezinárodní módní značky mají také své obchody v Miláně, včetně obchodu Abercrombie & Fitch, který se stal hlavní spotřebitelskou atrakcí. Město navíc dvakrát ročně hostí Milan Fashion Week, stejně jako ostatní mezinárodní centra módy: Paříž, Londýn, Tokio a New York. Hlavní milánská luxusní módní čtvrť je Quadrilatero della moda (doslovně, \"čtyřúhelník módy\"), kde se nacházejí nejprestižnější nákupní ulice města (Via Monte Napoleone, Via della Spiga, Via Sant'Andrea, Via Manzoni a Corso Venezia). Mezi další důležité nákupní ulice a náměstí patří Galerie Viktora Emanuela II., Piazza del Duomo, Via Dante a Corso Buenos Aires. Mario Prada, zakladatel značky Prada, se zde narodil, a pomáhá udržovat postavení Milána jako hlavního města světové módy.\n\nMilán je domovem několika nejvýznamnějších italských vzdělávacích institucí. Milánský systém vysokoškolského vzdělávání zahrnuje 7 univerzit, 48 fakult a 142 oddělení, se 185.000 vysokoškolských studentů v roce 2011 (přibližně 11% celkové populace vysokoškolských studentů v zemi) a největší počet absolventů vysokých škol a doktorandů (34000 a více než 5000, resp.) v Itálii.\n\nPolitecnico di Milano, založena v roce 1863, je nejstarší univerzitou v Miláně. Je rozdělena do 16 oddělení a sítě 9 škol inženýrství, architektury a průmyslového designu, na 7 kampusech v lombardském regionu. Počet studentů zapsaných ve všech areálech je přibližně 38.000, což činí z Politecnico největší technickou univerzitu v Itálii.\n\nStátní univerzita v Miláně, založená v roce 1923, je největší veřejnou výzkumnou vysokou školou ve městě, s 9 fakultami, 58 odděleními, 48 ústavy a s více než 2500 profesory. Milánská univerzita je vůdčí italskou i evropskou institucí v oboru vědecké publikace, a šestou největší univerzitou v Itálii, s přibližně 60.000 zapsanými studenty.\n\nK dalším prominentním univerzitám v Miláně patří: soukromá Univerzita Bocconi, zaměřující se na výuku v oblasti managementu a financí od roku 1902, a je sedmou nejlepší podnikatelskou školou v Evropě; Università Cattolica del Sacro Cuore, v současné době největší katolickou univerzitou na světě s 42.000 přijatých studentů; Milánská univerzita Bicocca, multidisciplinární veřejná univerzita s více než 30.000 studenty; IULM, specializující se na marketingové, informační a komunikační technologie, cestovní ruch a módu; Università Vita Salute San Raffaele, spojená s nemocnicí San Raffaele – je domovem výzkumných laboratoří v oblasti neurologie, neurochirurgie, diabetologie, molekulární biologie, studií AIDS a kognitivních věd.\n\nMilánské metro má v současnosti 101 stanic, z nichž 83 je podzemních. Má dohromady čtyři linky označené M1, M2, M3 a M5 (zatím s vynecháním linky M4). Délka tras je 101 km. Do roku 2033 by se metro mělo rozšířit na více než 120 km a patřilo by tak mezi 5 nejdelších podzemních drah v EU. V současnosti je milánské metro 10. nejdelší podzemní dráhou v EU.\n\nSystémy zpoplatnění vjezdu centra města byl zaveden v roce 2008 s cílem zlepšit kvalitu ovzduší a omezit počet vozidel ve městě. Zpoplatněna byla zóna o rozloze 8 km v pracovních dnech od 7.30 do 19.30 hodin.\n\nJako většina měst v Itálii má i Milán a jeho okolí svou vlastní regionální kuchyni, která, stejně jako lombardská kuchyně obecně, používá častěji rýži než těstoviny, a téměř nepoužívá rajčata. Milánská kuchyně zahrnuje “Cotoletta alla Milanese”, neboli obalovaný telecí (lze použít také vepřový či krůtí) řízek smažený na másle (podobně jako vídeňský \"Wienerschnitzel\", který pravděpodobně vzešel z této milánské speciality). Dalšími typickými pokrmy jsou “cassoeula” (dušená vepřová žebírka s klobásou a hlávkovou kapustou), “ossobuco” (dušená telecí kost s morkem s omáčkou zvanou gremolata), rizoto \"alla Milanese” (se šafránem a hovězím morkem), “Busecca” (dušené dršťky s fazolemi), a “Brasato” (dušené hovězí nebo vepřové maso na víně s brambory). Sezónní pečivo zahrnuje “Chiacchiere” (lívance posypané cukrem) a “Tortelli” (smažené koulovité sušenky) během období karnevalu, “Colomba” (dort s polevou ve tvaru holubice) na Velikonoce, “Pane dei Morti” (\"Chléb mrtvých\", sušenky aromatizované skořicí) během svátku Všech svatých a “Panettone” o Vánocích. Salame Milano, salám s velmi jemným zrnem, je rozšířený v celé Itálii. Nejznámějším milánským sýrem je gorgonzola ze stejnojmenného nedalekého města, přestože dnes sídlí hlavní výrobci gorgonzoly v Piemontu.\n\nJako pocta k jedinečné kuchyni je v Miláně několik světově proslulých restaurací a kaváren. Většina rafinovanějších restaurací vyšší třídy se nachází v historickém centru města, zatímco tradičnější a lidovější z nich jsou především v okresech Brera a Navigli. Dnes v Miláně najdete také japonskou restauraci Nobu, která se nachází ve Světě Armani ve Via Manzoni a je považována za jednu z nejmódnějších restaurací ve městě. Jedna z nejvíc chic kaváren a cukráren je Caffè Cova, starobylá milánská kavárna, která byla otevřena roku 1817 v blízkosti Teatro alla Scala, má franšízy také v Hongkongu. Biffi Caffè a Zucca v Gallerii jsou další známé a historické kavárny. Mezi další restaurace v Miláně patří restaurace hotelu Four Seasons, La Briciola, dále pak Marino alla Scala a Chandelier. Dnes najdete v Galerii Viktora Emanuela II. také McDonald's a několik nových butikových kaváren, jako například Just Cavalli Café, jejímž vlastníkem je luxusní módní značka Roberto Cavalli.\n\n\n\"Počet obyvatel (v tis.)\"\n\n\n\n"}
{"id": "54634", "url": "https://cs.wikipedia.org/wiki?curid=54634", "title": "Spalničky", "text": "Spalničky\n\nSpalničky (zastarale osypky, lat. \"morbilli\", něm. Masern, ang. \"measles\") jsou virové infekční onemocnění provázené charakteristickou vyrážkou. Původcem tohoto onemocnění je virus spalniček, jehož přirozeným hostitelem je výhradně člověk. Nákaza se šíří vzdušnou cestou – kapénkami. V zemích, kde není zavedeno očkování, jsou spalničky nebezpečným, život ohrožujícím onemocněním. Z celosvětového pohledu patří toto onemocnění mezi nejčastější příčiny úmrtí dětí do 5 let. Více než 95 % úmrtí na spalničky bylo zaznamenáno v zemích s nízkým HDP a špatnou zdravotní infrastrukturou.\n\nVýsev kožní vyrážky je při diagnostice nutné odlišit od podobných projevů zarděnek a jiných exantémových onemocnění.\n\nDíky povinnému očkování vakcínou MMR byl v letech 2000–2013 výskyt spalniček v České republice minimální, hlášeno bylo do třiceti případů ročně, a to u dospělých nebo dospívajících dětí, které nebyly očkovány vůbec nebo jenom jednou dávkou. V dalších letech v České republice proočkovanost klesala a v roce 2018 bylo hlášeno 203 případů spalniček, v prvních sedmi měsících roku 2019 celkem 579 případů, z nichž 55 případů bylo importováno ze zahraničí. V roce 2007 bylo v České republice proti spalničkám očkováno 98 procent dětí do věku tří let, v roce 2017 již jen 84 procent.\n\nSvětová zdravotnická organizace v roce 2019 kvůli stoupajícímu počtu případů spalniček vyřadila Českou republiku ze seznamu zemí, kde byla tato nemoc vymýcena.\n\nK přenosu nákazy dochází přímo, kapénkovou infekcí (kýcháním a kašláním) nebo kontaktem s nosními či nosohltanovými sekrety nemocných osob. Výjimečně může dojít k přenosu i nepřímo, vzduchem nebo prostřednictvím předmětů, které byly kontaminovány těmito sekrety.\n\nInkubační doba viru spalniček je 6–19 dní, průměrně 13 dní. Období nakažlivosti začíná od nástupu počátečních příznaků onemocnění, ve kterém je nejvyšší a je charakterizováno intenzivním kašlem. Infikovaní lidé jsou nakažliví ještě 4 až 5 dní po objevení se vyrážky.\n\nMezi první projevy patří horečka, kašel, zánět spojivek a rýma. Na sliznici v dutině ústní se mohou objevit charakteristické bílé skvrny na červeném podkladě, tzv. \"Koplikovy skvrny\". Horečka může dosáhnout až 40 °C. Po 3–5 dnech se objeví drobně skvrnitá, sytě červená vyrážka, která postupně splývá. Začíná typicky za ušima a postupně se odtud šíří přes obličej na celé tělo. Přetrvává zhruba 3 dny. Poté dochází k jejímu vyblednutí a následnému ústupu v pořadí, v jakém se objevila. Kůže se začne olupovat.\n\nNemocný s touto infekcí by měl být v izolaci. Na spalničky není žádný specifický lék. Léčí se pouze projevy onemocnění – horečka a další příznaky. Ke snižování teploty lze použít léky, či zábaly. Vhodné je zajistit dostatek tekutin a klid na lůžku. U nemocných se sníženou obranyschopností lze podávat ribavirin.\n\nNa spalničky je možné zemřít, smrt může nastat přímo působením infekce (spalničková encefalitida), nebo v důsledku sekundární infekce (spalničky bývají doprovázeny útlumem imunitního systému a tím i vyšší náchylností k infekcím). Největší riziko úmrtí na spalničky i vážného průběhu onemocnění mají kojenci do jednoho roku věku, například při epidemii spalniček v Mongolsku v letech 2015-2016 zemřel v přímé souvislosti se spalničkami každý 81. nakažený kojenec. Vážné komplikace vyžadující intenzivní lékařskou péči postihly každého 28. kojence.\n\nToto onemocnění mohou provázet primární komplikace způsobené přímo virem, či sekundární komplikace při poměrně časté bakteriální superinfekci. Mezi nejčastější komplikace patří zápal plic, zánět středouší a gastroenteritida s průjmem. \n\nJako vzácnější komplikace je popisována subakutní sklerózující panencefalitida (Dawsonova nemoc), smrtelné onemocnění mozku objevující se několik let po prodělaných spalničkách. Původní odhady rizika byly poměrně nízké, ale studie publikovaná v roce 2016 ukazuje, že riziko je zřejmě mnohem vyšší než původně předpokládaných 1:10000. Zejména pro kojence do jednoho roku se zdá, že by mohlo být riziko této komplikace 1:600.\n\nProdělané spalničky poškozují imunitní paměť, jak v buněčné, tak v humorální složce. Toto zjištění zřejmě částečně vysvětluje již dlouhou dobu známou náchylnost k dalším infekcím, která přetrvává až několik let po prodělání spalniček.\n\nProvádí se pravidelné očkování MMR vakcínou, která obsahuje oslabené viry spalniček, příušnic a zarděnek. V České republice se první dávka podává po třináctém měsíci věku dítěte a přeočkování se provádí mezi 5. až 6. rokem věku dítěte po provedeném základním očkování.\n\n\n"}
{"id": "54637", "url": "https://cs.wikipedia.org/wiki?curid=54637", "title": "Françoise Dorléac", "text": "Françoise Dorléac\n\nFrançoise Dorléac (21. března 1942, Paříž, Francie – 26. června 1967, Nice, Francie) byla francouzská filmová herečka.\n\nByla sestrou Catherine Deneuvové.\n\nZemřela při autonehodě, když nezvládla ve vypůjčeném vozu \"Renault 10\" řízení a narazila do dopravní značky. Následně se auto převrátilo na střechu a vzplanulo. Svědci popisovali její marnou snahu uniknout z hořícího vozu. Celá událost se odehrála asi 10 km od Nice (na konci dálnice \"Autoroutes Esterel-Côte-d'Azur\"), kam spěchala na letiště. Policie její ohořelé tělo identifikovala podle šekové knížky, diáře a řidičského průkazu.\n\n\n"}
{"id": "54640", "url": "https://cs.wikipedia.org/wiki?curid=54640", "title": "Neapol", "text": "Neapol\n\nNeapol (, neapolsky \"Nàpule\"), správní středisko metropolitního města Napoli (územně-správní celek srovnatelný s italskými provinciemi) a regionu Kampánie, je třetí největší město Itálie. Ve městě žije obyvatel, zatímco celé Metropolitní město Neapol mělo v roce 2017 3 315 320 obyvatel. Nepřetržitě budovaná metropolitní oblast (která sahá za hranice Metropolitního města Neapol) je druhá nebo třetí největší metropolitní oblast v Itálii a jedno z nejlidnatějších měst v Evropě.\n\n„Svůdné město“, podle slov Vittoria de Sicy ve filmu z roku 1954 \"„Neapolský záliv (La baia di Napoli)“\", je mnohými lidmi považována za jedno z nejkrásnějších měst Itálie. Leží v Neapolském zálivu, mezi Vesuvem a vulkanickým územím Campi Flegrei. Historické jádro města, s obzvlášť velkým historickým a architektonickým významem, je cílem domácího i mezinárodního turismu. V roce 1995 bylo zapsáno do seznamu světového dědictví UNESCO.\n\nNeapolské panorama, stejně jako zdejší typické produkty, se počítají mezi nejznámější symboly Itálie v obecném povědomí.\n\nJméno města pochází ze staré řečtiny, kde νέα πόλις, \"nea polis\" znamená „nové město“.\n\nHistorie Neapole je dlouhá a pestrá, oblast byla osídlena již od doby kamenné. První řecké osady byly založeny v oblasti Neapole v 2. tisíciletí př. n. l. Na konci řeckého temného období zde kolem 9.-8. století př. n. l. prosperovala větší pevninská kolonie, původně známá jako Parthenopé. Tato řecká kolonie byla obnovena jako Neapolis v 6. století př. n. l. a hrála potom důležitou roli ve Velkém Řecku, tj. společenství řeckých osad na Apeninském poloostrově.\n\nŘecká kultura v Neapoli byla důležitá pro pozdější římskou společnost. Když se město stalo součástí římské republiky v její centrální provincii, rozvinulo se jako důležité kulturní centrum. Příkladem politické a kulturní svobody v Neapoli je Vergilius. Neapol je mikrokosmem evropských dějin, protože viděla několik civilizací přicházet a odcházet, přičemž každá v ní zanechala stopy také v oblasti umění a architektury. Byla postupně hlavním městem vévodství, království a říše a byla prvořadým kulturním centrem, zejména během renesance a humanismu v 17. až 19. století. Během neapolské války Neapol podporovala sjednocení Itálie.\n\nPrvní řecké osady vznikaly na území dnešní Neapole ve 2. tisíciletí př. n. l. Prvním předchůdcem dnešního města byla kolonie \"Parthenopé\", založená na kopci \"Pizzofalcone\" (dnes Monte Echia) kolem roku 700 př. n. l. obyvateli z nedalekých řeckých Kúm. Parthenopé bylo v řecké mytologii jméno sirény. Mýtus vypráví, že ji moře mrtvou vyplavilo na břeh u skalnatého ostrůvku Megaride (dnes spojeného sypanou hrází s pevninou). Stalo se tak poté, co se do jeho vln vrhla, když se jí nepodařilo očarovat svou písní Odyssea. Parthenopé zde byla pohřbena a na jejím hrobě byl slaven její kult s každoročními dary a obětmi býků. Město se brzy se svou mateřskou metropolí Kúmami rozešlo a stalo se jejím konkurentem. Potom však Partenopé zažilo úpadek pod hegemonií Etrusků v Kampánii během 5. století př. n. l.\n\nNedávné archeologické objevy podávají svědectví, že již v 6. století př. n. l. (ne až v roce 470 př. n. l. po bitvě u Kúm, jak se soudilo dříve) bylo město obnoveno a nová městská osada Neapolis (v klasické řečtině \"Νεάπολις\") byla založena ve vnitrozemí. Ta se nakonec stala jedním z předních měst ve Velkém Řecku. Prvotní centrum Parthenopé na kopci \"Pizzofalcone\" se začalo nazývat prostě \"Palaipolis\" (latinsky: \"Palaepolis\"), \"staré město\". Nejpozději v době 2. punské války již byla Neapolis silně opevněna, takže kartaginský vojevůdce Hannibal musel od města, které v té době bylo spojencem Říma, odtáhnout. Dalšími významnými stavbami ve městě byly Odeon, divadlo a chrám městských patronů Dioskúrů, božských dvojčat Kastóra a Polydeuka. Ačkoli byla Neapolis podmaněna nejprve Samnity během 5. století př. n. l. a poté Římany, zachovala si dlouho svou řeckou kulturu (významným pozůstatkem řeckého vlivu je též skutečnost, že se moderní Neapolitáni stále označují jako \"Partenopei\", \"Parthenopejci\").\n\nV roce 326 př. n. l. v průběhu samnitských válek Římané dobyli Neapol. V římské době bylo město prosperujícím střediskem helénistické kultury, která přitahovala Římany, kteří chtěli zdokonalit svou znalost řecké kultury. Příjemné klima z něj činilo známé letovisko, o kterém se zmiňuje Vergilius. Město se pyšnilo četnými luxusními vilami, které lemovaly pobřeží od Pozzuolijského zálivu až po Sorrentský poloostrov. Dnešní rezidenční čtvrť Posillipo na severním pobřeží Neapolského zálivu převzala své jméno od ruin \"Villy Pausílypon\", což znamená v řečtině „pauza“ nebo „odpočinek od starostí“. Římané propojili město se zbytkem Itálie svými slavnými silnicemi, a také vyhloubenými horizontálními průchody, které propojily Neapol s Pozzuoli, rozšířili přístav a přidali veřejné lázně a akvadukty ke zlepšení kvality života v Neapoli. Ve městě se také konalo mnoho oslav svátků a různých společenských a sportovních akcí. V průběhu staletí hostila Neapol několik římských císařů, kteří zde trávili své volné chvíle mezi vládnutím, zmiňován bývá pobyt císařů Tiberia a Claudia. Roku 476 n. l. byl poslední nominální císař západořímské říše Romulus Augustus) sesazen germánským králem Odoakrem z kmene Skirů a uvězněn v Castel dell'Ovo.\n\nPodle křesťanské legendy přišli svatí Petr a Pavel do města, aby kázali. Křesťané hráli významnou roli v pozdních letech římské říše a z té doby existuje několik pozoruhodných katakomb, zejména v severní části města. První křesťanské baziliky byly postaveny právě vedle vchodů do katakomb. Velmi populární patron města sv. Januárius (italsky: \"San Gennaro\") byl sťat v roce 305 v nedalekém Pozzuoli a od 5. století byl připomínán bazilikou \"San Gennaro extra Moenia\". Také katedrála v Neapoli je zasvěcena tomuto světci.\n\nV průběhu 6. století Neapol značně trpěla během gótských válek mezi Ostrogóty a Byzantinci. V roce 536 se město rozhodlo vzdorovat byzantské invazi. Nicméně vojáci vojevůdce Belisaria město obsadili vniknutím do jeho akvaduktu. S vrtkavým válečným štěstím ve 40. letech 6. století nejprve ostrogótský král Totila donutil město kapitulovat vyhladověním při obléhání. Po kapitulaci s ním ale zacházel shovívavě. V 50. letech 6. století další významný byzantský vojevůdce Narses znovu připojil město k byzantské říši. Když v následujících letech Langobardové vtrhli do Itálie a značnou část jí dobyli, Neapol zůstala věrná Byzanci. V době langobardské invaze měla Neapol přibližně 30 000 až 35 000 obyvatel.\n\nOd počátku 7. století vláda nad Neapolí prošla složitým postupným vývojem od vévodství coby byzantské provincie (themy), kdy \"ducatus Neapolitanus\" byl vojenským velitelem města, přes polosamostatné vévodství na byzantské říši \"de facto\" nezávislé až po nezávislé vévodství s papežem jako svým suzerénem počínaje rokem 763.\n\nV roce 615, za krátké vlády Giovanniho Consina, který si uzurpoval vévodský titul, se Neapol poprvé vzbouřila proti exarchovi z Ravenny, zplnomocněnému zástupci byzantského císaře v Itálii. Odpovědí na toto povstání byla první forma vévodství vytvořená ravennským exarchou Izákem Arménem v roce 638. Ale tento nový správní úředník pocházel ze zahraničí a zodpovídal se stratégovi sicilskému.\n\nV roce 661 vládl v Neapoli se souhlasem císaře Konstanta II. vévoda Basileos, první vévoda narozený ve městě, jehož poddanost císaři se ale brzy stala pouze nominální. V roce 763 vévoda Štěpán II. vyměnil svou loajalitu vůči byzantskému císaři za poddanství papeži. V roce 840 vévoda Sergius I. učinil titul vévody dědičným a od té doby byla Neapol \"de facto\" naprosto nezávislá. V této době bylo město vojenským střediskem ovládaným hlavně aristokracií válečníků a vlastníků půdy, a to přesto, že bylo nuceno vzdát se značné části svých vnitrozemských území ve prospěch sousedních Langobardů. Na rozdíl od dalších měst na pobřeží Kampánie jako Amalfi a Gaeta nebyla Neapol obchodnickým městem, ale disponovala slušnou flotilou, která se zúčastnila bitvy u Ostie proti Saracénům v roce 849. V každém případě Neapol se neváhala spojit s nevěřícími, pokud se to ukázalo jako výhodné: kupříkladu v roce 836 požádala Neapol o podporu Saracény, aby odrazila obléhání langobardskými vojáky pocházejícími ze sousedního vévodství Benevento. Poté, co vzrostl význam neapolských vévodů za vlády vévody-biskupa Athanasia a jeho nástupců, mezi nimiž kupříkladu Řehoř IV. a Jan II. se zúčastnili bitvy na řece Garigliano v roce 915, ztrácela Neapol v 10. století na důležitosti, až byla dobyta svým tradičním rivalem, Pandulfem IV. z Capuy.\n\nV roce 1027 daroval vévoda Sergius IV. hrabství Aversa skupině normanských žoldnéřů pod vedením Rainulfa Drengota, jehož podporu potřeboval ve válce s knížectvím Capua. Tehdy si vévoda nedokázal představit důsledky, ale toto prvotní normanské osídlení zahájilo proces, který nakonec vedl ke konci neapolské nezávislosti. Vévoda Sergius VII., poslední vládce nezávislých jihoitalských států, byl v roce 1137 přinucen ke kapitulaci Rogerem II. Sicilským. Sedm let před tím se Roger sám prohlásil za krále Sicílie. Pod novými vládci bylo město spravováno \"compalazzem\" (palatinem), s pouze malou nezávislostí ponechanou neapolskému patriciátu. V tomto období mělo město Neapol 30 000 obyvatel a bylo vydržováno svými državami ve vnitrozemí. Obchod byl převážně delegován na cizince, zejména z Pisy a Janova. S výjimkou kostela \"San Giovanni a Mare\" byly normanské stavby v Neapoli většinou sekulární, zejména hrady (\"Castel Capuano\" a \"Castel dell'Ovo\"), hradby a opevněné brány.\n\nKdyž v roce 1137 dobyli Neapol Normané, vévodství zrušili a město připojili ke Království sicilskému s hlavním městem Palermem, takže Neapol se dostala mimo centrum politické moci. Normanská dynastie Hauteville v přímé linii vymřela po meči smrtí sicilského krále Viléma II. v roce 1189. Vilém II. se před svou smrtí zavázal, že pokud zemře bez dědiců, přejde následnictví na jeho tetu Konstancii Sicilskou, manželku syna císaře Fridricha I. Barbarossy, Jindřicha. Získat sicilskou korunu bylo pro Jindřicha ale složitější – jihoitalští šlechtici si vybrali za krále Tankreda, vévodu z Lecce a vnuka sicilského krále Rogera II. Pět let trvalo Jindřichovi, než zlomil odpor normanských elit, a Sicilské království a město Neapol připadlo německému císařskému rodu Štaufů. Císař Fridrich II. Štaufský v roce 1224 založil Neapolskou univerzitu jako první univerzitu, založenou panovníkem. V roce 1266 papež postoupil sicilské království Anjouovcům (vedlejší větvi francouzského královského rodu Kapetovců), kteří přenesli hlavní město z Palerma do Neapole. Tento přesun hlavního města a přílišné množství daní způsobily nespokojenost sicilského obyvatelstva, které se v roce 1282 vzbouřilo v povstání známém jako Sicilské nešpory (\"vespri siciliani\"). V roce 1284 aragonský král Petr III., jenž uzavřel spojenectví se Sicilany, připojil ostrov ke svému království. Roku 1442 Aragonci dobyli také Království neapolské.\n\nRoku 1501 bylo Neapolské království dobyto Španěly. V průběhu válek o dědictví španělské ovládlo Neapol Rakousko (1707) a vlastnilo ji až do roku 1734, kdy se království stalo opět nezávislým. Pod vládou rodu Bourbonů se Neapol stala jednou z nejdůležitějších evropských metropolí. Ke konci 18. století byla Neapol dobyta oddíly revolučních Francouzů, vedenými generálem (a později císařem) Napoleonem Bonapartem, jenž později svěřil království (Neapol) svému bratrovi Josefovi a konečně svému švagrovi maršálu Muratovi. Roku 1815, po Muratově porážce v Neapolské válce, se Neapol vrátila do rukou Bourbonů.\n\nV roce 1860 bylo Království obojí Sicílie dobyto \"Tisícovkou\" Giuseppa Garibaldiho a připojeno k Italskému království.\n\nRoku 1973 vypukla ve městě vlivem špatných hygienických podmínek epidemie cholery, během níž zemřelo 30 osob. V roce 2008 Neapol smutně proslula tzv. odpadkovou krizí, když vedení města ani vyšší státní úřady nebyly dlouhodobě schopny pro nedostatek kapacit skládek a spaloven zajistit odvoz odpadků, které se tak hromadily v ulicích.\n\nNeapol je častým cílem turistů jako výchozí bod pro návštěvu pamětihodností v okolí, jako je např. Vesuv, Pompeje, Královská rezidence Caserta, ostrovy Capri, Ischia či pobřeží Amalfitana. Ale i město samotné je bohaté na rozsáhlé umělecké a architektonické dědictví a bylo v posledních letech vyhledávané i díky každoročnímu \"květnu pamětihodností\" (\"Maggio dei Monumenti\") a dalším turistickým a kulturním aktivitám.\n\nNeapol je proslulá svými hrady. Stojí tu Castel dell'Ovo („Hrad vejce“), jenž je součástí slavného panoramatu zálivu; dále Kapujský hrad, vystavěný Vilémem I. Zlým na východním konci bývalé hlavní starověké východo-západní komunikace (\"decumanus, Via Decumana\") – dnes ulice Via dei Tribunali; také Castel Nuovo („Nový hrad“), jenž vévodí Radničnímu náměstí (Piazza del Municipio) a konečně Castel Sant'Elmo („Hrad sv. Eliáše“), tyčící se nad městem na vrcholku kopce Vomero společně s kartouzou sv. Martina.\n\nCastel dell'Ovo – své jméno odvozuje od středověké pověsti, jež říká, že antický básník Vergilius byl mimo jiné i velkým kouzelníkem a vlastnil čarovné vejce. To prý ukryl do základů stavby a ve chvíli, kdy by bylo rozbito, hrad by se zřítil a městu by to přineslo zkázu. Jádro nejstaršího osídlení zde založili v 6. století př. n. l. řečtí osadníci z ostrova Rhodu, kteří své obchodní osadě dali jméno Parthenopé (viz výše). Později v 1. století n. l. zde římský konzul L. L. Lucullus zbudoval výstavnou \"villu\" (pozdější \"Castellum Lucullanum\"), kterou v 1. pol. 5. století n. l. opevnil císař Valentinianus III.. Roku 476 sem byl vykázán na dožití sesazený poslední císař římský, Romulus Augustus, jenž tu o několik let později zemřel. Po různých peripetiích byl ve 12. století Normany postaven středověký hrad, později přestavěný aragonskými panovníky. V současnosti se tu konají výstavy a sympozia; vstup pro veřejnost je volný. Velmi působivá je rybářská vesnice, která vyrůstá na základech budovy.\n\nKapujský hrad (\"Castel Capuano\") byl postaven v roce 1153 Vilémem I. Sicilským, a i když byl zamýšlen jako královské sídlo, zažil jen velmi málo dvorního dění. Tehdejší Sicilské království mělo totiž své hlavní město v Palermu. Římskoněmecký král a císař, Fridrich II. Štaufský se často v Neapoli zdržoval a hradu, strategicky umístěnému na hlavní přístupové cestě do města, věnoval svou péči. Po příchodu vládců z aragonské dynastie byla Kapujská brána umístěna přímo před Kapujský hrad. Ta dnešní, renesanční, byla postavena nedaleko sochy krále Ferdinanda Aragonského, díla mistra Giuliana da Maiano. Za vlády španělského místokrále Dona Pedra z Toleda, byly s hradem spojeny královské soudní budovy. Na dalších 500 let se jméno Kapujského hradu stalo synonymem soudního dvora. Teprve před několika lety začalo stěhování soudu do moderních mrakodrapů Řídícího centra (\"Centro direzionale\"), obchodně-kancelářského okrsku, zbudovaného východně od starého centra města.\n\nHrad Maschio Angioino (správněji \"Castel Nuovo\") byl zbudován mezi lety 1279–1282 Karlem I. z Anjou, který jej určil za hlavní palác své dynastie. Za dob jeho vnuka Roberta Moudrého tam pobývali mimo jiné i básníci Francesco Petrarca a Giovanni Boccaccio. Po aragonském vpádu byl hrad zcela přestavěn a ze staré stavby zbyla pouze kaple sv. Barbory. Mramorový vítězný oblouk mezi středovou a rohovou věží byl postaven v polovině 15. stol. Francescem Lauranou jako připomínka proslulého vstupu Alfonse V. (I.) Aragonského do města 26. února 1443. Vodní příkop, dnes vysušený, podle jedné pověsti prý hostil krokodýla, který žral nešťastníky zavřené v kobkách hradu, a dodnes se proto nazývá „Krokodýlí příkop“. Monumentální „Sál baronů“, kde se dnes konají schůze městské rady, býval také ústřední místností hradu. Název připomíná, že v roce 1487 zde byli uvězněni baroni, kteří se spikli proti Ferdinandovi Aragonskému. Dnes zde sídlí Městské muzeum. V jeho hlavním sále v prosinci 1294 abdikoval papež Celestin V. a tam byl také zvolen jeho nástupce Bonifác VIII., který mu však nedovolil z paláce odejít.\nHrad sv. Eliáše (dříve zvaný \"Belforte\") na vrcholku kopce Vomero pochází z doby okolo roku 1275, kdy dal podnět k jeho stavbě Karel z Anjou. Zcela přestavěn byl v letech 1538–1546 místokrálem Pedrem z Toleda, jenž ale zachoval jeho hvězdicový půdorys. Hrad byl dějištěm posledního zoufalého odporu zastánců Parthenopské republiky proti Bourbonům v roce 1799. Dnes je, díky své prostornosti, impozantnosti a nádhernému výhledu na panoráma města dějištěm různých mezinárodních akcí.\n\nKrálovský palác byl opěrným bodem neapolské moci od r. 1600 do r. 1946. Vystavěn byl z vůle místokrále Fernanda Ruíze de Castra, pod vedením architekta Domenica Fontany a několikrát přebudován dalšími vládci. Sály jsou přepychově zařízené a zdobené freskami v různých stylech. Obzvláště nádherné je mramorové „Schodiště cti“. Exotická zahrada byla vysazena roku 1841. Průčelí bylo na konci 19. stol. obohaceno o veliké sochy vládců Neapole: Roger II. Sicilský, císař Fridrich II. Štaufský, Karel I. z Anjou, Alfons V. Aragonský, císař Karel V., Karel III. Španělský, Joachim Murat, Viktor Emanuel II. Savojský.\n\nKrálovská rezidence Capodimonte byla postavena za vlády Karla III. v 18. století v již předtím existujícím loveckém revíru na stejnojmenném pahorku. Zde pobývali Ferdinand IV. a Joachim Murat; v roce 1950 byla budova věnována Národnímu muzeu, jak bylo původně zamýšleno. Nacházejí se zde díla od Michelangela, Rafaella, Botticelliho, Caravaggia a Tiziana, stejně jako významná sbírka porcelánu. Rozsáhlý park, který dokola obklopuje palác, je považován za zelené plíce města a zároveň je oblíbeným cílem místních rodin o víkendech.\n\nNárodní archeologické muzeum v Neapoli, původně Bourbonské královské muzeum, bylo nejdříve zamýšleno na pahorku Capodimonte jako výstavní síň pro sbírku tzv. farnesiánských mramorů (tj. římských soch – kopií řeckých bronzových originálů – sesbíraných během věků šlechtickým rodem Farnese), jež Karel III. zdědil po své matce Alžbětě. Při objevu měst zasypaných výbuchem Vesuvu, Pompejí a Herculanea, přimělo velké množství zachráněných nálezů a pozůstatků výbuchu panovníka k vytvoření tzv. Muzea posledního odpočinku v Largo delle Pigne, v budově ze 17. stol. (dříve sloužící jako kasárny kavalerie a poté dočasně jako sídlo Neapolské univerzity). Adaptační práce se protáhly až do roku 1818 a byl to tedy až Ferdinand IV. (I.), kdo muzeum poprvé spatřil v celé kráse. V současnosti obsahuje tři rozsáhlé kolekce předmětů: krom zmíněných farnesiánských mramorů a artefaktů vykopaných v Pompejích a Herkulaneu i jednu z nejvýznamnějších egyptských sbírek, včetně několika velmi dobře zachovalých mumií. Muzeum je považováno za vůbec nejvýznamnější archeologické muzeum v Evropě.\nTeatro San Carlo (Divadlo sv. Karla), slavnostně otevřené 4. listopadu 1737 je dnes nejstarší činnou operní scénou v Evropě. Mezi umělecké šéfy divadla patřili např. skladatelé Gioacchino Rossini a Gaetano Donizetti. Svými rozměry a celkovým pojetím se stalo prototypem všech ostatních operních divadel. V roce 1816 muselo být v důsledku požáru restaurováno a částečně přestavěno v klasicistním stylu (zejména průčelí a dvorana). Právě kolem tohoto divadla se utvořila celoevropsky proslulá neapolská operní škola, jejíž členové zformovali žánr opery tak, jak ho známe dnes.\n\nDíváme-li se na město z výšky, první věc, které si určitě všimnete je velký počet kopulí a křížů, které svědčí o množství kostelů. Neapol 18. stol. bývala označována jako \"„la città dalle 500 cupole“\" (město pěti set věží). Nicméně i dnes je situace taková, že město má největší počet sakrálních staveb na světě.\n\nMezi hlavní se počítá klášter sv. Kláry, v samém srdci historického centra města, postaveného v letech 1310 až 1340 z vůle Roberta z Anjou. Na původních gotických základech byla v 17. stol. provedena barokní přestavba, než byla stavba v roce 1943 téměř úplně zničená při masivních náletech Spojenců a celkově restaurována ve své původní gotické podobě. Interiér, jenž hluboce zapůsobí svou prostorností a prostotou, obsahuje hrob krále Roberta za hlavním oltářem a mezi pohřbenými v kapli jsou také hroby královny Marie Kristýny Savojské a národního hrdiny Salva d’Acquisto.\nZnačné umělecké hodnoty je majolikový ambit Klarisek, zahrada ohraničená arkádou nově vyzdobená barevnými majolikovými dlaždicemi z 18. stol.\n\nNový kostel Páně (je tak nazýván aby byl odlišen od Starého kostela Páně) je umístěn na stejnojmenném náměstí, v blízkosti sv. Kláry. Slavnostně vysvěcen roku 1597, byla požadována jezuity a postavena na místě, kde se již nacházel palác Sanseverino knížete ze Salerna. V čistém barokním slohu, je bohatě zdobený interiér se zlatým štukováním, sochy a freska (většina z nich je od mistra Belisaria Corenzia). Je zde vzdána pocta mnohým světcům, mezi nimi např. sv. Ignác z Loyoly a Josef Moscati. Průčelí, které patřilo původnímu paláci, je vyvedeno technikou piperno, s kvádry ve formě diamantu, jenž o tři desítky let předešel přibližně stejný ferrarský Diamantový palác.\n\nNeapolský dóm je stavba největší důležitosti na historické mapě. Na jeho místě dříve pravděpodobně stával chrám boha Apolóna, a první katedrála byla realizována za Konstantina ve 4. stol. Samotný dóm byl postaven za vlády Anjouovců, ale byl postupně přetvářen během staletí a to až do bodu, kdy byl souborem mnoha rozličných slohů: novogotické průčelí zkonstruované v 19. století, portály v květnaté gotice, interiéry jsou z velké části barokní: zejména Cappella del Tesoro (kaple Pokladů) je v čistém slohu napoletánského baroka. Střed kostela, kaple, ukrývá bronzovou sochu sv. Januária a 51 stříbrných soch „spolupatronů“. Zmíněný poklad je tvořen z rozličných darů od panovníků a bohatých věřících, mezi nimiž dominuje stříbrná mitra od Mattea Tregliy posázená drahokamy. V Kapli je také přechovávána lebka světce a především nádobka obsahující jeho krev, nejznámější „zázračný“ předmět.\n\nKostel sv. Dominika je též dílem vrstvení stylů: postaven v letech 1283–1324 za vlády Karla II. z Anjou, pak po několika rozvratech a zmatcích v 17. století restaurován v barokním slohu, ale v 19. stol. byla snaha vtisknout kostelu jeho původní gotickou podobu. V Cappellone del Crocifisso (Kaple ukřižování) je schována právě (ovšem) stůl ze 13. století zobrazující krucifix, který podle pověsti promluvil k Tomáši Akvinskému, tehdy již studentem teologie v přilehlém klášteře, v té době Universitě. Sakristie je vyzdobená freskami s motivem \"vítězství řádu dominikánů\" (jenž přebýval právě v tomto chrámu) od Francesca Solimeny a také jsou zde pochováni panovníci a urození z aragonské dynastie.\n\nBazilika svatého Františka z Pauly (\"San Francesco di Paola\") leží na náměstí Piazza del Plebiscito naproti Královského paláce. Jde o stavbu z počátku 19. století (dokončen 1816), která se podobá římskému Pantheonu.\n\nCappella Sansevero byla pravděpodobně postavena Giovanem Franceskem di Sangro vévodou z Torremaggiore roku 1590 a následně určena jeho vnukem Alessandrem k umístění hrobů rodiny San Severo. Mezi nepřeberným množstvím významných soch, v letech 1744 až cca 1770 od Raimonda di Sangro, VII. knížetem z Sansevera, se vyjímají zejména \"La Pudicizia\" (Cudnost) od Antonia Corradiniho, pro svou smyslnost, a známé dílo \"Zahalený Kristus\" (Cristo Velato) od Giuseppa Sanmartina z r. 1753 v němž se ukázala schopnost uměleckého ztvárnění efektu splývajícího mramorového roucha na těle Krista: dílo lákalo Canovu při jeho neapolském pobytu, tak mocně, že se pokoušel je koupit, nicméně marně. Před několika lety, neapolská novinářka Clara Miccinelli v jistém neapolském notářském archivu vystopovala smlouvu, kterou kníže di Sansevero uzavřel se sochařem, z níž jasně vyplývá, že plátěné roucho vytvořil kníže procesem mramorování tkaniny jím vynalezeným. Sammartino, jenž vytesal Krista, měl za úkol dočistit roucho, broušením a leštěním. Viz knihu: Clara Miccinelli: \"Il tesoro del Principe di Sansevero\" – Ed. SEN 1984.\n\n\"Počet obyvatel (v tis.)\"\nFotografové zachycovali pohledy na Sorrento, Capri a archeologicky proslavené lokality jako jsou Pompeje nebo Agrigento, ale také výjevy všedního života ve městě s velkými kontrasty mezi chudobou a bohatstvím. Do konce 19. století zde působili umělci jako například Calvert Richard Jones, Firmin-Eugène Le Dieu, Gustave Le Gray, George Wilson Bridges, Giorgio Sommer, Giuseppe Incorpora nebo Luigi Sacchi.\n\n\n"}
{"id": "54658", "url": "https://cs.wikipedia.org/wiki?curid=54658", "title": "Dálnice D3 (Slovensko)", "text": "Dálnice D3 (Slovensko)\n\nDálnice D3 (slovensky \"Diaľnica D3\") je částečně zprovozněná dálnice v severozápadní části Slovenska. Po dokončení by měla mít 60,8 kilometru a spojovala by Žilinu s hraničním přechodem Skalité do Polska. Dálnice bude součástí evropské silnice E75.\n\nDálnice je ve výstavbě od 24. dubna 1996. V současnosti je v provozu 35 km dálnice. Národná diaľničná spoločnosť v roce 2010 odhadovala dokončení dálnice v roce 2018, v roce 2016 bylo plánované dokončení posunuto na rok 2023. \n\nTrasa úseku Hričovské Podhradie – Žilina, Strážov  začíná v místě budoucí dálniční křižovatky Hričovské Podhradie, kde se dálnice D3 bude napojovat na dálnici D1. Dálnice odtud vedie severovýchodním směrem a na 2. kilometru se nachází výjezd na žilinské letiště. Cesta dále vede okolo obce Dolný Hričov a estakádou okolo Horného Hričova se dostáva do bezprostřední blízkosti řeky Váh a cesty I/18. Po 7,53 km úsek končí napojením na I/18 západně od centra Žiliny.\n\nÚsek Hričovské Podhradie – Žilina, Strážov byl ve výstavbě od 7. října 2005. Jeho kategorizace je podle \"STN 736101\" D26,5/100, tedy šířka cesty je 26,5 metru a návrhová rychlost 100 km za hodinu. Výjimku tvoří 200 metrů dlouhý úsek na km 6,650 až 6,850, kde je těleso dálnice užší o dva metry (kategorie D24,5/100). Součástí stavby je spolu 21 mostními objekty v celkové délce 4786,8 metrů, z toho 9 leží přímo na dálnici a dosahují spoločné délky 2601 metrů.\n\nÚsek byl zařazen částečně do provozu v polovičním profilu v délce 4 km 12. ledna 2007. Zbytek cesty, stejně jako druhý profil dříve vybudované části byl otevřen 6. června 2008. Stavební náklady na výstavbu se vyšplhaly na hodnotu 6 miliard slovenských korun.\n\nSoučástí jedné dálniční mimoúrovňové křižovatky je také úsek silnice, který byl v minulosti formálně samostatným dálničním přivaděčem. Jedná se o bývalý dálniční přivaděč PD 11 v okrese Žilina mezi silnicí III/018262 a dálnicí D3 u obce Dolný Hričov s délkou 0,675 km.\n\nDruhý bývalý dálniční přivaděč PD 12 s délkou 0,099 km v okrese Čadca spojoval hraniční přechod do Polska a zatím nedostavěný úsek dálnice D3 u obce Skalité.\n\n"}
{"id": "54661", "url": "https://cs.wikipedia.org/wiki?curid=54661", "title": "Pavel Kindlmann", "text": "Pavel Kindlmann\n\nprof. RNDr. Pavel Kindlmann, DrSc. (* 29. listopadu 1954) je vyučující na Ústavu životního prostředí Přírodovědecké fakulty Karlovy univerzity. Vystudoval teoretickou kybernetiku na Matematicko-fyzikální fakultě Univerzity Karlovy.\n\nV rámci výzkumu se zabývá ekologií terestrických orchidejí, ekologií mšic a jejich predátorů, dynamikou populací, stabilitou ekologických společenstev, studiem a modelováním systémů dravec-kořist a ochranou přírody a biodiverzity. Je (spolu)autorem několika odborných knih a učebnic a řady odborných i popularizujících článků.\n\nJe ženatý a má dvě děti. Mimo vědecké práce se věnuje svému jihočeskému hospodářství.\n\n\n"}
{"id": "54662", "url": "https://cs.wikipedia.org/wiki?curid=54662", "title": "MOD", "text": "MOD\n\nMOD je oblíbený zvukový formát pro uskladnění hudby na počítačích a je prvním originálním typem modulového souboru. Tento formát byl původně vytvořen tak, aby byl snadno hratelný na hardwaru domácího počítače Amiga. Díky tomu měl jeho pomalý 16/32bitový procesor Motorola 68000 jen velmi málo práce.\n\nByl generován prvním hudebním sekvencerem SoundTracker (známým také jako \"ProTracker\" nebo \"FastTracker\"). V pozdějších variantách formátu používal až 32 hlasů. Nástroje mají jednoduché úrovně hlasitosti. Vzorky a nástroje korespondují v poměru jedna ku jedné. Originální SoundTracker měl jen 15 nástrojù, ale další sekvencery až 31 nástrojů.\n\nMinimální časový rámec MOD souboru je 0,02 sekundy, protože originální software využíval \"VSync\" monitoru, který běžel v 50 Hz časovacím cyklu.\nKaždá stopa měla pro sebe až 64 řádek, každá řádka trvala 0,02 sekundy času při běžném nastavení rychlosti.\n"}
{"id": "54683", "url": "https://cs.wikipedia.org/wiki?curid=54683", "title": "Palermo", "text": "Palermo\n\nPalermo () je páté největší italské město, hlavní město oblasti Sicílie a Metropolitního města Palermo. Konurbace kolem Palerma má okolo miliónu obyvatel. Průměrná nadmořská výška je asi 1 m.\n\nRozlehlé město leží v uměle zavlažované nížině Conca ď Oro (Zlatá mušle), lemované pahorky. Pro historické jádro je typická kombinace normanské a orientální architektury, baroka, historických zahrad a parků.\n\nMěsto založili v 7. století př. n. l. Féničané jako obchodní překladiště, později zde Řekové vybudovali přístav s názvem \"Panormos\" (v překladu značí „přístav pro všechny“). V roce 254 př. n. l. dobyli město Římané, před tím zde pobývali Kartáginci. Po zániku římské říše Palermo převzali Vandalové, následně Ostrogóti, v roce 535 se stalo součástí Byzantské říše. V té době obyvatelstvo Palerma tvořili především Římané, Řekové a Kartáginci. V roce 831 dobyli město Arabové. V této době žilo ve městě okolo 300 000 obyvatel. V roce 1072 získali Palermo Normané. Roger I. vybudoval přepychový královský palác s proslulou Capellou Palatinou. Za normanské nadvlády zažilo město období největšího rozkvětu. Ve městě žili v toleranci Arabové, Byzantinci i Židé. Po vymření normanské dynastie v roce 1194 přešla vláda do rukou Štaufů, po nich v roce 1266 získali město Anjouovci. Jejich nadvláda skončila v roce 1282 lidovým povstáním nazývaným sicilské nešpory. Palermo a celou Sicílii následně ovládli Aragonci. Spravovali ji prostřednictvím místokrálů. V 18. století se Palermo dostalo pod nadvládu Neapole a následně Bourbonů. V roce 1860 město obsadil Garibaldi a od roku 1861 se stalo součástí Italského království a následně Itálie. Od roku 2015 je město zapsané na seznamu Světového kulturního dědictví UNESCO.\n\n\n\n\"Počet obyvatel\"\n\n\n"}
{"id": "54696", "url": "https://cs.wikipedia.org/wiki?curid=54696", "title": "Okres Güssing", "text": "Okres Güssing\n\nGüssing je okresem rakouské spolkové země Burgenland. Jeho centrem je město Güssing.\n\nBurgenlandský okres Güssing najdeme v jižní části rakouské spolkové země Burgenland. Jeho poloha v rámci Burgenlandska by se dala také popsat jako „druhý odspoda“. Na jihu sousedí s okresem Jennersdorf, na severu s okresem Oberwart. Jeho západní hranice je se Spolkovou Zemí Štýrsko, na východě pak hranice okresu tvoří také státní hranici s Maďarskem.\n\nOkres leží v jižní, výše položené části Burgenlandska. Nadmořská výška na většině území okresu je 200-500 metrů. Významnou řekou je například Strem, která protéká mimo jiné také okresním městem.\n\nRozloha okresu je relativně malá- jenom 485,44 km². Na tomto malém území žilo v roce 2001 také velmi málo obyvatel - 27 199. Hustota zalidnění dosahuje pouhých 56 obyvatel/km². Na území okresu najdeme 28 obcí a měst.\n\nabecedně\n"}
{"id": "54703", "url": "https://cs.wikipedia.org/wiki?curid=54703", "title": "Raný novověk", "text": "Raný novověk\n\nPojmem raný novověk se v evropském dějepisectví rozumí obvykle epocha vymezená koncem středověku a francouzskou revolucí (jako symbolická mezní data se často udávají roky 1492 a 1789).\n\nPeriodizace dějin je vždy určitou dodatečnou konstrukcí, která vychází ze zájmu vymezit oblast historického zájmu. Popisované skutečnosti se ale může pouze přibližovat. Počátek ani konec dané epochy není možné vymezit jednotlivým rokem a v různých oblastech se taková periodizace může i značně lišit.\n\nV evropských dějinách se raný novověk vyznačuje třemi událostmi, které jsou pro něj typické a které lze označit jako signál pro jeho počátek. Je to:\n\nS kulturním znovuobjevením antiky v renesanční a humanistické filosofii a umění se šíří také nový obraz člověka, který vystupuje jako individuum se svými schopnostmi. Nejprve je možné tento posun pozorovat v Itálii, kde se začíná prosazovat již ve 14. století a dochází svého vrcholu ve Florencii 15. století; na začátku 16. století se již rozšíří do celé Evropy. Důležitou úlohu zde sehráli též učenci, kteří byli nuceni při dobytí Konstantinopole roku 1453 utéci do Evropy, kam sebou přinesli mnoho z pokladů antické vzdělanosti, které zůstaly na Západě pozapomenuty. Kulturní změně výrazně napomohl také Guttenbergův vynález knihtisku téhož roku, který umožnil masovější výměnu myšlenek.\n\nHumanisté s novou znalostí klasických jazyků novým způsobem poznávají především Písmo svaté, jehož kritické vydání vydává Erasmus Rotterdamský. Nové studium Písma pak má vliv na reformaci, která propuká v německy mluvících zemích po roce 1517, kdy Martin Luther (dle nepotvrzené legendy) věší svých 95 tezí na vrata wittenberského kostela. Tyto teze představuje Luther roku 1521 na wormském sněmu císaři Karlu V., nad jehož říší „slunce nezapadalo“. Do této říše patřila i území Nového světa, který roku 1492 objevil Kryštof Kolumbus. Téhož roku také dobytí Granady ukončilo španělskou reconquistu.\n\nNámořní objevy začínaly úsilím Portugalců; již roku 1415 vyslal Jindřich Mořeplavec expedici, aby objevila námořní cestu do Indie. To se podařilo roku 1498 Vaskovi de Gama. Zaoceánské výpravy měly epochální vliv na vnímání světa a jeho podoby ze strany člověka.\n\nKonec raného novověku a počátek moderních dějin se kryje s francouzskou revolucí, která začíná roku 1789. I tato revoluce byla důsledkem předchozího duchovního hnutí, osvícenství, které ovlivnilo již americkou válku za nezávislost. Revolucí ve Francii padl starý režim a postupně se změnily formy vlády v celé Evropě. V Německu se konec raného novověku ztotožňuje s koncem Svaté říše římské. V českých zemích je pak konec raného novověku stanoven na rok 1792, kdy zemřel německý císař a český král Leopold II. Jeho smrtí končí v českých zemích vláda tzv. osvícenského absolutismu.\n\nZ politického pohledu byl pro raný novověk rozhodující střet mezi protestantstvím a katolictvím, který vyústil ve třicetiletou válku. V Evropě dochází ke konfesionalizaci, dochází ke vzniku nového typu státu. Raně novověký stát je vymezený na rozdíl od středověkého státu (pro který byl typický vztah mezi lenním pánem a vazalem) teritoriálně a představuje jej panovník, který tomuto území vládne. Zároveň dochází také k modernizaci výrobních procesů. Konfesně motivované války vedly k tomu, že katolíci i protestanti se začali navzájem považovat za rovnoprávné skupiny obyvatelstva.\n\nPřevládající formou vlády je absolutismus, který napomáhá ke vzniku nové společenské formy, merkantilismu. Absolutistický panovník se vymezuje oproti svým poddaným a chápe se jako personální ztělesnění státu (srov. se slavným výrokem Ludvíka XIV.: „Stát jsem já.“). Král Fridrich II. Pruský jakožto představitel osvícenského absolutismu se oproti tomu považuje za „nejvyššího služebníka státu“.\n\nDo raného novověku spadají také čarodějnické procesy, které končí teprve s nástupem nové epochy. Nastupující formou vlády se stane demokracie, která se (dočasně či trvale) prosazuje jak po francouzské revoluci, tak po americké válce o nezávislost.\n\nZe společenského pohledu se tento věk vymezuje jako konec feudalismu, který spočíval ve vlastnictví pozemku či statku lenním pánem a jeho udělování vazalům či nevolníkům. Spolu s tím končí také epocha cechů a stavů a jejich postavení ve městě. Expanze evropských států na nově objevená území vedla také ke změně struktur světového obchodu. Dosavadní struktury byly vystřídány kolonialismem a zámořským obchodem, v němž hrály hlavní úlohu velmoci Španělsko, Portugalsko, Nizozemí, Velké Británie a Francie.\n\nVelké zisky přicházejí z nových stříbrných nalezišť v Novém světě, dosavadní hornictví stříbra v Evropě upadá; toto postihuje zvláštním způsobem těžbu stříbra a cínu v Čechách a Sasku. Zisk kapitálu založený na obchodu dává společenskému systému název merkantilismus, který je označován též jako raný kapitalismus.\nDochází ke změně pracovních postupů, vzniká manufaktura. Tyto změny připravovaly půdu pro industrializaci a kapitalismus.\n\nZásadní změnu z hlediska industrializace přinesl vynález parního stroje Jamesem Wattem v 18. století. Parní stroj umožnil větší produktivitu, zvláště v železářském průmyslu. Díky němu se pak v další epoše rozvine železnice.\n\nVedle obecného vývoje se raný novověk oproti předchozí epoše vyznačuje také jasným a podstatným způsobem ve vědě. Zámořské objevy a výpravy změnily od antiky nezměněný obraz světa – v letech 1519 až 1521 podnikl Fernão de Magalhães první cestu kolem světa. Následkem byl rozvoj kartografie; roku 1492 zkonstruoval Martin Behaim první zemský glóbus (dosud ovšem bez Ameriky). Tyto objevy položily základ mocenského vzestupu španělského a portugalského dominia a po jejich úpadku v průběhu 17. století výstavbu anglického, francouzského a nizozemského koloniálního systému. Na objevu mnoha charakteristik Země mají také velký podíl výpravy Jamese Cooka.\n\nDůležitý je též rozmach astronomie podmíněný vynálezem dalekohledu; mezi nejvýznamnější astronomy patří Tycho Brahe, Mikuláš Koperník, Johannes Kepler nebo Galileo Galilei. Na základě jejich objevů a teorií je překonán antický geocentrický obraz vesmíru a vzniká nový, do jehož středu je postaveno Slunce. Tento heliocentrický model je pak podpořen i Newtonovou teorií gravitace.\n\nVelké pokroky dělá též medicína. K nejdůležitějším jejím představitelům patří Paracelsus a Bartolomeo Eustachi.\n\nZákladní jednotkou společnosti v raném novověku nebyla rodina, která vzniká v podobě, v jaké ji známe, teprve v 18. století, nýbrž dům. Domem se ovšem nerozumí pouze vymezený či ohraničený prostor určený k obývání, nýbrž také společenství osob představované nejen pánem domu se ženou a jejich dětmi, ale všemi, kdo bydleli pod střechou domu a podléhali pravomoci pána domu. K tomuto společenství patřili vlastní, nevlastní i nemanželské děti, příbuzní, podruzi a výměnkáři, čeleď – čeledínové a děvečky, většinou svobodní, kteří vstupovali do služeb domu pouze na určitou dobu.\n\nDům byl součástí vyššího mocenského celku, takže ačkoli řešení sporů uvnitř domácnosti příslušelo pánu domu, přesto se sám mohl dostat před soud. Dům náležel do tržní sítě, pán domu byl zároveň také zaměstnavatelem, který ovšem musel dbát na pravidla daná uskupením, které sdružovalo stejné profese. Dům byl také součástí vesnické obce, v jejímž rámci řešil společné záležitosti (obrana, voda apod.). V domě dosud není rozdělena oblast zaměstnání a soukromého; na soukromý život nezbývá v podstatě ani prostor ani čas. K oddělování místa zaměstnání a života dochází teprve s byrokratizací a vznikem úřednické vrstvy na konci 18. století.\n\nVelikost domu odpovídala činnosti, které se dům věnoval; tato velikost byla ovšem proměnlivá. Velká venkovní rodina s mnoha dětmi je mýtem, neboť průměrný počet dětí pána domu v domě se pohybuje kolem tří. Dětí se rodilo více, avšak dětská úmrtnost byla velmi vysoká – 15. roku života se dožilo pouze 50–60 % dětí. Počet dětí narozených průměrně na rodinu se tak pohyboval mezi sedmi až osmi. Jednotlivé domácnosti obvykle neměly dům pouze pro sebe; na každý dům připadalo podle dochovaných pramenů asi 2,3 domácnosti.\n\nDomácnost fungovala na patriarchálním základě, avšak každý v ní měl své místo, práva a povinnosti, které vyplývaly z nutnosti uživit se a přežít. Povinnosti pána domu se obracely jednak dovnitř domu, jednak navenek; zároveň není možné oddělovat příbuzenské a zaměstnanecké vztahy, neboť sféra zaměstnání i soukromí dosud nebyly odděleny. Ostatní členové domácnosti pomáhají v zajištění živnosti. Paní domu pak má povinnosti, které se týkají udržování domácnosti, vaření; dále také pomáhala s pracemi, kterými se domácnost živila.\n\n\n"}
{"id": "54704", "url": "https://cs.wikipedia.org/wiki?curid=54704", "title": "Okres Jennersdorf", "text": "Okres Jennersdorf\n\nOkres Jennersdorf je nejjižnějším okresem rakouské spolkové země Burgenlandu. Jeho centrem je město Jennersdorf.\n\nÚzemí okresu se k jihu postupně zužuje, z 16 až na 3 km. Z Burgenlandských okresů sousedí okres Jennersdorf pouze s okresem Güssing na severu. Na západě sousedí se Štýrskem , jižní a východní hranice je zároveň také hranicí státní a to s Maďarskem (východ) a Slovinskem (jih). Na území okresu se nachází trojmezí Maďarsko-Rakousko-Slovinsko.\n\nOkres leží v jižní, výše položené části Burgenlandu. Nadmořská výška na většině území okresu je 200-500 metrů. Významnou řekou je hlavně řeka Raab (Rába), která protéká mimo jiné také okresním městem a teče dále do Maďarska.\n\nRozloha okresu je pouhých 253 km² (pro srovnání- město Brno 230 km²). Na této ploše žije 17 376 obyvatel (srovnatelné s lidnatostí mnohých českých okresních měst). Hustota zalidnění je 69obyvatel/1km². Okres se skládá z 12 měst a obcí.\n\n"}
{"id": "54706", "url": "https://cs.wikipedia.org/wiki?curid=54706", "title": "Janov (Itálie)", "text": "Janov (Itálie)\n\nJanov ( , ligursky \"Zena\") je italské město, hlavní město oblasti Ligurie a provincie Genova. V minulosti byl významným přístavem ve Středozemním moři a hlavním městem mocné a bohaté Janovské republiky. I dnes je nejdůležitějším italským přístavem, jedním z největších ve Středozemním moři a v Evropě. Je sídlem univerzity, založené 1481, dalších vysokých škol, kulturních institucí a arcibiskupství.\nJanov má obyvatel a je šestým největším italským městem (po Římě, Milánu, Neapoli, Turínu a Palermu).\n\nV roce 2004 se Janov stal stal Evropským hlavním městem kultury, v roce 2006 byla část historického centra Janova zapsána na seznam Světového dědictví UNESCO – ulice a přilehlé patricijské paláce . \n\nMěsto, které se táhne asi 35 km podél pobřeží Ligurského moře, je strmými svahy Apenin dodnes odříznuto od chudého a zčásti vylidněného vnitrozemí. Je tak přirozeně orientováno k moři, i když jeho význam jako obchodního a průmyslového centra v nedávné době poklesl.\n\nJako vynikající přirozený přístav v \"koleni\" (lat. \"genu\") pobřeží bylo město velmi dávno osídleno a nedávné archeologické vykopávky objevily řecké pohřebiště z 5.–4. století př. n. l.s luxusními předměty z Galie, Sicílie a snad i z Řecka. Roku 216 př. n. l. je dobyli a zničili kartaginci, vzápětí je však obnovili Římané, kteří zde měli hlavní opěrný bod v Ligurii. Roku 149 př. n. l. vybudovali \"Via Postumia\", která vedla do Placentie, Cremony a dále na východ. Roku 109 př. n. l. byla vybudována \"Via Aemilia\" z Placentie do Říma.\n\nV raném středověku si město vydobylo samosprávu a samostatnost, v 10. století se spojilo s Pisou ke společné obraně proti Saracénům a společně dobyli Sardinii. Už roku 1162 si Janované vybudovali první kolonie na pobřeží dnešního Maroka, ve 13. století otevřeli námořní spojení do Anglie a Flander a zmocnili se velké části obchodu na Iberském poloostrově. Neudržovali velké válečné loďstvo, ale stavěli a dodávali lodi a financovali španělské a portugalské výboje (Kanárské ostrovy, Tenerife). Jejich opěrným bodem v Levantě byl ostrov Chios a postavili řadu pevností na pobřeží Černého moře i podél Eufratu.\n\nJanovské úspěchy ovšem vyvolávaly rivality konkurentů, zejména Pisy a Benátek. Roku 1284 porazili Janované pisánské loďstvo u Melorie (blízko Livorna), o sto let později však utrpěli zdrcující porážku od Benátčanů v bitvě u Chiogge (jižně od Benátek). Janov pak na čas ovládala Francie, později Milán. Koncem 15. století objevili Janované v cizích službách Ameriku: Kryštof Kolumbus ve španělských, John Cabot v anglických. Roku 1528 se janovští občané vzbouřili a pod vedením Andrey Dorii svrhli francouzskou nadvládu a republikánské zřízení pak trvalo do konce 18. století.\n\nJanovská republika se zapojila do války o rakouské dědictví, a to na straně Francie a Španělska. V roce 1746 byl Janov obléhán Rakušany. Od roku 1797 podléhal Janov Francii a po Vídeňském kongresu (1815) patřil k Sardinskému království. Janovan Giuseppe Mazzini udržoval ve městě republikánského ducha, který se projevil v krátké vzpouře roku 1848, roku 1860 se Janov stal součástí Itálie. Ve druhé polovině 19. století zde vznikl těžký průmysl a velké loděnice. Mezi 10. dubnem a 19. květnem 1922 se ve městě sešla Janovská konference, kde zástupci 34 zemí diskutovali o poválečném ekonomickém uspořádání světa.\n\nVe druhé světové válce bylo město silně poškozeno. Po válce se Janov opět vzmohl a roku 1971 měl přes 800 tisíc obyvatel. Během následující deindustrializace se tento počet snížil o čtvrtinu a město celkově zchudlo a upadalo. Teprve po roce 2004 nastal nový urbanistický rozvoj a historické město bylo obnoveno.\n\n\n\n\n\n\n\nJanov se skládá z 9 městských částí, tyto městské části dále tvoří jednotlivé čtvrti.\n\n\"Počet obyvatel\"\n\n"}
{"id": "54716", "url": "https://cs.wikipedia.org/wiki?curid=54716", "title": "Páramitá", "text": "Páramitá\n\nPáramitá (sanskrt) nebo Páramí (pálí, dévanágarí परमित, tib. pha rol tu phyin pa ཕ་རོལ་ཏུ་ཕྱིན་པ་) doslova znamená „Dokonalost“. V buddhismu \"páramitá\" označuje ctnosti, které jsou rozvíjeny bódhisattvou k dokonalostem během cesty nahromadění a které vedou k rychlé realizaci buddhovství.\n\nV mahájánovém buddhismu, mají páramity mnohem důležitější roli, Právě šest Dokonalostí stanoví praxi do bódhičitty činů. \"Pradžňápáramitá sútra\" a \"Lotosová sútra\" vyjmenovávají šest Dokonalostí (názvy v sanskrtu):\n\n\nV théravádové tradici je uváděno deset Ctností (názvy v pálí):\n\n\n"}
{"id": "54717", "url": "https://cs.wikipedia.org/wiki?curid=54717", "title": "Okres Mattersburg", "text": "Okres Mattersburg\n\nOkres Mattersburg je okresem na severu rakouské spolkové země Burgenlandu. Jeho centrem je město Mattersburg\n\nOkres Mattersburg je posledním okresem severní části Burgenlandska. Jeho jižní hranici totiž tvoří asi 5 km široká úžina, která pomyslně odděluje severní a jižní část této rakouské spolkové země. Severní hranici tím pádem tvoří okres Eisenstadt-okolí, jižní hranici pak má s relativně velkým okresem Oberpullendorf. Ze západu sousedí okres se Spolkovou Zemí Dolní Rakousko, na východě tvoří okresní hranice státní hranici Rakousko x Maďarsko.\nDrtivou většinu území zaujímají pahorkatiny s nadmořskou výškou 200-500 metrů. Pouze velmi malé plochy na jihu mají nadmořskou výšku nad 500 metrů, naopak na severovýchodě okresu mají některá místa nadmořskou výšku pod 200 metrů. Území odvodňuje řeka Wulka, která ústí do Neusiedlerského jezera.\n\nAni okres Mattersburg nekazí svojí rozlohou pověst burgenlandských okresů. Zabírá pouhých 237,84 km² plochy. Počet obyvatel bereme-li v úvahu malinkou rozlohu není tak nízký - 37 446. Hustota zalidnění dosahuje tak „úctyhodných“ 157 obyvatel/1km², což je vysoko nad průměrem Rakouska. Území okresu se skládá z 19 obcí a měst.\n\n"}
{"id": "54721", "url": "https://cs.wikipedia.org/wiki?curid=54721", "title": "Interpunkční znaménko", "text": "Interpunkční znaménko\n\nInterpunkční znaménka (též členicí znaménka) jsou pomocné grafické znaky, které v písemném projevu vyjadřují strukturu a organizaci textu; při čtení a v mluvě se projevují intonací a přestávkami v řeči a při běžném čtení textu se nevyslovují, nejsou náhradou slov, jako je tomu např. u číslic, matematických značek a podobně.\n\nJejich používání se nazývá interpunkce.\n\nBílé znaky jsou zvláštní skupinou doplňujících znaků písma.\n\nZákladní a nejběžnější členicí znak vůbec je mezera, která se objevila přibližně v období přelomu našeho letopočtu a je patrně jedním z vynálezů řecké kultury. Naopak některá písma, zejména hieroglyfická, ji nezavedla dosud.\n\nObdobně lze chápat i ostatní bílé znaky, jako tabulátor a odřádkování, resp. linky mezi řádky nebo sloupci, pokud se jedná o svisle psaná písma.\n\nPravopis interpunkčních znamének spočívá v několika jednoduchých pravidlech o mezerách před nimi a po nich:\n\nAčkoliv paragraf (§) způsobem svého užití do značné míry naplňuje výše uvedenou charakteristiku interpunkčního, doplňujícího znaku (nemění obsah sdělení), není za něj považován. Při čtení textu se standardně čte (slovem „paragraf“) spolu se svým číslem, a nahrazuje tak samo slovo, podobně jako např. číslice.\n\nParagraf dělí text na smysluplné celky a tím mimo jiné usnadňuje odkazování na části písemnosti. Dominantní využití paragrafu představuje členění normativních aktů nebo jiných právních listin. Marginálně se paragraf užívá i v odborných textech (například některých literárních článcích).\n\n\n"}
{"id": "54722", "url": "https://cs.wikipedia.org/wiki?curid=54722", "title": "Dálnice A1 (Chorvatsko)", "text": "Dálnice A1 (Chorvatsko)\n\nDálnice A1 (chorvatsky Autocesta A1, hovorově Dalmatina, Croatica, Jadranska autocesta, Autocesta Zagreb – Split – Dubrovnik, dříve i Autocesta Kralja Tomislava) je nejdelší, nejvýznamnější a během letní sezóny i nejvytíženější chorvatská silnice. Spojuje hlavní město Záhřeb s druhým největším městem země Splitem, které je zároveň metropolí Dalmácie a jedním z nejvyhledávanějších letních turistických lokalit, v budoucnosti má dálnice dosáhnout až do Dubrovníku. Dálnice představuje důležitý severojižní dopravní koridor Chorvatska a je významnou součástí Jadersko-Jónské dálnice, která v budoucnu propojí letoviska na pobřeží Jaderského a Jónského moře od Terstu až po jih Peloponéského poloostrova. Spojuje mnohá významná chorvatská města a rovněž zajišťuje přístup do několika národních i přírodních parků, památek světového kulturního dědictví a do podstatné části přímořských letovisek. Po její trase vedou dvě evropské silnice: E65 v úseku Záhřeb – Bosiljevo a Žuta Lokva – Vrgorac a E71 v úseku Záhřeb – Dugopolje (Split).\n\nZ celkové plánované délky 550 km je v současnosti v provozu 480 km mezi Záhřebem a státní hranicí s Bosnou a Hercegovinou blízko letoviska Ploče, přičemž dálnice spojuje města Karlovac, Gospić, Zadar, Šibenik, Split, Makarska a Ploče. Dálnice vede také několika tunely – Mala Kapela (5761 metrů dlouhý), Sveti Rok (5759 m) (ten prochází hranicí mezi dvěma klimatickými zónami a to středomořskou a vnitrozemskou evropskou) a pak ještě 18 menších. Nedaleko Karlovace vede dálnice těsně u hranice se Slovinskem, dále na jih prochází krajinou Plitvických jezer a Národního parku Krka.\n\nNa provozovaném úseku dálnice mezi Záhřebem a Vrgoracem je postaveno celkem 361 objektů – mostů, tunelů, nadjezdů, podjezdů, apod. – které představují okolo 20 % délky tohoto úseku dálnice. Ve výstavbě je úsek Mali Prolog (Ploče) – Metković.\n\nDálnice je po celé své délce zpoplatněna, přičemž mýtné se vybírá v mýtnicích, které se nacházejí na každém výjezdu. Průměrná cena za kilometr je asi 0,41 chorvatské kuny. Úsek dálnice ze Záhřebu po křižovatku Bosiljevo spravuje společnost Autocesta Rijeka-Zagreb (ARZ) a zbytek Hrvatske autoceste (HAC).\n\nDálnice A1 je hlavní severojižní spojnicí v Chorvatsku, která spojuje hlavní město Záhřeb s regionem Dalmácie, kde kopíruje tzv. jadranskou magistrálu, který spojuje všechna významná přímořská letoviska. Dálnice také představuje obrovský přínos pro chorvatskou ekonomiku a podporuje především rozvoj cestovního ruchu, což se odrazilo i na rychlejším rozvoji původně zaostalejších regionů v jižní části země.\n\nKomunikace sestává ze čtyř jízdních pruhů, které jsou směrově rozděleny středovým dělícím pásem na dva jízdní pruhy doplněné o krajnici. Výjimkou je jen viadukt Drežnik, který byl sice vybudován ve čtyřech jízdních pruzích ale bez krajnic.\n\nDálnici spojuje s okolními komunikacemi 32 mimoúrovňových křižovatek, převážná většina z nich je trubkovitého tvaru. Výjimkou je křižovatka Lučko u Záhřebu, která je hvězdicová. Číslování výjezdů a křižovatek je sekvenční, tedy podle pořadí. Součástí vybavení dálnice je množství odpočívadel, kde je provozovaná široká škála služeb – od parkovišť se sociálními zařízeními až po velké motely s čerpacími stanicemi, či restauracemi.\n\nA1 je po celé délce vybavena automatickým monitorovacím systémem, především na místech s proměnlivou hustotou dopravy, s vysokým rizikem nehod, ale i na místech s nepředvídatelným počasím. Systém zahrnuje i proměnlivé dopravní značení, pomocí kterého správa dálnice upravuje maximální povolenou rychlost vzhledem k dopravní a povětrnostní situaci.\n\nMyšlenka spojit dálnicí dvě největší chorvatská města – Záhřeb a Split vznikla ještě koncem 60. let 20. století. Tehdy se však uvažovalo o trase údolím řeky Uny přes města Bihać a Knin, tedy i přes území Bosny a Hecegoviny a z velké části odlišně od současné trasy (oproti současné byla trasa o 80 km kratší). V roce 1971 byly dokonce schváleny projekty na výstavbu prvních dvaceti kilometrů, avšak těsně před podpisem smluv se banka, která měla poskytnout úvěr, dostala do finančních potíží. V roce 1971 dokonce společnost \"Dalmacija Film\" natočila o přípravných pracích na nové dálnici krátký čtrnáctiminutový propagační film s názvem \"Autoput Zagreb – Split\". Po finančním uzdravení banky byly však připravené peníze využity na přestavbu cesty Vrlika – Knin – Strmica.\n\nVýstavba dnešní A1 však přece jen začala již v roce 1970 a to nezávisle na projektu dálnice Záhřeb – Split. Šlo o 39 kilometrů dlouhý úsek Záhřeb – Karlovac, který byl součástí jihoslovanské magistrály 11 na trase Záhřeb – Rijeka. To však bylo na dlouhé roky vše, protože prioritou byla takzvaná Dálnice Bratrství a jednoty, jejíž součástí je dnešní chorvatská dálnice A3. Začátkem 90. let, po osamostatnění Chorvatska, se začalo opětovně uvažovat o výstavbě dálnice v současné trase. Napomohla tomu i válka v Jugoslávii. Podle technických studií z roku 1986 se začal v roce 1993 urychleně budovat most Maslenica, který byl náhradou za původní most, zničený během války. Také oficiálně začala výstavba tunelu Sveti Rok, ale kvůli pozicím srbských jednotek první práce na úpravě terénu začaly až po zániku státního útvaru Republika Srbská Krajina a odsunu jednotek v roce 1995. Samotná ražba začala až v roce 1997.\n\nVýstavba samotné dálnice A1 začala v roce 1999, v roce 2001 byl do provozu uveden úsek Karlovac – Vukova Gorica. Výstavba dálnice do Splitu následně nabrala rychlé tempo a v roce 2003 stavaři odevzdali do užívání úsek Vukova Gorica – Tunel Mala Kapela a Gornja Ploča – Zadar. Následující rok byl dobudován chybějící úsek Tunel Mala Kapela – Gornja Ploča a byly otevřeny i další dva úseky Zadar – Pirovac a Vrpolje – Dugopolje. 26. června 2005 byla trasa Záhřeb – Split dokončena otevřením tunelu Mala Kapela a úseku Pirovac – Vrpolje.\nVýstavba dálnice pokračovala dál s cílem dosáhnout města Dubrovník a spojit tak Chorvatsko s jižní částí Dubrovnicko-neretvanské župy, která je od zbytku země oddělena úzkým pobřežním pásem Bosny a Hercegoviny. 27. června 2007 byl otevřen úsek Dugopolje – Šestanovac, kterým se obchází problémový úsek Jadranské magistrály ve městě Omiš. 22. prosince 2008 byl otevřen úsek Šestanovac – Ravča. Dalším otevřeným úsekem je úsek Ravča – Vrgorac, který je v provozu od 30. června 2011, čímž celková délka vzrostla na 466,29 km.\n\nVšechny výjezdy a křižovatky na dálnici jsou mimoúrovňové a většina z nich je trubkovitého tvaru.\n\nNa dálnici se v současnosti nachází 30 výjezdů a dvě křižovatky. První je \"Lučko\" nedaleko Záhřebu, která spojuje A1 s dálnicí A2. Druhá se nachází nedaleko obce Bosiljeva na A1 se tam napojuje A6. Výjezdy slouží na opuštění dálnice a následné napojení na státní resp. župní cestu. Výjimku tvoří výjezd Vučevica, který dálnici spojuje s lokální cestou 67061. Právě tento výjezd se stal terčem kritiky kvůli jeho nízkému využití. Během letní sezóny jej denně využijí řádově desítky vozidel, zatímco ostatní výjezdy až tisíce.\n\n\n\n\nDálnice A1 je po celé své délce zpoplatněna. Poplatky se vybírají prostřednictvím mýta v mýtnicích, které se nacházejí na každém výjezdu. Řidič si při vjezdu na dálnici vyzvedne lístek obsahující magnetický pás, který při výjezdu z dálnice předloží. Na základě informací v magnetickém pásu je v závislosti na ceníku vypočítán poplatek za projetou trasu.\n\nOd roku 2009 je v provozu mýtnice \"Demerje\", která vypomáhá Lučku (největší mýtnice jihozápadně od Záhřebu) v nejkritičtějších obdobích letní sezony. Mýtnice je určena výhradně na bezhotovostní styk a jen ve směru od moře. Poplatky je možné platit prostřednictvím kreditní karty, respektive pomocí palubní jednotky ENC (z chorvatského \"elektronička naplata cestarine\", tedy doslova \"elektronické placení mýta\").\n\n<nowiki>*</nowiki> – ceny jsou pro vozidla typu I (nižší než 1,9 m).\n\nDálnice je vybavena kvalitní sítí odpočívadel různých typů. V současnosti je v provozu 25 obousměrných a 2 jednosměrná odpočívadla. Největší škálu služeb nabízejí odpočívadla \"Desinec\", \"Draganić\" a \"Vukova Gorica\", které kromě parkovacích míst, občerstvení a možnosti doplnění pohonných hmot nabízejí i informační centrum a ubytovací prostory. Mezi kvalitní odpočívadla patří například i odpočívadla \"Dobra\", \"Zir\", \"Nadin\" či \"Mosor\", kde se nachází čerpací stanice i rozsáhlé plochy na parkování vozidel a oddych turistů.\n\nSíť odpočívadel s čerpacími stanicemi je doplnená o malá odpočívadla (parkoviště s toaletami), ze kterých jsou některé doplněny o občerstvovací služby. Některé z těchto odpočívadel (konkrétně \"Modruš\", \"Lički Osik\" a \"Krka\") dostaly od organizace EuroTEST nejvyšší hodnotící známku a byly označeny za velmi dobré.\n\nDoprava na A1 je nejhustší během letní sezony a to především v sobotu, kdy dochází k výměně turistických zájezdů. Nejproblémovějšími body jsou mýtnice, především Lučko u Záhřebu, v minulosti i tunely Mala Kapela a Sveti Rok, které měly původně jen jeden tubus. V roce 2009 byly problematické úseky vyřešeny otevřením druhých tubusů a rozšířením mýtnice Lučko na 15 pruhů a výstavbou nové mýtnice Demerje ve směru do Záhřebu, která slouží převážně na bezhotovostní styk.\n\nIntenzita dopravy je na dálnici A1 vyčíslovaná pomocí údajů pocházejících z mýtnic které provozují společnosti Autocesta Zagreb-Rijeka d.d. a Hrvatske autoceste d.o.o. Z údajů jsou zřetelné rozdíly mezi celkovou intenzitou během celého roku (AADT) a v průběhu letní sezony (ASDT) a to především v okolí center turistického ruchu.\n\nNejvětší intenzita byla zaznamenána mezi křižovatkou Lučko a výjezdem Jastrebarsko, kde v roce 2009 projelo denně v průměru 31 432 vozidiel. Během letní sezony byl zaznamenán výrazný nárůst o téměř 70 procent až na 53 216 vozidiel. Výraznější snížení intenzity dopravy nastává až jižně od křižovatky Bosiljevo 2, na které se rozděluje doprava do města Rijeka (na západ) a do lické oblasti a na Dalmácii (směr jih).\n\nMírný nárůst je možné hledat v okolí větších měst, především mezi sjezdy Zadar1 a Zadar 2 v okolí Šibeniku a u výjezdu Dugopolje severně od Splitu.\n"}
{"id": "54724", "url": "https://cs.wikipedia.org/wiki?curid=54724", "title": "NetPositive", "text": "NetPositive\n\nNetPositive (často nazývaný Net+) je standardní grafický webový prohlížeč v operačním systému BeOS. Nabízí částečnou podporu pro JavaScript, ale zatím vůbec nepodporuje jazyk Java ani kaskádové styly CSS. NetPositive byl původně jediným dostupným webovým prohlížečem pro BeOS, ale dnes již panuje jiná situace. Poslední oficiální verzí NetPositive před bankrotem mateřské firmy Be Incorporated byla 2.2 (2.2.1). Nicméně existuje také nedokončená verze 3.0d3 Beta.\n\nNetPositive může být vložen do libovolné další aplikace nebo na pracovní plochu samotného BeOS díky využití speciálních systémových replikantů.\n\nPřitom existuje několik projektů klonujících NetPositive pro BeOS, protože uživatelé BeOS znají velmi dobře jeho rozhraní. Nejpokročilejší z nich je Themis, který zamýšlí zmocnit se rozhraní NetPositive v novém prohlížeči s jasně moderními rysy.\n\nNetPositive je nyní součástí nového operačního systému YellowTAB Zeta jako standardní prohlížeč pro otevírání uložených HTML souborů a spojení z dalšími aplikacemi. A to především díky nedokončené implementaci nativní varianty prohlížeče Mozilla Firefox pro BeOS. Nicméně je jasné, že Firefox bude brzy primárním prohlížečem na platformě YellowTAB Zeta.\n"}
{"id": "54737", "url": "https://cs.wikipedia.org/wiki?curid=54737", "title": "Okres Oberpullendorf", "text": "Okres Oberpullendorf\n\nOkres Oberpullendorf je okresem rakouské spolkové země Burgenlandu. Jeho centrem je město Oberpullendorf. \n\nOkres Oberpullendorf je 1. okresem v jižní části Burgenlandu (bráno od severu). Sousedí na severu s okresem Mattersburg, na jihu s okresem Oberwart. Jako jediný jihoburgenlandský okres má západní hranici se spolkovou zemí Dolní Rakousko, východní hranice je jako tradičně s Maďarskem. \n\nVelký díl plochy okresu zabírají nadmořské výšky 200-500 metrů. Na jihozápadě však najdeme i místa s nadmořskou výškou přesahující 500 metrů. Území okresu odvodňuje více přibližně rovnoběžných řek, které stékají z vrchovin na západě. Jedná se například o Güns, Rabnitz (nejdůležitější, protéká okresním městem), Stoober Bach a Frauenbrunn Bach.\n\nOkres má na burgenlandské poměry velkou rozlohu – 701,49 km². Na této relativně velké ploše však žije pouhých 38 096 obyvatel. Hustota zalidnění je tedy jenom 54 obyvatel/km², 2. nejnižší v rámci Burgenlandska. Celkem vysoký je ale počet obcí a měst – 28.\n\nOkres Oberpullendorf tvoří celkem 28 obcí. Jedno město, 14 městysů a 13 vesnic. Jsou to : \nPoznámka:\nPočty obyvatel a rozlohy uvedené v tabulce jsou převzaty z článku Bezirk Oberpullendorf na de/wiki.\n\n"}
{"id": "54738", "url": "https://cs.wikipedia.org/wiki?curid=54738", "title": "Nový rok", "text": "Nový rok\n\nNový rok je svátek začátku nového roku. Podle celosvětově nejrozšířenějšího gregoriánského kalendáře připadá na 1. ledna. V noci z 31. prosince na 1. leden svět slaví konec roku a tak i začátek nového – Silvestrovské oslavy. Před Novým rokem si jednotlivci, rodiny i firmy posílají blahopřejné novoročenky, s hezkým či vtipným obrázkem a s přáním zdraví a štěstí v nadcházejícím roce. Nový rok je v ČR, ale i v dalších zemích světa státní svátek.\n\nPodle jiných kalendářů připadá začátek nového roku na jiné dny gregoriánského kalendáře: v juliánském kalendáři, který používá pravoslavná církev, připadá Nový rok, 1. leden, na 14. leden podle gregoriánského kalendáře..\n\nPůvodně se počátek cyklu roku odvozoval od rovnodennosti či slunovratu stejně jako počátek dne je stanovován různě (úsvit, poledne, západ Slunce, půlnoc).\n\nNejběžnější data oslav Nového roku jsou uvedena dále, uspořádaná a seskupená podle jejich výskytu vzhledem ke konvenčnímu západnímu kalendáři.\n\n\n\n\n- Poznámka: Když je řečeno, že \" Národní nový rok však nezačíná jako jinde o půlnoci, ale jeho začátek je vždy určen astrology\", mohlo by to vyvolat dojem, že začátek nového cejlonského roku je určován na základě pověr. Výpočet nového roku je však čistě matematickou záležitostí a může ho provádět jen ten, kdo je obeznámen s matematikou a astrologií. Okamžikem počátku nového roku je chvíle, kdy střed slunce (ve skutečnosti jeho projekce na nebeskou sféru) křižuje linii oddělující ryby (\"Meena\") od skopce (\"Mesha\").\n\nPodle astrologie je nebeská sféra rozdělena na 12 stejných částí a skopec je přitom tradičně považován za první díl sféry zatímco ryby za její poslední díl. Každý díl sféry má velikost 30 stupňů a sféry ryb a skopce spolu sousedí. Pokud cestu slunce, relativně k zemi, promítneme na nebeskou sféru, obdržíme kružnici. Tato cesta (nebo kružnice) kříží všech 12 oblastí zvěrokruhu na nebeské sféře a ten okamžik, kdy střed slunce křižuje linii oddělující od sebe ryby a skopce je považován za počátek cejlonského kalendáře. Právě tato chvíle, kdy slunce přechází z ryb do skopce je považována za nejvýznamnější část cejlonského roku.\n\nNa nebeské sféře slunce není bodem, ale kruhem, který má průměr o určité velikosti. Chvíle, kdy slunce protne linii, oddělující znamení ryb a skopce, je považována za počátek období \"Nonagatha\". Ve chvíli, kdy se slunce kompletně celou plochou ocitne ve sféře skopce, pak nastává konec období \"Nonagatha\".\n\n\n\n\nStarověký římský kalendář měl jen deset měsíců a začínal 1. března, což se odráží v anglických názvech některých měsíců, které pocházejí z latiny: září (\"september\" – sedmý), říjen (\"october\" – osmý), listopad (\"november\" – devátý), prosinec (\"december\" – desátý). Kolem roku 713 př. n. l. byly, podle tradice králem Numou Pompiliem, k měsícům v roce přidány leden (\"Januarius\") a únor (\"Februarius\") společně s doplňkovým měsícem Intercalarisem. Rok použitý v datování byl konzulárním rokem, který začínal dnem, kdy konzulové poprvé vstupovali do svého úřadu – to bylo roku 222 př. n. l. uzákoněno na 15. březen, ale roku 191 př. n. l. bylo toto datum přesunuto na 1. leden. Stalo se tak zřejmě vydáním tzv. Aciliova zákona (\"Lex Acilia\"), který zrušil cyklus upravující systém obyčejných a přestupných let a úpravu roku nechal na libovůli pontifiků. Zároveň tedy i změnil datum začátku římského úředního (konzulského) roku. Prvním úředním rokem, který začínal 1. lednem byl rok 190 př. n. l.. Vzhledem k tomu, že podle tohoto roku byly datovány úřední písemnosti a navíc občanský rok byl v téže době ponechán na libovůli pontifiků, získával postupně 1. leden stále větší význam a zatlačoval stále více 1. březen, což byl počátek občanského roku. V roce 45 př. n. l., kdy Julius Caesar zavedl juliánský kalendář, byl vypuštěn měsíc Intercalaris; 1. leden však byl nadále prvním dnem nového roku. Tento den pak jako první den roku uznávali i raní křesťané. Představitelé církve však měli k uvedenému datu výhradu, protože nemělo žádný vztah ke křesťanství a navíc se v daný den konaly bujaré slavnosti. Koncil v Toursu roku 567 dokonce prohlásil začátek roku 1. ledna za starý omyl a hrozil těm, kdo se ho budou držet exkomunikací. Protože se však tento zvyk přes několikeré zákazy papežů nepodařilo vymýtit, snažila se církev tomuto dni dát náboženský význam. Tím se stal svátek Obřezání Páně (\"Circumcisio Domini\"). Uznán jako začátek roku církví byl nejdříve v církevním právu. Do stanovení začátku roku na 1. leden papežem Inocencem XII. roku 1691 byl však ve velké části Evropy za počátek roku považován také 6. leden.\n\nVe středověké Evropě však bylo jako začátek juliánského roku používáno i mnoho jiných církevních svátků římskokatolické církve:\n\nStarověký římský nový rok 1. března byl používán v Benátské republice do jejího zničení roku 1797 a v Rusku od roku 988 do konce 15. století. Počátek roku byl v souladu s církevní tradicí posunut na 1. září, ale roky se stále počítaly od stvoření světa.\n\n1. září jako první den nového roku se používal v Rusku od roku 1492. Takto se oslavoval po dvě stě let než zvláštní vládní nařízení cara Petra I. z 19. prosince roku 1699 zavedlo počítání let podle křesťanského letopočtu (dříve se roky v Rusku počítaly od stvoření světa) a zároveň se za začátek roku stanovil 1. leden. Petrovo nařízení mělo název: \"O psaní napříště od 1. dne 1700 ve všech listinách léta po narození Krista, a ne od stvoření světa\". Přesto však byla povolena výjimka, jak je možno zjistit na konci dokumentu: \"Ale komu se zachce psát obě léta, po stvoření světa i po narození Krista, pořadí si zvolí.\" 1. září se jako počátek roku používal také v Byzantské říši.\n\nOd 17. století římskokatolický církevní rok začíná začíná prvním dnem Adventu, nedělí, která je čtvrtou před slavností Narození Páně 25. prosince.\n\nPodzimní den rovnodennosti (obvykle 22. září) je „novoroční den“ francouzského revolučního kalendáře, který byl používán mezi roky 1793 a 1805. Tento den se nazýval \"primidi Vendemière\", první den prvního měsíce.\n\nStaří Slované používali lunisolární kalendář, ve kterém se délka roku určovala podle Slunce, zatímco délka měsíců podle fází Měsíce. Měsíční kruh začínali novoluním připadajícím na 24. prosinec předchozího roku. Nový rok se slavil 25. prosince, tedy ve dnech zimního slunovratu. I po příchodu křesťanských misionářů byl českou panovnickou kanceláří používán vánoční datovací systém, tj. systém, kdy nový rok připadl na 25. prosinec. S přestávkou ve druhé polovině 13. a na počátku 14. století byl tento systém používán až do doby vlády Václava IV. Kancelář pražských arcibiskupů ho používala důsledně až do roku 1365, a proto byl také nazýván \"stilus Pragensis\". Přese všechno, jeho používání přežívalo až do 16. století, jak je možno poznat z panovnických a soukromých písemností. 1. leden se jako Nový rok objevil v českých zemích za Přemysla Otakara II. a Václava II. v diplomatických pramenech. V narativních (na příběhy orientovaných) pramenech však s tímto počátkem roku ve své kronice počítá již Kosmas. Následující kronikáři se ho však většinou nedrželi. Českými zeměmi se začal více šířit až v 15. století a ve století následujícím se 1. leden ujal nejspíše vlivem římského práva a díky tisku kalendářů. Nový rok jako církevní svátek byl s konečnou platností v římskoněmecké říši zaveden za Ferdinanda II.. Tím byl vlastně s konečnou platností oddělen občanský rok od roku církevního.\n\nGregoriánský nový rok (a všechny ostatní dny) jako první na celé Zemi přichází na neobydlený atol Caroline, nejvýchodnější ostrov státu Kiribati v centrálním Tichém oceánu.\n\n\n\n"}
{"id": "54744", "url": "https://cs.wikipedia.org/wiki?curid=54744", "title": "Markka", "text": "Markka\n\nFinská markka byla měna Finska od roku 1860 až do 1. ledna 1999, resp. v praxi až do 1. ledna 2002, kdy ji nahradilo euro (€). Její měnový kód byl FIM a obvykle se pro vyjádření částek v ní používala značka mk. Dělila se na 100 \"penni\". Směnný kurz s eurem činil 5,94573 marek za 1 euro.\n\nMarkka byla vydána poprvé v roce 1860 jako čtvrtina ruského rublu. V roce 1865 se markka od rublu oddělila a svázala svou hodnotu se stříbrem. Poté, co Finsko získalo roku 1917 nezávislost, byla založena Finská banka a markka se začala používat jako nezávislá měna krytá zlatem. Zlatý standard byl zrušen roku 1940, kdy markka během Zimní války trpěla vysokou inflací. V roce 1963 byla původní markka nahrazena \"novou markkou\", která odpovídala stu dosavadních jednotek.\n\nNázev \"markka\" byl založen na středověké jednotce váhy. Oba názvy, jak \"markka\", tak \"penni\", jsou vypůjčená slova z němčiny (srovnej s německou markou a pfennigem).\n\nAčkoli slovo \"markka\" je o několik století starší než sama měna, tato měna byla ustanovena ještě předtím, než byla nazvána \"markka\". Na název měny byla vypsána soutěž. Některé další navrhované názvy byly \"sataikko\" (znamená „mající sto částí“), \"omena\" („jablko“) nebo \"suomo\" (od \"Suomi\" – „Finsko“).\n\nBěhem více než 140leté historie finské markky bylo vydáno 28 různých mincí. Vyobrazení na nich se během let měnila, ale zůstávala zřetelně finská. Finská markka je nyní již historií, neboť Finsko ji roku 1999 vyměnilo za společnou evropskou měnu Euro. Markkové mince a bankovky byly v oběhu až do roku 2002.\n\nTata část článku popisuje poslední sérii finské markky, která byla navržena 80. letech 20. století finským výtvarníkem Erikem Bruunem a vydána v roce 1986.\nTato série měla také zahrnovat červenopurpurovou bankovku o hodnotě 5000 mk, na které měl být farář a lingvista Mikael Agricola. Ta ale nebyla nikdy oficiálně dána do oběhu.\n\nPředposlední série bankovek byla navržena Tapiem Wirkkalou, zavedena v roce 1955 a přepracována při reformě v roce 1963. Byla to první série, na které byly vyobrazeny konkrétní osobnosti. Mezi nimi byli Juho Kusti Paasikivi na desetimarkkovce, J. V. Snellman na stomarkkovce a Urho Kekkonen na pětisetmarkkovce, která byla uvedena do oběhu později.\n\nNa rozdíl od pozdější série Erika Bruuna na této sérii nebyly zobrazeny žádné další skutečné předměty. Spolu s osobnostmi zde byly jen abstraktní ornamenty. Tehdejším oblíbeným vtipem bylo přeložení desetimarkkové bankovky v místě Paasikiviho obličeje, čímž se objevilo něco, co připomínalo myš a co bylo vydáváno za jediné vyobrazení zvířete v celé sérii.\n\nJeště starší bankovky, navržené Elielem Saarinenem, byly zavedeny roku 1922. Byli na nich také vyobrazeni lidé, ti ale nepředstavovali žádné konkrétní osobnosti. Tehdy to byly trochu kontroverzní bankovky, protože muži a ženy na nich byli vyobrazeni nazí.\n\nV poslední sérii mincí finské markky bylo pět mincí.\n\n\n"}
{"id": "54761", "url": "https://cs.wikipedia.org/wiki?curid=54761", "title": "Engelbert Dollfuss", "text": "Engelbert Dollfuss\n\nEngelbert Dollfuß (též psáno Dollfuss) (4. října 1892 Texingtal – 25. července 1934 Vídeň) byl rakouský státník. Díky jeho výšce a způsobu vlády mu bylo přezdíváno Millimetternich.\n\nPocházel z malorolnické rodiny. Coby nábožensky založený mladík studoval nejprve v kněžském semináři, poté na právní fakultě vídeňské univerzity a nakonec studoval národní hospodářství na univerzitě v Berlíně.\n\nBěhem první světové války byl nejprve odmítnut při žádosti o přijetí do armády kvůli velmi malé postavě, ale později byl přijat a poslán na italskou frontu do Alp, kde se v závěru války dostal do zajetí. Po první světové válce získal ještě doktorát práv.\n\nPo válce pracoval jako sekretář rolnické asociace na ministerstvu zemědělství. V roce 1927 se stal ředitelem zemědělské obchodní komory pro Dolní Rakousko a v roce 1930 byl jako člen konzervativní Křesťanské sociální strany\njmenován prezidentem rakouských federálních železnic. Rok na to byl jmenován ministrem zemědělství a lesů.\n\nJako hluboce věřící katolík a konzervativec se inspiroval svým předchůdcem Ignazem Seipelem a ideologem Othmarem Spannem a vycházel z přesvědčení, že Rakousko může být vyvedeno z hospodářské a politické krize pouze zavedením stavovského státu. Takto uspořádaný stát měl postavit hráz nacismu, komunismu a dokonce i sociální demokracii.\n\nRakouským kancléřem se stal 20. května 1932 jako představitel pravicově koaliční vlády. Zároveň se také stal ministrem zahraničí. Jeho protiinflační opatření byla v tehdejším meziválečném Rakousku velmi nepopulární a Dollfuß brzy na to rozpustil parlament a vládl pomocí dekretů. Tento postup ospravedlňoval jako nutné opatření vůči vzrůstajícímu vlivu nacistů v Rakousku, kterého se obával. Také vyřadil z činnosti ústavní soud a udržoval si dohled nad tiskem. Dále následoval zákaz veřejných shromáždění a také zákaz komunistické strany i sociálnědemokratického Schutzbundu.\n\nV srpnu 1933 vytvořil monopolní vládní stranu na podporu svého režimu zvanou Vaterländische Front (Vlastenecká fronta) a sloučil Křesťanskou sociální stranu s polovojenským a nacionalistickým Heimwehrem.\n\nBylo zřejmé, že v příštích volbách by nacisté získali většinu a Rakousko by přestalo existovat jako stát a připojilo se k Německu (což se později skutečně stalo). Aby tomu zabránil, zakázal Dollfuß v červnu 1934 rakouskou NSDAP.\n\nDne 25. července 1934 vnikla skupina osmi rakouských nacistů do budovy kancléřství a po delší honičce, kdy kancléře honili po různých kancelářích, ho dostihli a zezadu postřelili.\n\nZraněného Dollfuße donesli do jedné z kanceláří a položili ho na pohovku. Ležel v ní skoro čtyři hodiny a smrtelně krvácel. Nikdo mu nepomohl. Do místnosti vešel ministr vnitra Emil Fey, aby Dollfuß souhlasil s nástupnictvím bývalého hejtmana Štýrska a velvyslance v Itálii Antona Rintelena do kancléřství. Podle svědectví Otty Plannety (Dollfußův vrah) zněly následující minuty takto:\n\nDollfuß: \"„Jsi to ty Feyi? Jsi v pořádku?“\"\n\nFey: \"„Ano, jsem. I ostatní.“\"\n\nDollfuß: \"„Umírám. Postaráš se o moji ženu a děti?“\"\n\nFey: \"„Samozřejmě.“\"\n\nDollfuß: \"„Slibuješ?“\"\n\nFey: \"„Přísahám.“\"\n\nDollfuß: \"„Nějakou dobu se o ně postará náš dobrý přítel Mussolini. Tomu můžeme věřit.“\"\n\nPlanetta: \"„Dolfußi, dovolil jsem panu ministrovi, aby sem přišel a mohli jste si promluvit o vážných věcech! Nejdůležitější je, abyste nařídil armádě, aby proti nám nezakročila.“\"\n\nDollfuß: \"„Pošlete pro kněze.“\"\n\nPlanetta: \"„Kněz přijde, ale jen za určitých podmínek. Vydejte rozkaz, že Rintelen bude stát v čele vlády a že armáda proti nám nezakročí.“\"\n\nDollfuß: \"Ale já chci jen mír. Kvůli mně nesmí být prolita žádná krev. Novou vládu sestaví Kurt Schuschnigg...\"\n\nPlanetta: \"Ale my trváme na tom, aby to byl Rintelen!!\"\n\nDollfuß: \"Tím pravým mužem pro Rakousko je ale Schuschning...\"\n\nDollfuß poté ztratil vědomí a zemřel.\n\n1) Předně se nepodařilo zatknout všechny zbývající členy vlády, protože se o puči dozvěděli a z kancléřství včas odešli. Spiklenci tak v kancléřství zastihli jen ministra Feye, sekretáře Karwinského a Dollfusse.\n\n2) Další problém byl, že Anton Rintelen nebyl k sehnání. Spiklenci sice rozhlasem oznámili, že Rintelen se ujal funkce, jenže ten ve skutečnosti do kancléřství vůbec nedorazil.\n\n\n\n"}
{"id": "54762", "url": "https://cs.wikipedia.org/wiki?curid=54762", "title": "Feroslitina", "text": "Feroslitina\n\nFeroslitina označuje různé slitiny s méně jak 50 % železa a jedním nebo více prvky, např. mangan nebo křemík. Používá se při produkci oceli a jako materiál-surovina.\n\n"}
{"id": "54763", "url": "https://cs.wikipedia.org/wiki?curid=54763", "title": "Okres Neusiedl am See", "text": "Okres Neusiedl am See\n\nOkres Neusiedl am See je okresem rakouské spolkové země Burgenlandu. Jejím centrem je město Neusiedl am See. Před připojením Burgenlandu k Rakousku tvořilo území dnešního okresu Neusiedl am See západní část Mošonské župy.\n\nPoloha okresu Neusiedl je velmi zajímavá. Celou severní hranici okresu tvoří hranice s Dolním Rakouskem. Na západě sousedí (z velké části přes známé Neziderské jezero) s okresem Eisenstadt-okolí, nesmíme opomenout ani to, že na západě také přímo sousedí s miniaturním statutárním městem Rust. Jižní i východní hranici má okres společnou s Maďarskem. Severovýchodní hranice okresu má mnoho zajímavostí. Například, že nedaleko maďarské obce Rajka najdeme trojmezí Slovensko-Maďarsko-Rakousko. Dále, že v této oblasti vede životně důležitá spojnice Slovenska a Maďarska- dálnice asi 2 km územím Rakouska a také to, že okres Neusiedl přímo sousedí s hlavním městem Slovenska – Bratislavou.\n\nVzhledem k tomu, že celý okres je v blízkosti nebo na pobřeží Neziderského jezera, je povrch okresu nížinatý (100-200 metrů). V okolí jezera jsou rozsáhlé bažiny. Území okresu má příhodné podmínky pro zemědělství. Neziderské jezero je bezodtoké. Ústí do něj nedaleko Rustu řeka Wulka, která odvodňuje rozsáhlé oblasti severního Burgenlandu.\n\nOkres Neusiedl je „obrem“ mezi burgenlandskými okresy. Jeho plocha je 1 038,65 km². I počet obyvatel je relativně vysoký- 51 730, ale vzhledem k velikosti okresu není nijak zarážející. To dokazuje i hustota zalidnění-50 obyvatel/1km², což je nejnižší číslo v celém Burgenlandsku a i hluboko pod průměrem celého Rakouska. Počet obcí je 27.\n\n"}
{"id": "54766", "url": "https://cs.wikipedia.org/wiki?curid=54766", "title": "Brno-město", "text": "Brno-město\n\nBrno-město (v hantecu \"Štatl\", lidově často označováno jako \"Město\" nebo \"Centrum\") je městská čtvrť, nacházející se v katastrálním území Město Brno a tvořící centrální část a historické jádro statutárního města Brna. Až do roku 1850 bylo město Brno tvořenou právě tímto územím, byť bylo menší a v mírně odlišných hranicích. Současnou rozlohu 1,19 km² získala tato čtvrť v 60. letech 20. století a od 24. listopadu 1990 je součástí samosprávné městské části Brno-střed. Žije zde přibližně 5300 obyvatel.\n\nV centru Brna, konkrétně na svahu Špilberku, se také nachází viniční trať Špilberk.\n\nCelá čtvrť náleží k brněnské městské památkové rezervaci, protože se zde nachází většina hlavních brněnských památek. Z původního městského opevnění, které bylo téměř celé zbořeno během 50. a 60. let 19. století, se zachovala jen Měnínská brána a krátké úseky hradeb v blízkosti ulice Bašty a za budovou Nové radnice, poblíž Husovy ulice. Ve čtvrti se také na Dominikánském náměstí nachází brněnská radnice. K hlavním dominantám čtvrti patří Petrov a (od připojení ke katastru) také Špilberk. Osu čtvrti tvoří ulice Masarykova (ve středověku Sedlářská - posledních 200 let stabilně nejrušnější ulice v Brně), na jejímž konci se nachází centrální Náměstí Svobody. Na Masarykovu ulici navazuje na západě Zelný trh se známou kašnou Parnas a významnými objekty, jako jsou Moravské zemské muzeum či divadlo Reduta. Z Masarykovy ulice nebo i ze Zelného trhu se lze během chvilky dostat k budově Staré radnice s překrásným, bohatě zdobeným pozdně gotickým portálem. V průjezdu této budovy je na stropě zavěšen proslulý brněnský „drak“, což je ve skutečnosti krokodýl. Na zdi téhož průjezdu je připevněno pověstmi opředené brněnské kolo. Jižně od Zelného trhu je situováno Kapucínské náměstí, na němž se nachází kostel Nalezení svatého Kříže se vstupem do proslulé kapucínské hrobky, v níž si mohou zájemci prohlédnout mumie kapucínských mnichů. Na severní konec Náměstí Svobody navazuje ulice Rašínova procházející kolem dominanty zdejšího Jakubského náměstí, jíž je kostel svatého Jakuba. Na severní konec Rašínovy ulice navazuje Joštova třída, na jejímž východním konci se nachází barokní kostel svatého Tomáše, na který navazuje budova bývalého Moravského místodržitelství, kterou dnes využívá Moravská galerie. Západně od tohoto kostela se na severní straně Joštovy třídy nacházejí významné památky, jimiž jsou novorenesanční budova někdejší Zemské sněmovny (dnes zde dnes sídlí Ústavní soud České republiky), či novogotický protestantský Červený kostel. Zajímavé je i zdejší podzemí, tvořené mnoha středověkými sklepními prostorami a také Brněnskou kostnicí.\n\nHistorický střed města Brna (jako u většiny měst) má specifický a neopakovatelný charakter nesrovnatelný s jinými čtvrtěmi a částmi města. Spočívá jednak v mimořádné hustotě bydlících obyvatel ale stejně tak v jinde nepřítomné pestrosti sídelních funkcí a aktivit včetně aktivit výjimečných a vrcholných. Jsou zde soustředěny v mimořádné mnohotvárnosti. Hlavně to jsou špičkové funkce veřejné správy, kultury, hospodářství, dopravy, výuky, vědy a výzkumu. Také duchovní poslání. V historickém jádru města, které je totožné s územím uvnitř někdejších hradeb sídlí nejvyšší justiční orgány státu i běžné justiční subjekty v celkovém počtu 6 budov a lokalit, sídlí zde 3 subjekty samosprávy v celkem 7 budovách a mnoho orgánů státní správy. Střed města je místem 12 kostelů (katolických, pravoslavného a protestantského) a jedné kaple. Je také místem přítomnosti nejméně 3 klášterů a řádů, je i sídlem římskokatolického biskupství. Je v něm lokalizovány 3 – 4 muzea a galerie v celkem 8 objektech. Dále 3 vysoké školy, 3 školy základní a dvě střední. Většího množství bank, (včetně pobočky ČNB) a peněžních ústavů, redakcí rozhlasu, televize i několika velkých a menších hotelů. Některé z funkcí mají vrcholný celostátní význam, některé celoměstský ale většinou jde o nadměstské poslání. Střed města ve skladbě jeho funkcí neslouží pouze vnitřnímu provozu města Brna ale zčásti poskytuje služby i bližšímu nebo širšímu okolí. V malé míře jsou přítomny i mezinárodní instituce. Kumulace a koncentrace funkcí je výsledkem dlouhodobého vývoje a jejich postupného vrstvení, reprodukce a metamorfózy. Vysoká hustota rezidentů je dána i přes jejich úbytek v posledních desetiletí dána hustou zástavbou, vysokou podlažností (provázeným omezeným hygienickým standardem-osvětlení). V historickém jádru není přítomna funkce výrobní a jen v nepatrné míře jsou přítomna sportovní zařízení. V areálu je také zvlášť pestrá obchodní nabídka.\n\nJiž od roku 1839 je Brno napojeno na železniční síť, jejíž trasa prochází jižním okrajem katastru současné čtvrti Brno-město. Zde se nachází i zdejší hlavní nádraží, jehož historicky cenná budova byla postavena roku 1850. Současnou secesní podobu získala při přestavbě v letech 1902–1905. Za druhé světové války byla poškozena jedna ze dvou hodinových věží, proto zde dnes jsou už jen jedny hodiny. V současné době probíhá kontroverzní a hodně diskutovaný postupný přesun železniční tratě a nádraží do oblasti jižně od čtvrti, s nímž jsou spojena i dvě neplatná místní referenda proběhlá v letech 2004 a 2016. Před nádražím se v Nádražní ulici nachází přestupní uzel brněnské městské hromadné dopravy. Trasy tramvajových linek procházejí čtvrtí ulicemi Masarykovou, Joštovou, Husovou, Nádražní, Benešovou, Divadelní, Rooseveltovou, Moravským Náměstím, Údolní a po nejsevernější části České ulice. Ve čtvrti jsou však i konečné stanice trolejbusových linek a ulicí Koliště po hranicích katastru jezdí také autobusové linky. Ostatní doprava je jinak svedena především na okružní ulice mimo vnitřek čtvrti (ulice Úvoz, Údolní, Husova, Rooseveltova, Benešova, Nádražní a Koliště), jinak je zde doprava omezena a ve vnitřních ulicích převažují pěší zóny.\n\nNejstarší osídlení čtvrti je známé z pozdní doby kamenné v prostoru Petrova. Petrov je též jednou z hypotetických lokací raně středověkého brněnského hradu, a z 12. století pocházejí archeologické doklady o nejstarším jednolodním petrovském kostele s kryptou, kolem bylo doloženo soudobé osídlení, nikoliv však opevnění na přístupné straně. Palisádový žlab v místě domu Petrov 8 (biskupství) však nevylučuje existenci hrazeného dvorce. Existence přemyslovského správního hradu v 11. a 12. století na Petrově není ve světle archeologických výzkumů pravděpodobná. Petrovskému kostelu ze 12. století však předcházela ještě starší velkomoravská rotunda, jejíž pozůstatky byly nalezeny roku 2010. Novodobé osídlení prostoru čtvrtě (přesněji jižní části), vzniklé na spojnici cest, je prokazatelně doloženo nejpozději od 12. století. Nejstarší známé osídlení prostoru čtvrti vznikalo pravděpodobně od 12. století na spojnici cest, které procházely pozdějším městem. Kolem roku 1200 přišli němečtí (rakouští) a valonští osídlenci, výrazně se rozrostlo osídlení zahrnující do 30. let 13. století celé pozdější město v hradbách. Tento vývoj vrcholil vznikem institucionálního města asi ve 30., možná již ve 20. letech 13. století. Jeho právní řád byl odvozen od rakouských měst Enže a Vídně.\n\nV lednu 1243 udělil český král a moravský markrabě Václav I. městu městská privilegia jímž se stala královským městem. Již tehdy bylo Brno alespoň zčásti obehnáno městskými hradbami. Již v 1. polovině 13. století vznikají v Brně první zděné měšťanské domy, i když ještě o řadu desetiletí později bylo město převážně dřevěné. Proces přechodu ke zděné architektuře se v prostředí měšťanské zástavby výrazně urychlil od 2. poloviny 13. století, takže ve 14. a 15. století mělo Brno v zásadě zděný charakter. Ač cihly se používaly již ve 13. století, velký rozmach cihlových staveb lze zaznamenat v 15. století. V 70. letech 13. století byl na západě moderní čtvrti založen Přemyslem Otakarem II. hrad Špilberk, jenž však byl původně zeměpanským královským hradem a nebyl součástí města. Roku 1292 obdrželo město právo volit rychtáře. V roce 1349 se Brno stalo trvalým sídlem moravských markrabat. Vedle Olomouce bylo Brno nejvýznamnějším moravským městem, zasedal zde moravský zemský sněm, zemský soud a od doby Karla IV. se zde vedla jedna řada zemských desk. Město sevřené hradbami mělo rozlohu necelých 37 ha, počet obyvatel se v lucemburské době pohyboval kolem 8 000. Středověké Brno se členilo na čtyři čtvrtě: Brněnskou (na jihozápadě v okolí Petrova a Zelného trhu), Měnínskou (na jihovýchodě), Běhounskou (na severovýchodě) a Veselou (na severozápadě), přičemž Náměstí Svobody leželo na hranici Běhounské a Veselé čtvrti. Zvláštní postavení měla tzv. Židovská čtvrť. Mimo vlastní Brno se na území moderního katastru čtvrti již od 13. století nacházela jižní část vesnice Švábky; během středověku dále před městskými hradbami vznikla zástavba čtyř předměstských čtvrtí, které rovněž částečně zasahovaly do katastru moderní čtvrti. V letech 1440–1453 byl Špilberk poprvé součástí Brna, podruhé pak v letech 1560–1620.\n\nRoku 1420 nechalo Brno spálit některé domy v předměstských čtvrtích, protože se obávalo, že by je mohli využít husité při případném obléhání města. V květnu 1428 a pak roku 1430 neúspěšně obléhali Brno husité. Brno zůstalo po celou dobu pevnou baštou katolictví, k čemuž přispěl jeho převážně německý charakter. Husité město nedobyli, těžce však utrpělo Staré Brno a další blízké vsi a předměstí. Roku 1454 vypověděl židy z Brna král Ladislav Pohrobek. V letech 1467–1468 bylo město ostřelováno špilberskou posádkou. Roku 1603 byli do města uvedeni kapucíni, kterým městská rada prozatímně přidělila kostel sv. Máří Magdalény. Roku 1619 se město přidalo ke stavovskému povstání, za což bylo po svojí kapitulaci roku 1621 potrestáno a přišlo o Špilberk. V letech 1619, 1622, 1625, 1643, 1646 a 1648 řádil ve městě mor.\n\nV roce 1641 po dobytí Olomouce švédskými vojsky se Brno stalo faktickým hlavním městem Moravy mj. proto, že sem byly z Olomouce narychlo přemístěny Zemské desky. Konec sporu obou měst učinil však až roku 1782 markrabě a císař Josef II., který přiznal nárok na označení hlavního města definitivně Brnu. V letech 1643 a 1645 bylo Brno neúspěšně obléháno osmnáctitisícovým švédským vojskem generála Torstensona, který chtěl Brno použít jako základnu pro finální útok na Vídeň. Při prvním švédském obléhání Brna zapálili jeho obránci klášter františkánů pod Petrovem, aby zabránily Švédům v jeho případném využití při obléhání Brna. Požár se ale rozšířil i na klášter františkánek sv. Josefa a nakonec i zasáhl i katedrálu sv. Petra a Pavla, kde zničil mimo jiné i knihovnu a archiv. Sami Švédové tehdy velké škody nenapáchali. Později se k Torstensonovu vojsku přidalo ještě desetitisícové vojsko sedmihradského knížete Jiřího II. Rákócziho, jehož část ale byla zanedlouho odvolána k Lednici. Během tohoto obléhání město bránilo pouze 1476 obyvatel, přičemž vojáci tvořili necelou polovinu. Díky tvrdosti a nasazení obránců a geniální organizaci obrany Raduitem de Souches však Švédové neuspěli a s osmitisícovými ztrátami byli donuceni obléhání ukončit. V letech 1643 a 1645 zanikla téměř celá zástavba středověkých předměstských čtvrtí, které nechalo město také preventivně zlikvidovat. Po třicetileté válce bylo město přeměněno v barokní pevnost s řadou bastionů. Roku 1742 město neúspěšně obléhali Prusové. Roku 1777 se město stalo centrem nově založeného biskupství, podléhajícího však Olomouckému arcibiskupství. V letech 1805 a 1809 město obsadila Napoleonská vojska, za jehož druhého pobytu započala likvidace bastionů. V roce 1817 bylo císařským dekretem Františka I. založeno Františkovo muzeum, dnešní Moravské zemské muzeum, druhé největší a zároveň druhé nejstarší (po muzeu v Opavě) muzeum v ČR. Rok 1839 bylo město spojeno s Vídní železnicí. Roku 1846 bylo zavedeno veřejné osvětlení plynovými lampami, roku 1847 byl do Brna zaveden telegraf. 6. července 1850 bylo území Brna rozšířeno o 19 dalších katastrálních území a jeho rozloha se zvětšila na 1 732 hektarů; jeho rozšířené území (tzv. vnitřní Brno) se pak zhruba krylo s moderní městskou částí Brno-střed. Samotné původní město se spolu se sousedním katastrálním územím Špilberku stalo I. ze 4 nově zřízených samosprávných okresů, v jejichž čele stály okresní výbory v čele s představeným a náměstkem. Na území současného katastru čtvrti dále zasahovaly části II. a III. okresu. V letech 1859–1864 bylo postupně zbořeno téměř celé městské opevnění Brna, z něhož se do dnešní doby zachovaly spolu s přestavěnou Měnínskou bránou jen krátké úseky, přiléhající k ulicím Husova, Bašty a k Denisovým sadům. Po zboření městského opevnění započala roku 1864 na jeho místě výstavba nové zástavby a kromě ní vzniklo na severovýchodě čtvrti několik parků. Dále došlo k prudkému průmyslovému rozvoji Brna. V srpnu 1869 zahájila provoz koněspřežná dráha. Rok 1873 přinesl první vysokou školu v Brně, technický institut. V letech 1881 a 1882 bylo nově vybudované městské divadlo osvětleno jako první evropské divadlo elektrickými žárovkami T. A. Edisona, hned další rok bylo založeno první české knihkupectví Joži Barviče. Roku 1899 bylo založeno Vysoké učení technické v Brně. V letech 1896–1916 byla ve čtvrti provedena rozsáhlá asanace \"(přestavba)\", při níž bylo zbořeno 238 starých domů a jiných budov včetně Královské kaple \"(zbořena roku 1908)\", přičemž původní záměr zahrnoval 429 domů. Počátkem 20. století došlo k regotizaci katedrály svatého Petra a Pavla. Asanaci předcházelo roku 1870 zboření kostela sv. Mikuláše na Náměstí Svobody. Roku 1905 byly brněnské samosprávné okresy zrušeny. V letech 1939–1941 bylo vybudováno prodloužení Husovy ulice a její propojení s Nádražní ulicí přes tehdejší areál Denisových sadů, čímž byl zároveň tento park rozdělen a tak vznikl park Studánka na moderním katastru Starého Brna. Za komunismu řada budov ve čtvrti chátrala nebo došlo k negativně chápaným stavebním zásahům (například postavení socialistické tržnice na Zelném trhu). Po sametové revoluci byly mnohé z chátrajících budov (Petřvaldský dům, Dům pánů z Lipé, Kleinův palác, Městský dvůr) nákladně zrekonstruovány. Vedle rekonstrukcí došlo po Sametové revoluci i ke kontroverzním stavebním zásahům – například vybudování obchodního centra Velký Špalíček či k pseudogotické puristické přestavbě Špilberku, při níž byla postavena nová kaple.\n\nVe 20. století dále došlo ke dvěma výrazným změnám hranice katastrálního území Město Brno. Při první z let 1939–1941 byla provedena rozsáhlá úprava hranice, při níž vedle korekce západní hranice s katastrálním území Špilberk (Město Brno sice přišlo o dům Husova 7/Pekařská 2 a východní okraj dnešní Fakulty sociálních studií Masarykovy univerzity, ale získalo původně špilberské domy na východní straně Husovy třídy) bylo Město Brno rozšířeno o celá katastrální území Josefov, Kožená, Na Hrázi a Příkop, většinu katastrálních území V Jirchářích, Silniční, části katastrálních území Křenové, Pekařské, Dolního a Horního Cejlu, a nepatrné části katastrů Velká Nová Ulice a Červená \"(silnice v ulici Milady Horákové)\" a Nové Sady\" (pozemky při severní straně železničního mostu nad Hybešovou ulicí)\". Ve prospěch katastrálního území Trnitá tehdy Město Brno ztratilo severní část domů Křenová 6 a 8. Při další katastrální reformě z let 1966-1969 se severní a východní část hranice Města Brna v podstatě vrátila do stavu před rokem 1939 (Město Brno zde ztratilo pozemky někdejších katastrů Josefova, Na Hrázi a Příkopu, Kožené, Křenové, Velké Nové Ulice a Červené, ve prospěch Trnité silnici ve svojí části ulice Dornych a menší část silnice v Kolišti a ve prospěch Zábrdovic jinou část silnice v Kolišti a pozemky náležející před rokem 1939 ke katastru Dolního a Horního Cejlu), na jihozápadě pak přišlo o celý park Studánka, blok domů mezi ním a ulicemi Husova a Pekařská, pozemky patřící k někdejším katastrům Silniční, V Jirchářích a téměř všechny pozemky někdejšího katastru Pekařské \"(kromě parcel se zbouranými domy někdejší Skalní ulice, které čtvrti zůstaly)\". Pro změnu se katastrální území Město Brno výrazně rozšířilo na západě, kde získalo značnou část tehdy zrušeného katastrálního území Špilberk, konkrétně některé pozemky, které před rokem 1939 tvořily součást katastrálních území Křížová, Město Brno, Špilberk a Švábská.\n\n"}
{"id": "54768", "url": "https://cs.wikipedia.org/wiki?curid=54768", "title": "Okres Oberwart", "text": "Okres Oberwart\n\nOkres Oberwart je okresem rakouské spolkové země Burgenlandu. Jeho centrem je město Oberwart.\n\nOkres leží přibližně uprostřed jižní částí Burgenlandu. Jižní hranici má s okresem Güssing, na západě sousedí převážně se Štýrskem, pouze malou část hranic v oblasti Bersteinu má společnou s Dolním Rakouskem. Na severu hraničí s okresem Oberpullendorf. Východní hranice okresu je zároveň státní hranicí Rakousko x Maďarsko.\n\nVětšinu povrchu okresu tvoří pahorkatiny v nadmořské výšce 200-500 metrů. Výjimkou je severní část území (při hranicích s okresem Oberpullendorf). Nejvyšší vrcholky v této oblasti dosahují skoro 900 metrů. V severojižním směru okres odvodňuje řeka Pinka, která teče dále do Maďarska.\n\nRozlohou se okres řadí v porovnání s ostatními okresy Burgenlandska mezi ty větší. Jeho rozloha je velmi podobná rozloze sousedního okresu Oberpullendorf- 732,62 km². Počet obyvatel a tím pádem i hustota zalidnění je ale vyšší - 53 365 , resp. 73 obyvatel/1km². I počet obcí je vysoký- 32.\n\n"}
{"id": "54769", "url": "https://cs.wikipedia.org/wiki?curid=54769", "title": "Feromangan", "text": "Feromangan\n\nFeromangan je feroslitina s vysokým obsahem manganu. \n\nObsah manganu je mezi 30 až 80 %, obsah uhlíku 2 až 8 %. Užívá se hlavně jako přísada k legování jiných feroslitin nebo jako dezoxidační přísada, přísada k desulfurizaci, přidávání uhlíku do oceli a přidávání manganu jako legujícího prvku. Feromangan s nízkým obsahem uhlíku se používá při výrobě manganových legovaných ocelí vyžadujúcích nízký obsah uhlíku.\n\nFeromangan má tvar neopracovaných kusů s bílým leskem na lomu. Je křehký a velmi tvrdý. Podobným materiálem je surové železo, slitina s obsahem manganu 5–30 % se nazývá zrcadlovina ().\n\nPodle obsahu uhlíku se feromangan rozlišuje na:\n\nFeromangan se vyrábí zahříváním směsi oxidů – MnO a FeO s uhlíkem v redukční peci. Složky podstupují termální dekompoziční reakci. Menší část objemu výroby feromanganu se vyrábí ve vysokých pecích, větší část v elektrických obloukových pecích (v roce 1977 nad 75 % s rostoucím trendem).\n\nFeromangan patří mezi nejčastěji produkované feroslitiny s podílem nad 20 % na celkovém objemu jejich výroby. V tabulce je uvedeno odhadované množství celosvětové produkce feromanganu v miliónech tun..\n\nV Evropě se feromangan vyrábí ve velkých objemech ve Francii (386 000 tun v roce 1997) a Norsku. V menších objemech ve Španělsku (35 000 tun v roce 1997), Belgii a Německu.\n"}
{"id": "54773", "url": "https://cs.wikipedia.org/wiki?curid=54773", "title": "Ferochrom", "text": "Ferochrom\n\nFerochrom je feroslitina obsahující 60 až 75 % chromu, do 35% železa a přibližně 4 až 10 % uhlíku. Uhlíku může být i velmi málo, např jen 0,01 % k redukci křehkosti. Ferochrom je koroziodolný dokončovací materiál, používá se, je-li nutné přidat chrom do oceli. Má tvar a formu velmi tvrdé krystalické hmoty, někdy s plně vyvinutými krystaly. Ferochrom se také dělí na uhlíkatý (HC), středně uhlíkatý (MC), nízkouhlíkatý (LC).\n\nFerochrom patří mezi nejvíce produkované feroslitiny, na celkovém objemu se podílí více než 25 %. Většina světové produkce pochází z JAR, Kazachstánu a Indie – států s velkými zdroji rud chromu. Zvyšuje se podíl suroviny pocházející z Ruska a Číny. Více než 80 % světové produkce se využívá k výrobě korozivzdorných tzv „chromových“ ocelí.\n\nV tabulce jsou uvedena odhadovaná množství celosvětové produkce ferochromu v miliónech tun.\n\nV Evropě se ferochrom vyrábí ve velkých objemech ve Finsku (236 652 tun v roce 1997), Norsku a Švédsku. Ve výrazně menších objemech v Německu (25 856 tun v roce 1997), Itálii a Španělsku.\n"}
{"id": "54775", "url": "https://cs.wikipedia.org/wiki?curid=54775", "title": "Manul", "text": "Manul\n\nManul (\"Otocolobus manul\") je dlouhosrstá kočkovitá šelma z podčeledi malých koček. Obývá kamenité, křovinaté stepi a horské louky střední Asie. V minulosti byla zařazována do rodu \"Felis\", v současnosti je jediným zástupcem rodu \"Otocolobus\". V češtině je někdy označována jako kočka stepní, toto jméno se ale častěji používá pro poddruh kočky divoké obývající centrální Asii, jméno manul je tedy jednoznačnější. Tento název vychází z mongolského \"manuul\", což znamená „divoká kočka“. Třetí, v češtině zřídka používaný název je Pallasova kočka, po jejím objeviteli Peteru Simonu Pallasovi.\n\nManul má nízké zavalité tělo a velmi hustou a dlouhou srst, která mu umožňuje snášet velké teplotní výkyvy. Ke svému životu využívá různé úkryty a doupata. Živí se především hlodavci (zvláště pišťuchami). Mezinárodní svaz ochrany přírody ho vede jako druh téměř ohrožený. Hlavní hrozbou pro něj je ničení životního prostředí a lov.\n\nManul je veliký asi jako domácí kočka, ale už na první pohled zaujme hustou, dlouhou srstí. Dlouho byl považován za předka dlouhosrstých plemen domácích koček, zvláště perské kočky. S touto později vyvrácenou teorií přišel už v 18. století německý zoolog Peter Simon Pallas. Usuzoval tak nejen na základě délky srsti, ale i podle zploštělé hlavy a podsadité tělesné konstituce.\n\nManul je silná a zavalitá kočka. Má relativně krátké nohy a krátké uši, umístěné více po stranách hlavy, než je běžné u jiných koček, a zčásti skryté v srsti. Na rozdíl od jiných malých koček má kulaté zornice, což může ukazovat na denní aktivitu a život v otevřených biotopech. Samci váží od 3,3 do 5,3 kg, samice od 2,5 do 5 kg. Délka těla se pohybuje nejčastěji mezi 49 cm (samice) a 55 cm (samci), ocas měří přibližně 25 cm. Pohlavní dimorfismus je malý, samci jsou v průměru těžší o 100 až 300 g.\n\nSrst je velmi dlouhá a hustá, nejhustší ze všech kočkovitých šelem obývajících mírný podnebný pás. Díky ní vypadá manul větší, než ve skutečnosti je. Na břiše může být srst až dvakrát delší než na hřbetě. Je stříbrošedá nebo stříbrooranžová, s mourovatou kresbou vytvářející nevýrazné svislé pruhy. Zbarvení na jaře a v létě je celkově tmavší. Bílé špičky pesíků způsobují, že manul vypadá jako pokrytý jinovatkou.\n\nManul byl dříve řazen do rodu \"Felis\", ale nyní má svůj vlastní monotypický rod \"Otocolobus\". Fylogenetické postavení manula není ani na základě genetického zkoumání úplně jasné. Podle jaderného genomu patří do linie rodu \"Prionailurus\", podle mitochondriálního do linie \"Felis\". K oběma liniím by tvořil bazální rod, tedy ten, který se oddělil nejdříve. Dle první varianty by divergoval od společného předka s rodem \"Prionailurus\" někdy v pozdním miocénu asi před 5,9 miliony lety.\n\nMorfologie a zbarvení vedly k rozlišení tří poddruhů manula:\n\n\nTaxonomická revize kočkovitých z roku 2017 uznává jen dva poddruhy, a to \"O. m. manul\" a \"O. m. nigripectus\", ovšem s tím, že jde o dělení provizorní a druh se může ukázat monotypickým.\"\"\n\nManulové obývají území v členitém pásu od Kaspického moře po střední Čínu a východní Mongolsko. Nevyskytují se ale na celé této ploše, jen velmi vzácně byli pozorováni v nížinách a v některých oblastech byli vyhubeni. Celková velikost území, na němž žijí, je asi 2 269 000 km a zahrnuje celkem 16 států (Afghánistán, Arménie - výskyt nejistý, Ázerbájdžán, Bhútán, Čína, Indie, Írán, Kazachstán, Kyrgyzstán, Mongolsko, Nepál, Pákistán, Rusko, Tádžikistán - výskyt nejistý, Turkmenistán - výskyt nejistý, Uzbekistán - výskyt nejistý). Početnost populace je odhadována na 15 000 dospělých jedinců.\n\nManul žije na kamenitých, křovinatých, suchých stepích a na horských loukách do nadmořské výšky nejméně 5539 m, nížinám a výrazně otevřeným prostorám (bez množství úkrytů) se vyhýbá, stejně jako místům, která dlouhodobě zapadají sněhem hlubším než 10 až 20 cm. Nežije až v takových výškách jako irbis. Habitat manula se vyznačuje suchým klimatem a vysokými ročními teplotními výkyvy, jež mohou přesahovat až 100 °C (-53 °C až +48 °C).\n\nManulové jsou samotáři lovící obvykle za úsvitu a za soumraku, nicméně zvláště během nejtužšího období zimy dokáží svůj režim přeorientovat na spíše denní. I vzhledem k dennímu režimu jejich nejčastější kořisti se předpokládá, že jde spíše o denní než noční živočichy. Pro svůj život využívají doupata pod kameny, v malých jeskyních a v opuštěných norách jiných zvířat (především svišťů, ale také jezevců a lišek). Na kvalitních úkrytech a doupatech je jejich život doslova závislý - slouží jako ochrana před predátory, místo konzumace potravy, páření, rození a vychovávání mláďat a udržování přijatelné teploty během velmi studených zim. Jejich teritoria jsou na malou kočku nezvykle velká a pohybují se od 7 po více než 200 km. Ve svém přirozeném prostředí se dokážou velmi dobře skrývat, k čemuž využívají jakékoliv terénní nerovnosti - kameny, trsy trávy, úžlabiny aj. Během slunečných dní se někdy povalují na slunci a zachytávají teplo. Nemňoukají, ale vydávají zvuky, které znějí jako směs štěkotu malého psa a houkání sovy či jako kejhání husy. Dalším hlasovým projevem je jakési syčení („ts, ts, ts“). Výhrůžným gestem bývá zvedání horního rtu na jedné straně čelisti a ukazování špičáku. Samci rozstřikují moč, obě pohlaví si pak zahrabávají trus.\n\nManulové jsou aktivní lovci, jejich hlavní kořistí jsou pišťuchy neboli piky (přes 50 %), různí hlodavci (pískomilové, hraboši, křečci a zemní veverky), zajíci, mláďata svišťů a výjimečně i jehňata divokých ovcí. Loví také hmyzožravce (ježky), ptáky, plazy a bezobratlé. Jídelníček si doplňují bobulemi a mršinami. Nedokáží vyvinout příliš vysokou rychlost běhu a spoléhají se na taktiku náhlého přepadu, kdy se nepozorovaně přiblíží ke kořisti, resp. počkají až se kořist přiblíží k nim. Využívají k tomu svou dokonale vyvinutou schopnost splynout s terénem. Někdy vyčkávají přímo u nor zajícovců a hlodavců a čekají až vylezou. Dokáží při tom využít i metodu rybaření, kdy packou hrabou v dírách a drápy zachytávají mírně pod povrchem se pohybující oběti. Na jaře a v létě používají i metodu plašení, kdy se rychle pohybují travou a skáčou na jimi vyplašenou kořist - hlodavce, ptáky a hmyz.\n\nManulové žijící severněji se páří později než jižnější populace. V Mongolsku období rozmnožování probíhá mezi prosincem a březnem. V době páření samci následují samice tak důsledně, že tím mnohdy zanedbávají lov a výrazně tak ztrácejí na váze. Mezi samci mnohdy probíhají zuřivé souboje o samice. K samotné kopulaci dochází nejspíše v doupatech. Koťata se rodí po 9–10 týdnech, nejčastěji v dubnu a květnu. Bývá jich 2 až 6 (obvykle 3 až 4), ale byly popsány i případy, kdy se v jednom vrhu narodilo až 8 koťat. Ve dvou měsících věku jsou už odstavená, ve 4 až 5 měsících nezávislá a v 9 až 10 měsících se mohou začít sama rozmnožovat. Úmrtnost mláďat, předtím než dosáhnou nezávislosti, je značná a dosahuje asi 68 %. Mladí jedinci po opuštění matky migrují mnohdy na značné vzdálenosti (desítky a někdy i stovky kilometrů). Délka života ve volné přírodě málokdy přesáhne 6 let, v zajetí to ale může být až 12 let.\n\nManulové mohou být uloveni velkými dravými ptáky (38 % úmrtnosti v Mongolsku), potulnými, případně ovčáckými psy, vlky a v menší míře i jezevci a liškami. Jejich antipredační strategií je přitisknout se k zemi a splynout s terénem, případně zmizet v doupěti. V případě, že obě tyto možnosti selžou, dokáží se zuřivě bránit.\n\nIUCN hodnotí manula jako druh téměř ohrožený. Hlavní hrozbou je ničení a degradace životního prostoru vinou růstu lidské populace, šíření pastevectví, rozvoje infrastruktury a těžby. V minulosti byli manulové ve velkém loveni pro svou kožešinu. Například v Mongolsku bylo začátkem 20. století ročně zpracováno až 50 000 kůží a v Afghánistánu v 70. letech 20. století to bylo 7 000. To je nyní ve většině států, kde se šelma vyskytuje, zakázáno. V současné době (desátá léta 21. století) je velkým problémem trávení pišťuch, které jsou hlavně v Číně považovány za škodlivý druh konkurující pasoucímu se dobytku. Piky jsou pro manula (podobně jako pro kočku šedou), hlavním zdrojem potravy a zvíře se často otráví jejich pozřením. Také samotný úbytek pik má neblahé důsledky na místní populaci manulů. Na úmrtnosti se výrazně podílí i přímý lov manulů lidmi a jejich psy.\n\nManulové, zvláště koťata, jsou velmi citliví na toxoplazmózu. V přírodě se s tímto parazitem nedostávají do kontaktu, nemají proto potřebné protilátky. Toxoplasmóza ale způsobuje úhyny koťat, která se narodila v zajetí, a až donedávna bránila nárůstu populace manulů v zoologických zahradách. Rovněž ze zajetí je známá nebezpečná nákaza virem kočičí panleukopénie (FPV), která může zavinit až 43% úmrtnost (Moskevská zoo). Dalšími potenciálními chorobami jsou různé druhy virových onemocnění (FIV - felinní imunodeficientní virus, FeLV - virová leukémie koček, chřipkový virus A). Patogenní je rovněž bakteriální \"Mycoplasma\". Je známo celkem 9 parazitických červů, které žijí uvnitř manulů - jde o 2 druhy tasemnic a 7 druhů hlístic, nicméně na základě poměrně nízkého procenta nálezů v trusu se má za to, že zamoření této kočky parazity dosahuje výrazně menší úrovně, než je tomu u tygrů či levhartů.\n\nV ČR chovají manuly Zoo Brno, Zoo Jihlava, Podkrušnohorský zoopark Chomutov a Zoo Ostrava.\n\n"}
{"id": "54784", "url": "https://cs.wikipedia.org/wiki?curid=54784", "title": "Eisenstadt", "text": "Eisenstadt\n\nEisenstadt (česky doslova \"železné město\", maďarsky \"Kismarton\", latinsky \"Castrum Ferrum\") je hlavním městem rakouské spolkové země Burgenlandu (Hradska), zároveň i městem statutárním a okresním (pro okres Eisenstadt-okolí). Leží mezi dolnorakouským Vídeňským Novým Městem a Neziderským jezerem. Žije zde obyvatel. Je největším městem Burgenlandu. \n\nLidé tu byli již v halštatské době, našly se i zbytky římského osídlení. První písemná zmínka však pochází až z roku 1264. V roce 1373 se poprvé objevuje název Eisenstadt. Roku 1445 získal rozvíjející se trhové městečko habsburský arcivévoda Albrecht VI. Habsburský (bratr císaře Fridricha III. a strýc Maxmiliána I.) a Eisenstadt pak zůstal habsburským majetkem po dalších téměř 200 let. V roce 1622 se stal sídelním městem bohaté maďarské rodiny Esterházyů a koncem třicetileté války získal status svobodného města.\n\nEisenstadt je spjat se jménem hudebního skladatele Josepha Haydna (1732–1809), jenž od roku 1761 působil u Esterházyů jako kapelník a sbormistr. Jeho nástupcem byl Johann Nepomuk Hummel a prošli tudy i jiní geniální hudebníci, např. Ludwig van Beethoven či Ferenc Liszt, jenž se narodil ve vesnici Raiding - na jih odsud. Hlavním městem Burgendlandska je Eisenstadt od roku 1925.\n\nNejvýznamnější památku města představuje zámek Esterházy, původně hrad vybudovaný v letech 1388–1392. Ve druhé polovině 17. století ho architekt Carlo M. Carlone přestavěl na půvabný barokní zámek. Klasicistními úpravami prošlo sídlo koncem 18. století. Dnes ve dvou třetinách prostor sídlí zemská vláda, zbytek uvidíte během organizované prohlídky. Zvlášť zajímavý je Haydnův sál, kde komponista dirigoval zámecký orchestr. Sál bohatě zdobí fresky a má vynikající akustiku. Kolem zámku se rozkládá anglický park, vybudovaný v letech 1805–1820. V Haydnově domě východně od zámku lze navštívit malé muzeum.\n\nMěsto Eisenstadt leží při jižním výběžku Litavských vrchů \"(Leithagebirge)\", na řece Wulka asi 15 km před jejím ústím do Neziderského jezera. V rámci Hradska leží v jeho severní, nížinaté části, město je skoro úplně obklopeno „svým“ okresem Eisenstadt-okolí, ale malý kus jeho území sousedí se spolkovou zemí Dolní Rakousko.\n\n\n\n"}
{"id": "54791", "url": "https://cs.wikipedia.org/wiki?curid=54791", "title": "Xylen", "text": "Xylen\n\nTermín xylen nebo xylol obvykle označuje směs tří izomerů aromatického uhlovodíku (\"dimethylbenzenu\") používaného jako rozpouštědlo v polygrafii, lakýrnictví a v gumárenském a kožedělném průmyslu. Je to čirá, bezbarvá kapalina nasládlého zápachu, hořlavá. Obvykle se získává v rámci rafinace ropy. Konkrétně se získává např. z reformátu (produkt reformování benzínů), jako vedlejší produkt při alkylaci aromátů, při transalkylaci (též disproporcionaci) toluenu. Chemická rovnováha mezi izomery je příznivě nastavena ve prospěch izomeru meta, který je nejméně žádaný. Proto bývá v rafinérsko-petrochemických komplexech instalován proces izomerace xylenů. Podobně jako jiná rozpouštědla je i xylen zneužíván jako inhalační droga.\n\nXylen je obecný termín pro skupinu tří izomerů, derivátů benzenu, konkrétně \"ortho-\", \"meta-\" a \"para-\" (\"o\"-xylen, \"m\"-xylen a \"p\"-xylen; systematické názvy jsou \"1,2-dimethylbenzen\", \"1,3-dimethylbenzen\" a \"1,4-dimethylbenzen\"), lišících se vzájemnou pozicí methylových skupin na benzenovém kruhu. Technický xylen je směsí těchto izomerů a obvykle obsahuje také příměs malého množství ethylbenzenu.\n\nChemické vlastnosti jednotlivých izomerů se mírně liší. Teplota tání se pohybuje od -47,87 °C u \"m\"-xylenu do 13,26 °C u \"p\"-xylenu. Teplota varu všech izomerů je okolo 140 °C. Hustota je přibližně 0,87 g/cm, xylen je tedy lehčí než voda. Ve vzduchu jsou páry xylenu cítit již od koncentrace 0,08 až 3,7 ppm, ve vodě lze xylen chuťově rozpoznat od 0,53 až 1,8 ppm.\n\nXyleny, stejně jako mnoho alkylbenzenových sloučenin, tvoří komplexy s různými halogenovanými uhlovodíky. Komplexy různých izomerů mají často podstatně odlišné vlastnosti.\n\nXylen se používá jako rozpouštědlo v různých průmyslových odvětvích. \"p\"-xylen se využívá jako surovina pro výrobu kyseliny tereftalové, což je monomer používaný pro výrobu polymerů, například PET. Používá se také jako čistidlo na ocel a na křemíkové pláty a čipy, jako pesticid, ředidlo barev a jako složka barev a laků. Lze ho použít jako náhradu toluenu, je-li žádoucí pomalejší zasychání nátěrových hmot. V malých množstvích bývá obsažen v benzínu a kerosinu. Ve studiích na zvířatech se často natírá na uši králíků, aby se podpořilo prokrvení a zlepšil sběr informací, musí se ale následně smýt alkoholem, aby se oblast nezanítila. V histologii se xylen používá k čištění tkání po dehydrataci při přípravě pro infiltraci parafínovým voskem. Též se používá po obarvení vzorku, aby se hydrofobizoval, takže ho lze následně zalít do pryskyřice v rozpouštědle. Též se z něj vyrábí slzný plyn.\n\nXyleny jsou výchozí surovinou pro výrobu dalších chemikálií. Například chlorace obou methylových skupin poskytuje tři izomery dichloridů xylenu čili 1,2-bis(chlormethyl)benzeny. Oxidačními činidly, například manganistanem draselným (KMnO), lze xyleny oxidovat na karboxylové kyseliny. Oxidací obou methylových skupin vzniká z \"o\"-xylenu kyselina ftalová a z \"p\"-xylenu kyselina tereftalová.\n\nV komerčních článcích se termínem xylol běžně označuje rozpouštědlo se směsí tří izomerů xylenu, někdy obsahující i ethylbenzen. V chemickém obchodě se tato směs označuje jako xyleny (plurál). Pozor na terminologickou záměnu za podobně znějící xylenoly, což jsou jedovaté a žíravé izomery dimethylfenolu.\n\nNejvětší nebezpečí je spojeno s expozicí vysokým koncentracím xylenu, která vede k útlumu centrálního nervového systému, bezvědomí, útlumu dechového centra a případně smrti z nedostatku kyslíku pro mozek. Život může ohrozit také srdeční arytmie.\n\nNižší koncentrace jsou taktéž nebezpečné, působí na řadu orgánů v těle. Negativně ovlivňují funkci ledvin, kosterního svalstva a rovnováhu tekutin a elektrolytů. Xylen dráždí dýchací a trávicí ústrojí, může mít negativní účinky na játra. Nejzávažněji je ale ovlivněn nervový systém, již při nízkých koncentracích se prodlužuje reakční čas, zhoršuje se smysl pro rovnováhu.\n\nVíce než 95 % xylenu se metabolizuje oxidací na methylbenzylalkohol a následně redukcí (pomocí standardních enzymů alkoholdehydrogenázy a aldehyddehydrogenázy) na benzaldehyd a kyselinu methylbenzoovou (toluenovou). Ta se vylučuje především konjugovaná s glycinem jako kyselina tolurová (methylhippurová). U \"o\"-xylenu se kyselina \"o\"-methylbenzoová (\"o\"-toluenová) vylučuje ve volné podobě. Malá část xylenu se metabolizuje přes mikrosomální oxidační systém hydroxylací aromatického kruhu na xylenol (dimethylfenol) a vylučuje se v konjugované formě se sulfátem nebo s kyselinou glukuronovou.\n\nSmrtelná dávka LD xylenu je 4 300 mg/kg (orálně, potkan, Wolf a spol.), nejmenší smrtelná dávka u dospělého člověka 50 mg/kg (\"o\"-xylen, RTECS). LC ve vzduchu je 6 350 - 6 700 ppm (potkan, 4 h).\n\n"}
{"id": "54797", "url": "https://cs.wikipedia.org/wiki?curid=54797", "title": "Rust (Burgenland)", "text": "Rust (Burgenland)\n\nRust je nejmenším statutárním městem v Rakousku. Žije zde obyvatel. \n\nV roce 1681 se stalo svobodným královským městem v rámci Uherského království. Po roce 1920, kdy Rakousko a Maďarsko vedly pohraniční spory o Burgenland (který nakonec získalo Rakousko) si Rust společně s téměř sedmkrát větším Eisenstadtem obhájil postavení statutárního města přesto, že rakouská statutární města musejí mít obvykle nejméně 20 000 obyvatel.\n\nOkolí města je velmi malebné. Rust leží totiž na břehu Neziderského jezera, asi 15 km východně od Eisenstadtu. Městské území je ze severu, západu i jihu obklopené okresem Eisenstadt-okolí. Jenom jeho východní hranice (přes Neziderské jezero) je společná s okresem Neusiedl am See.\n\n"}
{"id": "54812", "url": "https://cs.wikipedia.org/wiki?curid=54812", "title": "Kočka bornejská", "text": "Kočka bornejská\n\nKočka bornejská (\"Catopuma badia\", dříve \"Felis badia\"; české synonymum je kočka Grayova) je endemický druh malé kočkovité šelmy, obývající pouze ostrov Borneo. Veškeré údaje o druhu pocházejí ze šesti kůží ulovených koček a jednoho živého jedince, který byl chycen v listopadu roku 1992. V přírodě je pozorována jen málokdy a o jejím způsobu života není nic známo.\n\n\nKočka bornejská se podobá malé kočce Temminckově, srst je zlatohnědá, červenohnědá nebo šedavá, krátká a bez kresby. Břicho je světlejší, uši tmavě hnědé, ocas je hnědý. Konec ocasu je bílý, ale úplně na špičce je černá skvrna.\n\nZvláštností kočky bornejské je, že první horní třenový zub má pouze jeden kořen a je menší, než u ostatních kočkovitých šelem.\n\nKočka bornejská žije pouze na Borneu, obývá tropický deštný prales, pravděpodobně se zdržuje v blízkosti vody.\nPopulace kočky je odhadována na maximálně 2 500 jedinců, populační trend podle IUCN je pokles.\n\nO jejím způsobu života, lovu, kořisti, rozmnožování atd. chybějí relevantní informace.\n\n"}
{"id": "54824", "url": "https://cs.wikipedia.org/wiki?curid=54824", "title": "Poloautomatický blok", "text": "Poloautomatický blok\n\nPoloautomatický blok (poloautoblok) je traťové zabezpečovací zařízení druhé kategorie. Slouží k zabezpečení jízd vlaků mezi dopravnami s kolejovým rozvětvením (zejména stanicemi). Na rozdíl od telefonického dorozumívání není tolik závislý na lidském faktoru, 2. kategorie podmiňuje realizaci rizikových pokynů technickou součinností obsluhujícího zaměstnance a zabezpečovacího zařízení.\n\nPodle technického provedení můžeme poloautobloky rozdělit na hradlové a reléové:\n\n\nZa prvním vlakem může jet druhý vlak až poté, co přijde zpráva o uvolnění trati (resp. traťového oddílu) předchozím vlakem stejného směru – odhláška. Odhlášku zprostředkovává poloautoblok, její udělení je technicky vázáno na obsazení a následné uvolnění prvku zabezpečovacího zařízení (nejčastěji izolované kolejnice) v přední dopravně a zajištění návěstidla, které bezprostředně dovolovalo jízdu přes tento prvek, v poloze s návěstí Stůj. \n\nHradlový poloautomatický blok zprostředkovává závislosti mezi jednotlivými dopravnami pomocí hradlových závěrů. Ve stanici jde o hradlové závěry počáteční traťové hradlo pro blokování odjezdových návěstidel vlastní dopravny a koncové traťové hradlo pro udělení odhlášky. V hradle se jedná o závěry mezilehlé traťové hradlo pro udělení odhlášky a blokování vlastního oddílového návěstidla a hradlová zarážka pro zřízení závislosti projetí izolované kolejnice do HPB. Tyto hradlové závěry jsou na společném dvojitém hradlovém tlačítku.\n\nPřed postavením vlakové cesty pro odjíždějící vlak svítí indikace volnost trati bílým světlem. Při stavění odjezdové cesty tato indikace zhasne. Vlak odjede na návěst \"Volno\" (zelené světlo), či jeho ekvivalent v závislosti na trase postavené vlakové cesty. Při vjezdu do sousední stanice (po obsazení a následném uvolnění izolované kolejnice) se na závislém stavědle rozsvítí indikace v tlačítku udělení odhlášky. Výpravčí po zjištění, že vlak vjel celý, a po zablokování vjezdového návěstidla v poloze Stůj vytáhne tlačítko udělení odhlášky. Tím obnoví volnost trati.\n\nPoloautomatický blok dovoluje vypravit na trať vlak jen ze stanice, která má přijat traťový souhlas. Před jízdou vlaku v opačném směru, než je souhlas udělen, musí být změněn směr traťového souhlasu.\n\nU hradlového poloautomatického bloku je traťový souhlas trvale udělen. Traťový souhlas je realizován pomocí hradlových závěrů na střídavý proud. Stanice, která má udělen traťový souhlas, může vypravovat vlaky tak dlouho, dokud obsloužením hradlového závěru Traťový souhlas nepředá traťový souhlas sousední dopravně.\n\nU reléového poloautomatického bloku starších typů (před RPB-88) je traťový souhlas s bezsouhlasovým stavem. V základním stavu je traťový souhlas neudělen a vlaky nemohou jezdit v žádném směru. Svítí pouze indikace volnost trati. Pokud je RPB v bezsouhlasovém stavu, může být udělen traťový souhlas. To se provede tak, že výpravčí stanice, který přijal předvídaný odjezd, stlačí tlačítko traťový souhlas. Kontrolka udělení souhlasu se rozsvítí červeně; ve stanici, která dala předvídaný odjezd, se zeleně rozsvítí kontrolka příjem souhlasu. Nyní může tato stanice vypravovat vlaky. Traťový souhlas není zrušen při uvolnění tratě. Pokud je třeba změnit směr dopravy, výpravčí, který souhlas udělil, povytáhne tlačítko traťový souhlas a uvede zařízení do bezsouhlasového stavu. Výpravčí druhé stanice udělí traťový souhlas výše popsaným způsobem. Nyní je traťový souhlas otočen.\n\nV případě nemožného dorozumění, ale správné funkce RPB je možno provozovat dopravu podle RPB. Předvídaný odjezd, který slouží jako pokyn k obrácení souhlasu, nemůže být dán. Pro signalizování nutnosti otočit souhlas výpravčí stanice, který souhlas udělil, třikrát po sobě zruší a udělí traťový souhlas a ponechá zařízení v bezsouhlasovém stavu.\n\nPoloautomatický blok vyvinutý ke konci osmdesátých let v rámci jednotné řady RPB-88, AH-88A (automatické hradlo), AB3-88 (trojznakový automatický blok) a AB4-88 (čtyřznakový automatický blok) má ovládání traťového souhlasu shodné se zařízeními 3. kategorie. Traťový souhlas v bezporuchovém stavu nemá bezsouhlasový stav a ten je v základním stavu udělen v přednostním směru. Změna směru traťového souhlasu se provede při svítící indikaci volnost tratě obsloužením tlačítka žádost o TS v dopravně, která nemá udělen traťový souhlas. Indikace volnost tratě se rozkmitá. V sousední stanici se rozkmitá červená indikace udělení souhlasu a rozezní zvonek. Výpravčí stanice, která je žádána o souhlas, stiskne tlačítko udělení souhlasu. Nyní dojde ke změně směru traťového souhlasu.\n\nMezistaniční úsek může být z důvodů zvýšení propustnosti trati rozdělen na traťové oddíly. Hranici traťových oddílů tvoří hradla s oddílovými návěstidly. Oddílová návěstidla u HPB mohou být i mechanická, u RPB byla oddílová návěstidla vždy světelná.\n\nVýpravčí vlak nenabízí ani nepřijímá, dává pouze předvídaný odjezd. Aby mohl být vlak vypraven, musí být alespoň jeden prostorový oddíl volný, u obousměrně pojížděných tratí musí být rovněž udělen traťový souhlas. \n\n\nOd zavedení hradlového poloautomatického bloku na území dnešní České republiky na začátku 20. století byly poloautomatické bloky nasazovány na hlavní tratě jakožto nejmodernější prvek zabezpečení jízd vlaků na trati. Koncem padesátých let bylo upuštěno od výstavby poloautomatických bloků na hlavních tazích, avšak některé projekty souvislé instalace na důležitých tratích byly realizovány i později (např. Praha–Beroun). V druhé polovině dvacátého století byly poloautomatické bloky instalovány na tratě, kde nebylo potřeba velmi nákladných automatických bloků, ale byly zde velké nároky na bezpečnost. V sedmdesátých letech byla vyvíjena automatická hradla jako náhrada poloautomatických bloků zařízeními 3. kategorie., AH však používala kolejové obvody, a tak bylo jejich nasazení ekonomicky nevýhodné a pro delší vzdálenosti technicky téměř nemožné.\n\nV polovině devadesátých let došlo k prudkému vývoji technologie zjišťování volnosti pomocí počítačů náprav. To ekonomicky zpřístupnilo automatická hradla i na méně vytížené tratě. Instalace poloautomatického bloku již nebyla ekonomicky výhodným kompromisem mezi automatickým hradlem a telefonickým dorozumíváním a od jejich instalace se upustilo. Nová generace počítačů náprav zavedená kolem roku 2010 ještě dále posouvá možnosti počítačů náprav. V mnoha případech by reléový poloautoblok měl téměř stejné náklady jako automatické hradlo.\n\nZabezpečovací zařízení 1. a 2. kategorie již není přípustno projektovat. Výjimku tvoří rekonstrukce, které jsou na regionální dráze a nejsou zásadního rozsahu. \n\nHradlové poloautomatické bloky jsou již v málo místech. Jediný souvislý úsek několika mezistaničních úseků je Praha-Smíchov – Praha-Radotín – Dobřichovice – Řevnice – Zadní Třebaň – Karlštejn – Beroun.\n\nReléové poloautobloky jsou taktéž vzácné. RPB s hradlem se již na síti SŽDC nevyskytují, všechna byla buď rekonstruována na RPB bez hradla, nebo byla nahrazena automatickým hradlem.\n"}
{"id": "54825", "url": "https://cs.wikipedia.org/wiki?curid=54825", "title": "Dálnice A2 (Chorvatsko)", "text": "Dálnice A2 (Chorvatsko)\n\nDálnice A2 v Chorvatsku spojuje hlavní město země Záhřeb s městem Macelj na hranici se Slovinskem.\n\nDálnice začíná na západ od hlavního města Chorvatska Záhřebu, kde se odpojuje z městského okruhu a přes území Záhřebské a Krapinsko-zagorjské župy vede na sever. Prochází okolo města Krapina, kde v roce 2005 byla prozatímně ukončena; dalších 19,3 km bylo ve stavbě. Celková délka dálnice po jejím dokončení na jaře roku 2007 je 60 km. Mezinárodní označení této komunikace je E 59.\n\n"}
{"id": "54829", "url": "https://cs.wikipedia.org/wiki?curid=54829", "title": "Dána", "text": "Dána\n\nDána je sanskrtské a pálíjské slovo, znamenající štědrost nebo dobročinnost. V buddhismu je jednou ze základních Dokonalostí a prostředkem, jak potlačit vrozenou lidskou chamtivost a egoismus. Jako u všech prospěšných (i neprospěšných) činů ovšem i zde rozhoduje vznešený a nesobecký úmysl, nikoli jen pouhý skutek sám. V tradičních buddhistických zemích se vztahuje zejména na darování jídla a rouch mnichům. V těchto zemích je také běžné, že děkuje nejen obdarovaný ale i dávající, protože mu obdarovaný poskytl příležitost vykonat záslužný čin.\n\nTvoří také jednu ze tří částí často používané formulky „\"dána, síla, bhávaná\"“, která ve zkratce vyjadřuje praktický aspekt buddhismu (dobročinnost, mravnost a pěstování mysli), a spolu s nimi patří mezi deset Záslužných činů (\"puňňa kirija vatthu\").\n"}
{"id": "54842", "url": "https://cs.wikipedia.org/wiki?curid=54842", "title": "Džuntoku", "text": "Džuntoku\n\nDžuntoku (: 順徳天皇, \"Džuntoku-tennó\"; 22. října 1197 – 7. října 1242) byl v pořadí 84. japonským císařem. Vládl od 12. prosince 1210 do 13. května 1221. jeho vlastní jméno bylo \"Morinari\".\n\n\"Džuntoku\" byl třetím synem císaře Go-Toby. Jeho matkou byla Šigeko. V roce 1200 se stal korunním princem. V roce 1210 se po abdikaci svého staršího bratra Cučimikada. Cučimikado ale ve skutečnosti ve své vládě pokračoval, ačkoliv na trůnu byl oficiálně Džuntoku. Džuntokův pobyt na trůně skončil v roce 1221, kdy byl v podstatě donucen k abdikaci kvůli pokusu Cučimikada svrhnout vládu šógunátu (císař byl vlastně loutkou na trůně, stát ovládal představitel šógunátu, tzv. šógun) Kamakura. Tento pokus vešel do dějin ve známost pod názvem Válka Džókjú. Po tomto pokusu byl Džuntoku vyhnán do exilu na ostrov Sado, kde v roce 1241 zemřel.\n"}
{"id": "54847", "url": "https://cs.wikipedia.org/wiki?curid=54847", "title": "Paňňá", "text": "Paňňá\n\nPaňňá (pálí, v sanskrtu pradžňá) znamená moudrost, vhled, chápání, porozumění. V buddhismu označuje intuitivní chápání Čtyř vznešených pravd a intuitivní vhled do pomíjivosti, neuspokojivosti a bezpodstatnosti všech jevů, který vede k nirváně (osvícení, stav rozpoznání dokonalé podstaty mysli).\n\nTento vhled (skt. vipassaná) lze ovšem rozvíjet pouze souběžnou kultivací mravnosti (\"síla\") a soustředění (\"samádhi\"). Vhled není výsledkem pouhého intelektuálního pochopení, ale je ho dosaženo přímým meditativním pozorováním vlastních tělesných a mentálních procesů.\n\n\"Paňňá\", správné chápání, je jednou z částí ušlechtilé osmidílné stezky a jednou z páramit (Dokonalostí).\n"}
{"id": "54849", "url": "https://cs.wikipedia.org/wiki?curid=54849", "title": "Hyeny", "text": "Hyeny\n\nHyeny (Hyaeninae) tvoří podčeleď čeledi hyenovití. Jsou to středně velcí masožravci, obývající Afriku a Asii. Hyeny vzhledem připomínají psovité šelmy, ale vývojově mají blíže ke kočkám a především cibetkám, ze kterých se vyvinuly.\n\nHyeny prosluly jako mrchožrouti, hyena žíhaná a hyena čabraková se živí převážně mršinami. Nejnovější výzkumy dokazují, že hyena skvrnitá je převážně lovec.\n\nV některých částech Afriky, například v Etiopii, lidé věřili, že se v noci proměňují v hyeny. Tito „hyenodlaci“, kterým se říkalo \"qora\", byli dokonce postaveni mimo zákon a usvědčení qorové se trestali smrtí, otroctvím nebo vyhnanstvím.\n\nV přeneseném slova smyslu se jako hyena označuje člověk, který zneužívá lidského neštěstí nebo na něm parazituje.\n\n"}
{"id": "54857", "url": "https://cs.wikipedia.org/wiki?curid=54857", "title": "Târgoviște", "text": "Târgoviște\n\nTârgoviște ( ) je hlavní město rumunské župy Dâmbovița. Leží na řece Ialomița a má 89 000 obyvatel.\n\nNázev Târgoviște je původem slovanský a znamená \"tržiště\", což je odvozeno z praslovanského, potažmo staroslověnského slova trъgъ. Takové pojmenování města nebylo nijak neobvyklé, a tak se můžeme setkat v Srbsku s městem Трговиште, Bulharsku s městem Търговище a na Slovensku s obcí Trhovište.\n\nPrvní zmínka o městě je z roku 1396, z dokumentu Johannese Schilbergera. V něm se zmiňuje o tom, že se město stalo centrem Valašského knížectví (Rumunština: \"Valahia\"). Symbol města, věž Chindiei postavil Vlad Țepeș.\n\nAž do přesunu hlavního města Valašska do Bukurešti bylo město vzkvétající desetitisícovou metropolí, poté ztratilo svůj vliv a mnoho jeho obyvatel odešlo; na začátku 20. století zde žilo 6000 lidí.\n\nNa konci minulého století se město proslavilo jako místo, kde byl souzen a popraven Nicolae Ceaușescu a jeho žena Elena Ceaușescuová.\n\n"}
{"id": "54867", "url": "https://cs.wikipedia.org/wiki?curid=54867", "title": "Rondônia", "text": "Rondônia\n\nRondônia ( ) je stát v Brazílii. Leží na severozápadě jejího území v Severním regionu, u hranice s Bolívií, a jeho hlavním městem je Pôrto Velho.\n\nRondônia je pojmenována po Cândidu Rondonovi, brazilském průzkumníkovi, který tuto oblast objevoval na začátku minulého století. Území se oddělilo od Mato Grossa v roce 1943 pod názvem \"Guaporé\", jako součást plánu tehdejšího prezidenta Brazílie, Getúlia Vargase na zlepšení osídlení pohraničních oblastí. V 60. a 70. letech nastal rozvoj těžby dřeva, zakládání farem a kávových plantáží. Státem je Rondônia od roku 1982; zároveň je z celé federace nejmladší.\n\nStát hraničí na jihu s již zmíněnou Bolívií, na severu se státem Amazonas, na východě se státem Mato Grosso a na západě má ještě krátkou hranici se státem Acre. Téměř celé jeho území pokrývají tropické lesy, na jihu se nachází náhorní plošina Chapada dos Parecis. Z ní vytékají řeky, které vtékají to veletoku Rio Madeira, ten se později vlévá do Amazonky. Obyvatelé jsou Brazilci, v pralesích však dosud ještě žijí domorodí indiáni. Rondônia je velkým exportérem dřeva, kávy a dobytka. Komunikace jsou špatné; železnice neexistuje a silniční síť je extrémně řídká.\n\n"}
{"id": "54897", "url": "https://cs.wikipedia.org/wiki?curid=54897", "title": "François Duvalier", "text": "François Duvalier\n\nFrançois Duvalier (14. dubna 1907–21. dubna 1971), známý také jako „Papa Doc“ byl prezidentem na Haiti.\n\nPůvodně pracoval jako lékař, účastnil se očkovacího projektu vedeného americkým ministerstvem zdravotnictví, poté byl ministr práce a zdravotnictví. Tehdy dostal od svých pacientů přezdívku \"Papa Doc\". Dva roky prožil v úkrytu před tehdejší vládou převlečený za ženu.\n\nChodil v černých oblecích s viditelnými vypouklinami od pouzdra s pistolí. Návštěvy zahraničních novinářů držel na nohou, když si v prstech pohrával se svým těžítkem (revolverem ráže 0,45) a pod polštářem měl ráži 0,357.\n\nV roce 1957 proběhly za pomocí USA zmanipulované volby, kde dostal v některých okrscích přes 100 % hlasů. V roce 1958 v červnu ustál pokus o armádní převrat a za pomoci amerických poradců reorganizuje armádu. Výsledkem je uzavření vojenské akademie a nahrazení vyšších důstojníků mladým mužstvem, ze kterého vzejde soukromá milice \"Tonton Macoutes\" (\"strýčkové lidožrouti\") o počtu 9–15 tisíc mužů. S jejich pomocí ustavil na Haiti diktátorský režim a prohlásil se prezidentem Haiti, kterým byl v letech 1957–1971. Plný titul zněl „Nejvyšší pán této země Haiti“. Milice měla za úkol jej chránit před výstřelky armády, ale nakonec zneužívala své pozice ke znásilňování, vraždění a rutinním popravám jeho politických oponentů. Rekruti milice nabraní přímo ze slumů Port-au-Prince nedostávali žádný plat a živili se vymáháním výpalného a další kriminalitou. Jejich velení sídlilo v prezidentském paláci.\n\nV roce 1959 dostal Duvalier infarkt a po dobu léčení v nemocnici v USA ustanovil svým zástupcem Clémenta Barbota, který byl jeho hlavním poradcem a velitelem \"Tontons Macoutes\". Po návratu Duvaliera byl uvězněn.\n\nDne 12. srpna 1959 se odehrál další pokus o svržení Duvaliera tentokrát za účasti kubánských partyzánů a haitských exulantů. Byli však poraženi haitskou armádou s pomocí amerického námořnictva.\n\nV roce 1961 se odehrály na Haiti další zmanipulované volby, kdy diktátor dostal všech 1 320 748 hlasů, opozice žádný. O Haiti začal psát i americký tisk a vláda USA se začala obávat o zneužívaní peněz posílaných na ostrov, které končily výhradně u kliky diktátora.\n\nV roce 1963 byl Barbot propuštěn z vězení, pokusil se zorganizovat převrat, ale po prozrazení plánů byl zabit. Pokusy o odstranění Duvaliera pokračovaly, tentokrát za pomocí CIA.\n\nDuvalierova vláda začala být více násilná. Papa Doc podporoval svůj kult osobnosti, prohlašoval se za čaroděje a ztělesnění haitského národa. Věřil ve Voodoo, prohlašoval, že když potřebuje radu ve státních záležitostech, sedne si do vany s černým cylindrem na hlavě a čte ve vnitřnostech mrtvé kozy.\n\nS postupujícím věkem se začal stávat paranoikem a megalomanem, oblékal se ve stylu lwa Bawona Samedi, prezentoval se jako Kristus a školáci modlitbou k němu začínali den. Rozmohla se také korupce a klientelismus. Po smrti Duvaliera přešla prezidentská funkce na jeho devatenáctiletého syna Jean-Claude Duvaliera, který provedl jisté reformy, ale nezabránil dalšímu růstu korupce. V roce 1986 byl donucen utéci do exilu a s sebou odnesl i velkou část z haitského státního pokladu.\n"}
{"id": "54898", "url": "https://cs.wikipedia.org/wiki?curid=54898", "title": "Seznam planetek Ch", "text": "Seznam planetek Ch\n\nKlepnutím na pořadové (katalogové) číslo planetky otevřete stránku s tabulkou, ve které jsou uvedeny základní údaje o planetkách (elementy dráhy, údaje o objevu aj.). \nKlepnutím na název planetky se dostanete na stránku věnovanou uvedené planetce (pokud taková stránka již existuje).\n\nData použita se svolením / Data used with permission \n© IAU: Minor Planet Center.\n"}
{"id": "54903", "url": "https://cs.wikipedia.org/wiki?curid=54903", "title": "Boeing 747", "text": "Boeing 747\n\nBoeing 747 (často přezdíván Jumbo Jet) je dálkový širokotrupý čtyřmotorový proudový dopravní a nákladní letoun. Byl prvním vyráběným širokotrupým letadlem a jeho výrazné druhé patro v přední části jej učinila jedním z nejznámějších letadel. Vyvinut byl společností Boeing ve Spojených státech a původně měl mít o 150 procent větší kapacitu než velký komerční letoun šedesátých let - Boeing 707. Do služby vstoupil v roce 1970 a po dobu 37 let držel rekord kapacity cestujících.\n\nČást délky letounu zaujímá dvoupodlažní konfigurace. K dispozici je v osobních, nákladních a dalších verzích. Boeing horní palubu navrhl jako vyvýšeninu, aby sloužila jako salónek pro první třídu, případně další místa, a aby bylo letoun možné snadno přestavět na nákladní odstraněním sedadel a instalací předních nákladních dveří. Boeing očekával příchod nadzvukových letounů, jejichž vývoj byl ohlášen na začátku 60. let 20. století, a tedy zastarání typu 747 a dalších podzvukových dopravních letadel, zatímco poptávka po podzvukových letadlech do budoucna zůstávala silná. Ačkoli se očekávalo, že se 747 stane zastaralým po prodeji 400 kusů, dosáhla výroba v roce 1993 počtu 1 000 letounů. Do června 2019 bylo vyrobeno 1 554 letadel, přičemž 20 strojů varianty 747–8 zůstává objedaných. Do ledna 2017 bylo během nehod, při kterých zahynulo celkem 3 722 lidí, ztraceno 60 letounů.\n\nBoeing 747-400 je nejobvyklejší variantou ve službě. Disponuje vysokou podzvukovou cestovní rychlostí 0,85–0,855 Machu (až 570 mph nebo 920 km/h) a mezikontinentálním doletem 13 450 km (7 260 námořních mil). 747-400 může přepravit 416 cestujících v typickém uspořádání o třech třídách, 524 cestujících ve dvou třídách nebo 660 cestujících v jedné třídě s vysokou hustotou míst. Nejnovější varianta 747-8 je ve stále výrobě a certifikaci získala v roce 2011. Dodávky nákladní verze 747-8F byly zahájeny v říjnu 2011 a verze pro cestující 747-8I začaly v květnu 2012.\n\nOperace Šalamoun ustavila dne 24. května 1991 světový rekord přepravy cestujících jedním letem, když Boeing 747 společnosti El Al převezl cestující do Izraele (bylo registrováno cestujících, ale matky ukryly desítky dětí ve svých volných šatech).\n\nPrvní čistě vojenská varianta \"E-4A\"/\"B\" je používána jako létající velitelské stanoviště pro amerického prezidenta a generalitu v případě atomové války. Zálet E-4A (výr. č. 20682/202) odvozeného z typu \"B747-200B\" proběhl 13. června 1973 a 16. července již letoun převzala jednotka 1.ACCS, 55.SRW na základně Offutt v Nebrasce. Druhý exemplář E-4A (výr. č. 20683/204) poháněla stejná čtveřice motorů Pratt & Whitney JT9D-7W, která stroj 11. září 1973 poprvé vynesla do vzduchu. Třetí letoun E-4A (výr. č. 20684/232) zalétaný 6. června 1974 měl instalované pohonné jednotky General Electric GE CF6-50-E2. Po převzetí USAF byly všechny tři dosud nevybavené stroje postupně předány do dílen společnosti E-Systems, kde v průběhu roku 1974 proběhla instalace avioniky. Požadavek na standardizaci pohonných jednotek následně vedl k náhradě motorů JT9D prvních dvou letounů za výkonnější F103-GE-100.\n\nPrvní plně vybavený Boeing E-4A byl předán na marylandské základně Andrews AFB v prosinci 1974, druhý a třetí stroj převzalo velitelství NEACP počátkem následujícího roku. Čtvrtý vyrobený stroj byl vybaven třinácti komunikačními systémy se 46 anténami a zesíleným palubním elektrickým systémem. Jeho označení bylo změněno na E-4B (výr. č. 20949/257) a první let vykonal 29. dubna 1975. Po prověření operačních schopností E-4B podepsalo velitelství USAF v červnu 1980 kontrakt na modifikaci tří předchozích E-4A na standard E-4B. Letouny byly postupně dohotoveny v období let 1983 až 1985.\n\nJumbo Jet zahájil civilní provoz na lince New York–Londýn 21. ledna 1970 se společností PanAm. V roce 2010 se konal první let nejnovější verze Boeingu 747, Boeing 747-8.\n\nDne 3. září 1973 byl společností Boeing oficiálně oznámen přímý vývoj letounu \"Boeing 747SP\", který měl konkurovat dálkovým třímotorovým proudovým strojům McDonnell Douglas DC-10-30. Výroba prvního letounu s kapacitou 321 pasažérů byla zahájena v dubnu 1974 a skončila 19. května 1975 roll-outem v Everetu. Verze SP, určená pro velmi dlouhé tratě, měla v porovnání se základní 747 zkrácený trup o 14,3 m. Maximální povolená přistávací hmotnost tím byla snížena o 50 tun a tak bylo možné instalovat na odtokovou hranu křídla místo složitých tříštěrbinových vztlakových klapek jednoduché klapky. Pro pohon byla vybrána čtveřice dvouproudových dvourotorových motorů Pratt & Whitney JT9D-7A nebo -7F o tahu 209 kN nebo 213 kN.\n\nPrvní let se uskutečnil 4. července 1975 a certifikace k provozu byla udělena od 4. února 1976. V rámci letových zkoušek Boeingu 747-100SP bylo provedení přistání a vzletu z nejvýše položeného letiště na světě v bolivijském La Paz. V rámci testů byl rovněž proveden let bez mezipřistání Mexico City-Bělehrad v bývalé Jugoslávii o délce 11 600 km. Na pravidelné linky byla nová verze 747 nasazena v dubnu 1976, všech 12 objednaných strojů pak bylo dodáno do července. Prvním odběratelem se stala dopravní společnost Pan Am, která své stroje nasadila na linkách New York a Los Angeles-Tokio bez mezipřistání. Druhý dodaný stroj z celkem pěti dopravci Pan Am, pojmenovaný „Clipper Liberty Bell“, byl využit k propagační akci obletu světa pouze s dvěma mezipřistáními. Z letiště JFK stroj se 130 cestujícími odstartoval 1. května 1976 do Dillí přes Tokio zpět do New Yorku, kde \"Clipper Liberty Bell\" přistál 3. května. Čistá doba letu činila 39 hodin 25 minut 53 sekundy, za řízením se střídali kapitán Walter H. Mullikin, další dva piloti Albert A. Frink a Lyman G. Watt, palubními inženýry byli Frank Cassanti a Edward Schields. Výkony tohoto etapového letu se dostaly také do oficiálních tabulek FAI.\n\nDruhým zákazníkem 747SP se stal dopravce South African Airways, který své letouny nasadil na linku Johannesburg-Londýn. Letecká společnost Iran Air 747SP používala na lince Teherán-New York, Syrian Air pak 747SP využívala na trati Damašek-Londýn.\n\n\n\n\nBoeing 747-8 je nejnovějším verze Boeingu 747, oficiálně byla představena v roce 2005 a její první let se konal v roce 2010. Největšími novinkami bylo prodloužení, větší kapacita a o 32 % úspornějíší provoz oproti Boeingu 747-400. Do listopadu 2016 dostala společnost 124 dodávek, přičemž již bylo 109 strojů bylo dodáno.\n\nLetadlo VC-25A je schopno uletět 12 600 km (7 800 mil), což je délka jedné třetiny obvodu Země bez doplnění paliva (na stránkách Bílého domu je však uváděno, že letadlo dokáže uletět až jednu polovinu obvodu Země). Letadlo je možné tankovat za letu. Může pojmout víc než 70 pasažérů. Každý z těchto letounů stál přibližně 325 milionů USD. V roce 2015 bylo rozhodnuto o náhradě strojů novějšími letouny, založenými na modernější verzi Boeing 747-8. Vyrobeny byly 2 kusy.\n\nSeznam největších současných uživatelů v listopadu 2016, kteří vlastní více než 10 strojů. Celkově bylo v červenci 2016 v provozu 515 letounů tohoto typu:\n\n\n\n\n\n\n\n\n\n\n\nZdroje: Boeing 747 specifications, 747 airport planning report, 747-8 airport brochure\n\n\n"}
{"id": "54907", "url": "https://cs.wikipedia.org/wiki?curid=54907", "title": "Hejtman", "text": "Hejtman\n\nHejtman má více významů:\n\n\n"}
{"id": "54909", "url": "https://cs.wikipedia.org/wiki?curid=54909", "title": "Petrjakeš (planetka)", "text": "Petrjakeš (planetka)\n\n(10170) Petrjakeš je planetka obíhající v hlavním pásu planetek mezi Marsem a Jupiterem.\n\nVzhledem k tomu, že dosud nebyla spektroskopicky zkoumána, není nic známo o jejím chemickém složení. Její průměr je odhadován na základě hvězdné velikosti a protože není známo ani albedo jejího povrchu, je proto značně nejistý.\n\nPlanetku objevili 22. února 1995 kolem 22:49 světového času (UTC) na hvězdárně na jihočeské Kleti astronomové M. Tichý a Z. Moravec. Dodatečně bylo zjištěno, že byla zachycena již dříve, a to na snímcích, pořízených ve dnech 10. a 12. dubna 1991 na španělsko-německé observatoři Calar Alto v Andalusii v jižním Španělsku v pohoří Sierra de Los Filabres severně od města Almería. To umožnilo již krátce po objevu stanovit poměrně přesně její dráhu. Zatím její poslední pozorování se uskutečnilo 10. října 2005 v rámci projektu Catalina Sky Survey na stejnojmenné observatoři Arizonské univerzity. \n\nPlanetka se může přiblížit k Zemi maximálně na vzdálenost na 1,3 astronomické jednotky (AU), tj. na 194 mil. km a proto nás nemůže ani v daleké budoucnosti ohrozit.\n\nPlanetka byla na návrh ředitelky observatoře na Kleti J. Tiché v květnu 1999 pojmenována po českém geologovi a geochemikovi Petru Jakešovi.\n\n\n"}
{"id": "54956", "url": "https://cs.wikipedia.org/wiki?curid=54956", "title": "Sidžo", "text": "Sidžo\n\nSidžo je tradiční forma korejské poezie.\n\nVýznam slova sidžo není příliš jasný a znamená báseň ročních dob nebo soudobou báseň. Název sidžo se poprvé objevil v roce 1727 v antologii korejské poezie \"Věčná slova země zelených hor\", kterou sestavil básník Kim Čchon-thäk. Sidžo představovalo jednu z hlavních básnických forem zejména v období 14.–17. století. Těmto básním pravděpodobně předcházely básně psané čínsky, které byly do korejštiny přebásněny. V korejštině je sidžo zaznamenáno ve třech dlouhých verších, shora dolů a zprava doleva. Díky odlišnému písmu se do češtiny převádí jako šestiverší.\n\nČeské překlady Oldřicha Vyhlídala a Nam Gi Doka patřily k prvním rozsáhlejším překladům této tradiční literární formy do evropského jazyka.\n\nneznámý autor\nVypil jsem… ach, nevím kolik vína,\nšel a usnul někde na horách.\n\nKdo by mne tu mohl vzbudit… ách,\nduchnou nebe, shlavcem je mi hlína.\n\nVichr přihnal drobný déšť - a sen,\nbyl-li tu, je ten-tam-ten-tam-ten…\n\n\"Přeložil Oldřich Vyhlídal za jazykové spolupráce Nam Di Goka\"\n\nMichal Jareš\n\n\"Sidžo XXXIX\"\n\nPodzim podepsal listí\nPár stránek si vzal s sebou\n\nRybník už břehy zebou\nže ledem si je jistí\n\nslabším než papír Nezřetelný pád\nryb klesajících spát\n\n\n\n\n"}
{"id": "54967", "url": "https://cs.wikipedia.org/wiki?curid=54967", "title": "Dálnice D4 (Slovensko)", "text": "Dálnice D4 (Slovensko)\n\nDálnice D4 (slovensky \"Diaľnica D4\") na Slovensku je částečně zprovozněná dálnice v Bratislavském kraji. Po dokončenií by měla mít 48 kilometrů a tvořit obchvat Bratislavy propojující hraniční přechod Jarovce a Devínskou Novou Ves. Bude součástí evropské silnice E58. \n\nDálnice je ve výstavbě od roku 1996. V současnoti je v provozu 5 km, plánované dokončení je v roce 2025. \n\nSoučástí jedné dálniční mimoúrovňové křižovatky je také úsek silnice, který byl v minulosti formálně samostatným dálničním přivaděčem. Jedná se o bývalý dálniční přivaděč PD 2 v Bratislavě mezi křižovatkou dálnic D2 a D4 a silnicí III/002046 v Jarovcích o délce 1,76 km.\n"}
{"id": "54978", "url": "https://cs.wikipedia.org/wiki?curid=54978", "title": "Galați (župa)", "text": "Galați (župa)\n\nGalați je župa v Rumunsku. Leží v rumunské Moldávii, na východě země, a jejím hlavním městem je Galați.\n\nŽupa hraničí na severu s župou Vaslui, na západě s župou Vrancea, na jihu s župami Brăila a Tulcea a na východě s Moldavskem a Ukrajinou. Její území tvoří hranice řeky Siret, Dunaj a Prut a je téměř celé nížninné, pouze na severu se velmi mírně zvedá; je vhodné pro zemědělství. Hlavními odvětvími průmyslu je potravinářství, výroba lodí a metalurgie. Neprocházejí tudy téměř žádné významné železniční a silniční tahy, využívají se ale již zmíněné řeky.\n\nV roce 2011 čítala populace 507 402 obyvatel. Přičemž hustota zalidnění je 113,61 obyvatel/km.\n\n\nV této župě jsou nejvýznamnějšími turistickými destinacemi:\n"}
{"id": "54983", "url": "https://cs.wikipedia.org/wiki?curid=54983", "title": "Dálnice A3 (Chorvatsko)", "text": "Dálnice A3 (Chorvatsko)\n\nDálnice A3 v Chorvatsku je jednou z nejdelších tamních dálnic, dlouhá je 306,4 km a vede napříč celým severem země.\n\nA3 začíná na slovinsko-chorvatském hraničním přechodu Bregana-Obrežje, kde navazuje na slovinskou dálnici A2. Pokračuje do hlavního města Záhřebu a poté vede na východ, do Slavonie, kolem měst Slavonski Brod a Slavonski Šamac na hranici Srbska. Prochází rovinatou krajinou, kolem řeky Sávy, nejsou zde žádné tunely.\n\nTato dálnice patří k těm nejstarším v zemi. V bývalé Jugoslávii měla jakožto dálnice Bratrství a jednoty spojovat dvě nejvýznamnější města státu – Záhřeb a Bělehrad. Stavěla se od záhřebské strany a v dnešní době je již kompletně dokončena.\n\n\n"}
{"id": "54984", "url": "https://cs.wikipedia.org/wiki?curid=54984", "title": "Kočka Temminckova", "text": "Kočka Temminckova\n\nKočka Temminckova (\"Catopuma temminckii\") je středně velká divoká kočka, žijící v pralesích jihovýchodní Asie. Dříve byla zařazována do rodu \"Felis\", nebo do rodu \"Profelis\", spolu s kočkou zlatou, které se velmi podobá, ale - jak se ukázalo - není s ní až tolik příbuzná. V současnosti patří do rodu \"Catopuma\", někdy jsou ovšem oba zástupci tohoto rodu řazeni společně s kočkou mramorovanou \"(Pardofelis marmorata)\" do rodu \"Pardofelis\".\n\n\nSrst je krátká, zlatohnědá, načervenalá nebo našedlá, obvykle bez kresby nebo jen se slabě naznačenými skvrnami. V Číně ale žijí i kočky, které mají skvrny podobně jako leopard a vypadají jako kočka bengálská. Zdá se, že je jedná o recesivní znak. Existují také úplně černé kočky Temminckovy.\n\nSpodní strana ocasu je bílá, to slouží pravděpodobně k dorozumívání se s ostatními jedinci.\n\nKočka Temminckova obývá tropické pralesy a subtropické lesy jihovýchodní Asie, od Nepálu, Indie a Číny až po Indonéský ostrov Sumatra. Jen zřídka žije na otevřených plochách.\n\nVyskytuje se v nížinách i v Himálaji do nadmořské výšky 3000 m n. m.\nKromě lovu jsou kočky ohrožené hlavně kácením pralesů a ničením jejich přirozeného prostředí.\n\nO chování koček Temminckových je toho známo jen málo, a většina informací pochází ze sledování v zajetí. Předpokládá se, že jsou aktivní hlavně v noci a že jsou samotáři, jako ostatní kočkovité šelmy.\n\nPáří se celoročně, samice je v říji každých 39 dní. Březost trvá asi 90 dní, pak se rodí 1-2 koťata. V zajetí s péčí o mláďata pomáhali i samci, ale není známo, jestli je tomu tak i v přírodě. Samice pohlavně dospívají v 18-24 měsících, samci ve dvou letech věku. V zajetí se může kočka dožít až 20 let.\n\nKočky Temminckovy loví hlavně na zemi, ale umějí i dobře šplhat. Loví hlodavce, ptáky, ještěrky a všelijaké malé savce, také malé kopytníky, jako je muntžak, druh malého jelena. Zdá se, že jsou to oportunitní lovci. Je prokázáno, že zabíjejí také kozy, ovce a buvolí telata. Větší kořist loví v párech (Lekagul and McNeely, 1977).\n\nV některých oblastech Thajska je nazývána \"Seua fai\", tedy ohnivý tygr. Podle místní pověsti spálení kůže kočky odežene přibližujícího se tygra. Pojídání kočičího masa má stejný účinek. Někdy stačí i mít u sebe chlup z kočky. Kočičí kosti se také používají jako náhražka kostí tygrů v tradiční čínské medicíně.\n\nV evropských zoo se tato kočka chová jen výjimečně – údaje z roku 2004 uvádějí 20 jedinců. V Česku lze kočku Temminckovu vidět v liberecké Zoo. Chovají zde 14letého samce Garfielda.\n\n"}
{"id": "54985", "url": "https://cs.wikipedia.org/wiki?curid=54985", "title": "Gluon", "text": "Gluon\n\nGluony jsou elementární částice zprostředkující silnou interakci mezi kvarky. Důsledkem působení gluonů je možnost vzniku atomového jádra, neboť umožňuje vytvoření vazby mezi protonem a neutronem v atomovém jádře.\n\nNázev vychází z anglického \"glue\" – lepidlo, protože gluony jsou tím, co drží jádro atomu pevně pohromadě.\n\nZajímavostí je, že se každý gluon může vyskytovat v jedné z až 8 variant barevného náboje. Uvnitř hadronu se navíc děje silná interakce vždy tak, že si kvarky (jež mají také každý svůj barevný náboj) mezi sebou navzájem posílají gluony o takových barevných nábojích, aby se pomocí „subtraktivního míchání barev“ docílilo zase neutrální kombinace barev nábojů kvarků po narušení rovnováhy samotnou interakcí.\n\nByl objeven v roce 1979 v DESY v Hamburgu po sedmnácti letech od jeho předpovězení roku 1962.\n\nGluony mají nulovou klidovou hmotnost a nulový elektrický náboj. Gluon je částice se spinem 1, tzn. jde o boson.\n\nGluon je svojí vlastní antičásticí.\n\nDůležitou vlastností gluonů je jejich barevný náboj.\n\nNevyskytují se jako volné částice.\n\nGluony tvoří spolu s kvarky za speciálních podmínek kvark-gluonové plazma.\n\n"}
{"id": "54987", "url": "https://cs.wikipedia.org/wiki?curid=54987", "title": "Okres Amstetten", "text": "Okres Amstetten\n\nOkres Amstetten je je rakouský okres ve spolkové zemi Dolní Rakousy. Má rozlohu 1187,97 km² a žije tam 112 944 obyvatel (k 1. 1. 2014). Sídlem okresu je město Amstetten. Okres se dále člení na 34 obcí (z toho 3 města a 18 městysů).\n\nOkres Amstetten najdeme v nejzápadnějším výběžku Dolního Rakouska. Severní i západní hranice okresu je společná s Horním Rakouskem, na jihu okres sousedí se Štýrskem. Okres se skládá ze dvou izolovaných částí, které jsou odděleny územím statutárního města Waidhofen an der Ybbs. Na východě území okresu sousedí s okresem Scheibbs, na severovýchodě území hraničí okres s okresem Melk. Vzdálenost z okresního města Amstetten do hlavního města spolkové země Sankt Pöltenu je asi 65 km.\n\nSměrem na jih od Dunaje (tvoří severní hranici okresu) se zvyšuje nadmořská výška. Z 250 metrů se postupně zvyšuje až na 1770 metrů (hora Voralm). Dalo by se tedy říct, že sever okresu (v údolí Dunaje) je spíše rovinatý, zatímco jih (částečně oddělený od zbytku okresu) má skoro velehorský charakter. Z hornaté jižní části teče do údolí řeka Ybbs, která vytváří hluboké údolí.\n\n"}
{"id": "54992", "url": "https://cs.wikipedia.org/wiki?curid=54992", "title": "Okres Baden (Rakousko)", "text": "Okres Baden (Rakousko)\n\nOkres Baden je rakouským okresem ve spolkové zemi Dolní Rakousy.\n\nOkres leží jižně jih od hlavního města Rakouska Vídně, se kterou ale úplně nesousedí. Na severu totiž sousedí s okresy Bruck an der Leitha, Vídeň-okolí a Mödling, na západě pak s okresy Sankt Pölten-venkov a Lilienfeld, na jihu s okresem Vídeňské Nové Město-venkov. Východní hranici pak má okres společnou s Burgenlandem. Vzdálenost z okresního města Baden do hlavního města spolkové země Sankt Pöltenu je asi 60 km.\n\nNadmořská výška se zvyšuje ve směru od severovýchodu k jihozápadu. Například okresní město Baden, které se nachází na severovýchodě okresu má nadmořskou výšku 230 metrů, zatímco některá ojedinělá místa na jihozápadě okresu mají nadmořskou výšku přesahující 1000 metrů. V říční síti je nejvýznamnější řeka Triesting, která odvodňuje většinu okresu do Dunaje.\n\nNejdůležitějším dopravním spojením je „Jižní dálnice A2“ a rakouská „Jižní dráha“ na sever do Vídně a na jih do Vídeňského Nového Města.\n\nNa západ je vídeňský „městský dálniční okruh dálnice A21“, a východně Jihovýchodní dálnice A3.\n\nNěkolik železničních tratí přetínají území okresu. Kromě toho spojení Badenu s Vídní je zajištěno místní dráhou.\n\nOkres je rozčleněn na 30 rakouských obcí, z toho 5 měst a 18 městysů. V závorkách je uveden počet obyvatel k 1. dubnu 2009.\n"}
{"id": "54993", "url": "https://cs.wikipedia.org/wiki?curid=54993", "title": "Katánie", "text": "Katánie\n\nKatánie () je druhé největší sicilské město a správní středisko stejnojmenného metropolitního města (odpovídající úrovni italských provincií). Leží na východním pobřeží Sicílie, na úpatí sopky Etny. Je to přístav a starobylé město rozsáhlého půdorysu, založené již v 8. století př. n. l.. Bylo ve své historii několikrát poničeno zemětřeseními a výbuchy sopky. Pod městem proudí řeka Amenano, která je vidět jen v jižní části náměstí „Piazza Duomo“.\n\nMěsto pod jménem Katané založili Řekové kolem roku 730 př. n. l., o vládu nad ostrovem soupeřilo po tři století se Syrakusami. Pod nadvládu Říma se prosperující obchodní centrum východního Středozemí dostalo roku 263 př. n. l., pak už byly jeho osudy stejné jako ostatních území ostrova Sicílie.\n\nZa druhé období rozkvětu město vděčí také dynastii španělských králů Aragonských a Bourbonů. Poničeno byla několikrát přírodními vlivy, zejména zemětřesením z roku 1693.\n\nČást historického centra figuruje společně se 7 dalšími městy na jihovýchodě Sicílie na seznamu světového kulturního dědictví UNESCO pod souhrnným názevm „Pozdně barokní města v údolí Val di Noto“. jde převážně o stavby zbudované po zemětřesení z roku 1693. \n\n\n\n\"Počet obyvatel\"\n\n\n"}
{"id": "54997", "url": "https://cs.wikipedia.org/wiki?curid=54997", "title": "Garífuna", "text": "Garífuna\n\nGarífuna či Garifunové je národnostní skupina potomků místních indiánů (Karibů, Arawaků) a černých otroků přivezených do Střední Ameriky z ostrova Sv. Vincence v létech 1796–1797.\n\nGarífunové žijí na karibském pobřeží Belize, Guatemaly, Hondurasu a Nikaraguy. Celková velikost garifunské populace činí kolem 600 000 jedinců.\n\nAsi stotisícové společenství Garifunů žije dnes ve Spojených státech, především v Los Angeles, Miami, New Yorku a dalších velkých městech.\n\n\n"}
{"id": "54999", "url": "https://cs.wikipedia.org/wiki?curid=54999", "title": "3dmiX", "text": "3dmiX\n\n3dmiX je počítačový hudební program pro BeOS, který zobrazuje každou stopu libovolného zvuku jako objekt na virtuálních 3D zvukových stupních a dovoluje uživatelům modifikovat jeho charakteristiky velmi komfortním způsobem pomocí myši. Program byl předtím pojmenovaný \"Benoit's Mix\" po svém stvořiteli, \"Benoitu Schillingovi\", který nyní působí jako CTO ve firmě Trolltech. Jeho program je často citovaný jako příklad úžasné aplikace pro BeOS.\n\nV současné době je také součástí nového operačního systému YellowTAB Zeta verze 1.1, kde má zatím víceméně dominantní postavení.\n\n"}
{"id": "55004", "url": "https://cs.wikipedia.org/wiki?curid=55004", "title": "Okres Bruck an der Leitha", "text": "Okres Bruck an der Leitha\n\nOkres Bruck an der Leitha je rakouským okresem ve spolkové zemi Dolní Rakousko.\n\nOkres se rozkládá jihovýchodně od Vídně a jižně od řeky Dunaje. Na severovýchodě hraničí se Slovenskem (přesněji s jeho hlavním městem Bratislavou). Jeho severním sousedem je rozsáhlý okres Gänserndorf, na západě sousedí s okresy Vídeň-okolí a Baden. Jižní hranici má okres společnou s Burgenlandskem. Vzdálenost od zemského hlavního města Sankt Pöltenu je asi 100 km.\n\nStřed okresu a oblasti kolem Dunaje vyplňují nížiny do 200 m n. m. Mezi Dunajem a středem okresu najdeme občasné pahorkatiny, které výšku 200 m n. m. přesahují, ale ne nijak výrazně. Při jižní hranici okresu (s Burgenlandskem) najdeme pohoří Leithagebirge, jehož nejvyšší vrcholy ale nedosahují ani 500 m n. m. Středem okresu protéká řeka Fischa ústící do Dunaje.\n\n"}
{"id": "55007", "url": "https://cs.wikipedia.org/wiki?curid=55007", "title": "Zázrak", "text": "Zázrak\n\nZázrak, \"div\", \"kouzlo\" je, zejména v náboženstvích, označení mimořádného jevu či události, který není vysvětlitelný vědecky známými přírodními zákony a považuje se za projev zásahu nadpřirozených sil, např. Boha, bohů, svatých, duchů či proroků, ať už samostatně nebo na základě prosby lidí – modlitby.\n\nZázraků rozeznávají náboženské systémy několik druhů, jako např.:\nZa zázrak se považují i některá obrácení – konverze, prototypicky sv. Pavla nebo sv. Augustina po dlouholetých modlitbách jeho matky sv. Moniky.\n\nZe starověkého Řecka máme zprávy o zázracích, které měl provést Herakles. Pro starořeckou teologii byly důkazem Heraklova božství a staly se součástí evropské kultury. Mezi jeho zázračnými činy vyniká splnění dvanácti úkolů krále Eurystea díky jeho nadlidské síle.\n\nAristeas z Prokonnesu měl podle Herodota zemřít a opět ožít.\n\nFilosof Apollónios z Tyany se měl narodit při zásahu bleskem své matky mezi sedmikráskami. Později sám konal zázraky, mezi jinými vzkřísil zemřelou dívku.\n\nHistorikové Tacitus a Suetonius zaznamenávají svatý zázrak učiněný císařem Vespasiánem. Vyprávění má shodnou strukturu jako zázrak v Novém zákonu. Za smysl zázraku sám Suetonius dodává, že se tím prokazuje Vespasiánův božský majestát.\nNejznámějším svědectvím o zázracích je především bible a Starý zákon. Prvotním zázrakem je podle něj již samo stvoření světa a sepsání Bible. Známé jsou zázraky na podporu osvobození Židů (Israelitů) z egyptského zajetí, např. rozestoupení moře nebo tzv. rány egyptské.\n\nZázraky konali podle Nového zákona také Ježíš Kristus (oživení Lazara, vlastní vzkříšení, zmnožení chleba a vína atp.) a apoštolové. Zázraky v době Nového Zákona byly znamením příchodu mesiášského času. Všechny zázraky v sobě nesly také duchovní poselství (např. uzdravení slepého poukazuje, že věřící začne vidět pravdu o sobě i o druhých ). Ne každý křesťan měl dar uzdravování . Apoštol Pavel v listu Korintským povzbuzuje věřící, aby usilovali o vyšší dary – tj. o lásku a o proroctví . Bible varuje před falešnými proroky, kteří budou dělat zázraky, aby sváděli ostatní na scestí , . Největším zázrakem pro křesťana je, že může zakoušet svobodu od všech žádostí a hříchu a být tak novým člověkem. Podle Nového Zákona má být znamením pro svět láska mezi křesťany a jednota (znaky, které nemohou být napodobeny, ale vychází z nezištné lásky mezi křesťany a z upřímné víry).\n\nPro svatořečení určité osoby jsou v současnosti v katolické církvi vyžadovány dva zázraky, ke kterým na přímluvu dotyčného kandidáta svatořečení došlo. Za zázrak se považují např. uzdravení (Lurdy), zjevení (Lurdy, Fatima, katolickou církví dosud neuznaná zjevení v Medžugorje) nebo nerozkládání se tělesných ostatků (které někdy vydávají zvláštní vůni) aj. Příkladem posledně zmiňovaného zázraku je nerozkládání se části těla sv. Jana Nepomuckého, která byla tradičně považována za jeho jazyk (Emanuel Vlček ve 20. století prokázal, že jde o mozkovou tkáň). Přehled eucharistických zázraků, tedy zázraků souvisejících s proměněnou hostií, podává časopis \"Milujte se!\".\n\nDůležitou roli hrají zázraky také v židovství (viz chasidismus) nebo v buddhismu (miska proti proudu) aj.\n\nSnahy o racionální vysvětlení zázraků nalezneme již u středověkých židovských filosofů. Podle nich se zázraky nevymykají „přirozenému“ běhu událostí, protože zázračné jevy, resp. předpoklady pro ně, byly již od samého počátku zakomponovány do díla stvoření a počítalo se s nimi ve vývoji historie. Oporu pro toto pojetí dovozují z Mišny..\n\nPozdější racionalisté hledají pro zázraky přirozené vysvětlení tak, že se snaží vysvětlit technické, medicínské či přírodovědné aspekty daného jevu. Výraz „zázrak“ se užívá pro událost, která nastala, ač pravděpodobnost jejího výskytu za existujících podmínek byla blízká nule. Skutečnost, že občas nastane i velmi nepravděpodobná událost, však není v rozporu s racionálním pohledem na svět. Je to dáno stochastickým charakterem v něm probíhajících procesů; takovouto událost není nutné vysvětlovat zásahem vyšší moci.\n\nTento pohled dobře charakterizuje věta, jejímž autorem je David Ben Gurion: \"\"Kdo nevěří na zázraky, není realista.\"\"\nBen Gurionův názor lze ovšem chápat i opačně, tj. jak jej myslel, že právě lidé, kteří nepočítají s možností zásahu \"vyšší moci\", nejsou realisty.\n\nSkeptický přístup inklinuje k tomu, připisovat zázraky popsané v Bibli nebo jiných tradičních náboženských textech kreativní představivosti věřících, případně dokonce podvodu.\n\nSkotský filosof David Hume ve své knize \"An Enquiry Concerning Human Understanding\" z roku 1748 publikoval výrok, který dostal označení Humeova břitva: „\"Žádné svědectví není s to dokázat zázrak, ledaže by šlo o svědectví takového druhu, že by jeho mylnost byla ještě zázračnější než skutečnost, kterou se snaží doložit.\"“\n\n\n\n"}
{"id": "55010", "url": "https://cs.wikipedia.org/wiki?curid=55010", "title": "Tartu", "text": "Tartu\n\nTartu (dříve známé též pod německým a švédským názvem \"Dorpat\", pod ruskými jmény Дерпт (\"Děrpt\") či Юрьев (\"Jurjev\"), nebo také přes staroestonštinu a latinu vytvořeným \"Tarbat\") je druhé největší město Estonska. Žije zde obyvatel. Na rozdíl od estonského politického a finančního centra Tallinnu je Tartu často považováno za centrum vzdělanosti a kultury. Ve městě sídlí nejstarší a nejslavnější estonská univerzita. Město se nachází ve vnitrozemí Estonska, přibližně 180 km na jihovýchod od Tallinnu a je považováno za centrum celého jihovýchodního Estonska. Město protíná řeka Emajõgi, která spojuje dvě největší estonská jezera.\n\nArcheologické nálezy datují první osídlení v oblasti nynějšího Tartu do 5. století našeho letopočtu. V 7. století je doložena existence dřevěného opevnění na východní straně centrálního návrší Toomemägi.\nPrvní písemná zmínka týkající se tohoto sídliště se objevila v roce 1030 v kronikách Kyjevské Rusi. V tomto roce byla kyjevským knížetem Jaroslavem I. Moudrým vypálena původní dřevěná pevnost Estů, která nesla jméno Tarbatu a na jejím místě vystavěna kamenná pevnost, která byla nazvána Jurjev. Stala se ruským opěrným bodem v kraji Ugandi a střediskem výběru daní. Estové a Rusové sváděli dále o toto strategicky důležité místo časté boje, během nichž pevnost změnila několikrát svého vlastníka. Roku 1061 byl Jurjev podle dochovalých záznamů vypálen Estonci (v ruských pramenech označováni jako Čuď).\n\nV roce 1224 dobyli Jurjev rytíři Řádu mečových bratří, kteří expandovali ve východním Pobaltí. Původní staroestonský název města \"Tarbatu\" byl v němčině adaptován jako \"Dorpat\", případně též \"Derpt\". Pod vládou křižáků se Tartu v pozdním středověku stalo důležitým obchodním centrem. Bylo členem hanzy a sídlem biskupství. Tak jako v celém Livonsku, byla městská elita převážně německá. Tito tzv. \"literati\" dominovali městské kultuře, náboženskému životu, školství a politice až do konce 19. století. Německého původu bylo mnoho, ne-li většina studentů a 90 % učitelů tarbatských škol.\n\nV 16. století přešlo Livonsko a s ním i Tartu pod nadvládu Polska. V roce 1583 bylo ve městě ustaveno jezuitské akademické gymnázium. Kromě toho v Tartu vznikl i překladatelský seminář a město obdrželo od polského krále Štěpána Bátoryho i svou červeno-bílou zástavu.\n\nPo vypuknutí švédsko-polské války byla činnost akademického gymnázia a semináře roku 1601 pozastavena. Vzhledem k porážce Polska připadlo Tartu Švédsku. Činnost akademického gymnázia byla obnovena v roce 1630, ovšem už v roce 1632 bylo gymnázium výnosem švédského krále Gustava II. Adolfa přeměněno na univerzitu.\n\nPo podpisu Nystadské smlouvy v roce 1721 město připadlo Ruskému impériu a bylo dále oficiálně označováno poruštěným německým jménem \"Děrpt\". Během 18. století padlo mnoho středověkých památek za oběť požárům a město bylo obnoveno v pozdně barokním a neoklasickém stylu. Během druhé poloviny 19. století v době národního obrození se Tartu stalo významným estonským kulturním centrem. Město bylo v roce 1869 dějištěm První estonské všeobecné pěvecké slavnosti (\"Esimene eesti üldlaulupidu\"). Roku 1870 zde bylo založeno divadlo \"Vanemuine\", první divadelní soubor hrající v estonštině, a 1872 se zde sešlo i ustavující shromáždění estonského svazu spisovatelů.\n\nV roce 1893 se v rámci posílené carské politiky rusifikace město oficiálně vrátilo ke staršímu ruskému jménu \"Jurjev\". Roku 1895 došlo dokonce ke změně vyučovacího jazyka na univerzitě na ruštinu.\n\nPolitičtí představitelé Estonců využili chaosu konce první světové války v roce 1918 k vyhlášení samostatné Estonské republiky. Sovětské Rusko se pokusilo tento vývoj zvrátit následnou invazí, ale v estonské osvobozenecké válce bylo nakonec poraženo a 2. února 1920 podepsalo v Tartu s Estonskem mírovou smlouvu, v níž se navždy vzdalo všech územních nároků vůči Estonsku.\n\nPoruštěná univerzita byla z Tartu již v roce 1918 odsunuta do Voroněže, ale již roku 1919 bylo v Tartu obnoveno univerzitní vyučování s estonštinou jako vyučovacím jazykem. Zároveň se stal oficiálním označením města soudobý estonský název \"Tartu\" (vzniklý zkrácením původního \"Tarbatu\").\n\nSovětský svaz již v roce 1940 porušil tartuskou mírovou dohodu novým útokem na Estonsko, jemuž mladá republika podlehla. Po krátkém intermezzu nacistické okupace se roku 1944 vrátili do země, a tím i do Tartu, sovětští okupanti. Město během válečných let utrpělo těžké škody. Za své vzal historický Kamenný most (\"Kivisild\") přes Emu, postavený v letech 1776-1778; most nejprve poničila ustupující ruská vojska v roce 1941 a zkázu pak dovršily boje v roce 1944.\n\nV období sovětské okupace bylo Tartu pro cizince uzavřeným městem, neboť na předměstí ležela důležitá sovětská letecká základna (nyní se na někdejších ranvejích nachází rozlehlý autobazar). V této době se také počet obyvatel téměř zdvojnásobil z původních 57 000 na více než 100 000.\n\nPo obnovení nezávislosti v roce 1991 se Tartu stalo opět intelektuálním a kulturním centrem Estonské republiky. Celý střed města včetně univerzity prošel rozsáhlou rekonstrukcí, která pomohla Tartu obnovit bývalou krásu.\n\nMěsto je především domovem významné Tartuské univerzity, založené švédským králem Gustavem II. Adolfem roku 1632. V Tartu sídlí též Estonská zemědělská univerzita, Pobaltská vojenská akademie a estonské ministerstvo školství a výzkumu. Své sídlo má ve městě i Nejvyšší soud, obnovený roku 1993, a Estonský národní archiv.\n\nVětšina památek v historickém středu města pochází z období před získáním nezávislosti, kdy vyšší a střední třídu tvořilo převážně německy mluvící obyvatelstvo. Nejvýznamnějšími pamětihodnostmi jsou luteránský kostel svatého Jana (\"Johanneskirche\" či \"Jaani kirik\"), městská radnice z 18. století, budova univerzity, zbytky katedrály z 13. století, botanická zahrada, hlavní nákupní třída a budovy v okolí radničního náměstí.\n\nNa předměstí převládá typická sovětská architektura z období okupace mezi roky 1944-1991. V nedávných letech bylo postaveno několik moderních výškových budov ze „skla, betonu a oceli“, avšak navzdory všem těmto změnám si centrum dokázalo uchovat svůj historický ráz.\n\nVzhledem k tomu, že Tartu je univerzitním městem, je místní noční život poměrně bohatý. Nachází se zde řada barů, restaurací a nočních klubů.\n\n\n\n"}
{"id": "55011", "url": "https://cs.wikipedia.org/wiki?curid=55011", "title": "Svatý Vincenc (ostrov)", "text": "Svatý Vincenc (ostrov)\n\nSvatý Vincenc (\"Saint Vincent\") je vulkanický ostrov v Karibiku. Leží v ose mezi ostrovem Svatá Lucie a souostrovím Grenadiny, asi 350 km severně od pobřeží Venezuely a je součástí státu Svatý Vincenc a Grenadiny. V 18. století o ostrov vedly územní spor Francie a Spojené království. V roce 1783 však byl ostrov postoupen \"Británii\". Karibové (původní obyvatelé) ostrov nazývali \"Hairoun\", což v překladu znamená požehnaná zem.\n\nNejvětším městečkem na ostrově je Kingstown (19 300 obyvatel), dalšími jsou Biabou, Fancy, Georgetown a Chateaubeliar.\n\nRozloha ostrova je 344 km². Nejvyšší horou ostrova je stratovulkán Soufrière, 1234 m (4048 ft). K velkým erupcím došlo v letech 1812 a 1902. Erupce roku 1902 zabila 1680 lidí. K dalším erupcím došlo v letech 1971 a 1979.\n\n"}
{"id": "55012", "url": "https://cs.wikipedia.org/wiki?curid=55012", "title": "Horní Rakousy", "text": "Horní Rakousy\n\nHorní Rakousy nebo i Horní Rakousko ( ), je spolková země na severu Rakouska. Její metropolí je Linec (německy \"Linz\"), ležící na evropském veletoku Dunaji, který protéká severem Horních Rakous od západu k východu. Do Dunaje se v bavorském Pasově vlévá řeka Inn, která tvoří velkou část hornorakousko-německé hranice. K dalším řekám patří Enže \"(Enns)\", tvořící část zemské hranice s Dolními Rakousy; dále pak Krems, Große Mühl, Kleine Mühl, Naarn, Steyr, Traun, Aist či Antiesen.\n\nJih a sever spolkové země je hornatý. Ve středu převažují pahorkatiny. Na severu sem zasahují okraje Českého masivu, jih pak náleží k Severním vápencovým Alpám přesněji k pohoří Salzkammergutberge, dále pak Dachsteinu v němž leží i nejvyšší hora země Hoher Dachstein, Sengsengebirge a Mrtvým horám \"(Totes Gebirge)\".\n\nNa jihu spolkové země se v Solné komoře \"(Salzkammergut)\" nachází řada překrásných jezer, ke kterým patří Almsee, Attersee, Gosausee, Halštatské jezero, Irrsee, Langbathsee, Mondsee, Offensee, Traunsee a Wolfgangsee.\n\nHorní Rakousy se tradičně člení na 4 čtvrtě, kterými je Hausruckviertel, Innská čtvrť, Mlýnská čtvrť a Traunviertel. Tyto celky však nepředstavují územně správní celky.\n\nAdministrativně se Horní Rakousko člení na 3 statutární města a 15 politických okresů.\n\nNejvyšším legislativním orgánem země je Hornorakouský zemský sněm.\n\n\n\n\n\n"}
{"id": "55019", "url": "https://cs.wikipedia.org/wiki?curid=55019", "title": "Vladimír Hučín", "text": "Vladimír Hučín\n\nVladimír Hučín (* 25. května 1952 Gottwaldov) byl před rokem 1989 disidentem, v 90. letech důstojníkem BIS. Jde pravděpodobně o jediného představitele českého disentu, jenž se v době normalizace pokoušel rovněž o odboj, jenž se blížil odboji ozbrojenému. Za tuto činnost mu byl v roce 2014 přiznán status válečného veterána.\n\nHučín na veřejnosti rovněž ostře kritizuje polistopadovou politickou reprezentaci Česka, zejména Jiřího Paroubka.\n\nJe členem Klubu angažovaných nestraníků (KAN).\n\nV 70. letech mj. ničil pomocí výbušnin vlastní výroby komunistické vývěsky. V roce 1973 pomocí termitu zcela zničil obrovský transparent „Se Sovětským svazem na věčné časy a nikdy jinak“, zapálil stánek s tiskovinami ze Sovětského svazu, podílel se na útoku proti klubovně SSM. Rozšiřoval (pomocí vodíkových balonů) protisovětské a protikomunistické letáky. Zorganizoval rovněž útok výbušninou na dům (vrata) agenta StB Antonína Mikeše (byl však podle Hučína organizován tak, aby nikdo nebyl zraněn). Slzným plynem narušoval komunistické demonstrace (např. oslavu Velké říjnové socialistické revoluce v roce 1975). Provedl sabotáž proti koloně sovětských okupačních vojsk. Plánoval rovněž útok slzným plynem na koncert amerického levicového zpěváka Deana Reeda (konal se v létě 1976) a útok na nově postavenou sochu Klementa Gottwalda. Byl čtyřikrát odsouzen, z toho dvakrát pro nedovolené ozbrojování, ve vězení strávil celkem 40 měsíců. V roce 1987, po propuštění z výkonu trestu, podepsal Chartu 77.\n\nPodle Tomáše Vlacha začal v roce 1972 spolupracovat jako informátor SNB, ale brzy s ním byla spolupráce ukončena. Hučín a jeho příznivci to odmítají jako velmi nepřesné a v podrobnostech lživé vyjádření, ve skutečnosti sloužící k Hučínově dehonestaci – podle nich mělo jít o to, že Hučín v roce 1971 upozornil Veřejnou bezpečnost na to, že opilí příslušníci Lidových milicí rozstříleli 200 let starou sochu sv. Šebestiána.\n\nPo roce 1989 usiloval o úplnou rehabilitaci, které postupně dosáhl. V letech 1990–1991 pracoval jako předseda Občanské komise v Přerově (tyto komise se vyjadřovaly k dalšímu působení příslušníků SNB ve funkcích, měly vliv např. i na vydání zbrojních povolení).\n\n1. září 1991 se stal na doporučení Konfederace politických vězňů příslušníkem FBIS (později BIS), zabýval se především monitorováním levicového extrémismu, pracoval také v týmu, který měl objasnit pumové útoky v Přerově. V době, kdy se dostala k moci ČSSD, se začaly objevovat spekulace, že na nich měl sám podíl, byl postupně zbaven pravomocí a nakonec z BIS i propuštěn. Byl obžalován mj. z toho, že sám podněcoval levicový extrémismus, aby mohl upozorňovat na jeho nebezpečí, z nedovoleného ozbrojování atd. Bylo mu rovněž vyčítáno, že nadřízeným odmítal prozradit své zdroje.\n\nV únoru 2002 s ním začal soudní proces, který byl neveřejný s odůvodněním, že se projednávají utajované skutečnosti.\n\nBody obžaloby:\n\nVladimír Hučín měl nejmíň od konce roku 1998 do prosince 2000 v Přerově ve dvou případech získat (od Vlastimila Švédy) a mít v držení výbušninu na bázi HMTD (hexametylentriperoxidiamin). Rovněž měl protizákonně nabýt a vlastnit výbušku V 30-b a časovanou milisekundovou rozbušku, stupeň 10. Podle Vladimíra Hučína i znaleckého posudku je však Švéda psychicky narušenou osobností, navíc Hučín by jeho pomoc při získávání výbušnin nepotřeboval.\n\n(Rozsudek \n\nHučín odmítl uposlechnout rozkazu svých nadřízených, a nevydal informace o svých zdrojích (informátorech, údajně pracujících uvnitř extrémně levicových organizací). Podle Hučína by je tím ohrozil, když tři z jeho informátorů prý předtím zemřeli za ne zcela vyjasněných okolností. Podle soudu toto neuposlechnutí rozkazu vzhledem k okolnostem ani nebylo trestným činem.\n\n(Rozsudek a odůvodnění\n\nHučín měl podle policie svého informátora a spolupracovníka Jiřího Metelku ponoukat k organizování extrémně levicových akcí (viz další bod), a dokonce k provedení výbuchu, čímž měly být ve veřejnosti vzbuzeny obavy z levicového extremizmu. Zároveň si tak měl pomoct ve své snaze o rehabilitaci. Podle soudu toto jednání nebylo prokázáno.\n\n(Rozsudek a odůvodnění\n\nHučín měl nejméně od roku 1999 do roku 2001 šířit v Konfederaci politických vězňů a KAN i ve hromadných sdělovacích prostředcích informace o sílícím nebezpečí extrémní levice, což dokládal mj. články z novin Nové Bruntálsko, ačkoliv podle obžaloby musel vědět, že za nimi stojí jeho spolupracovník Metelka. Podle soudu obvinění nebylo prokázáno.\n\n(Rozsudek a jeho zdůvodnění \n\nHučín měl ohrozit utajované skutečnosti svým nakládáním s dokumenty BIS (stupeň utajení důvěrné a vyhrazené), které podle obžaloby neoprávněně shromažďoval, přechovával a šířil. Podle soudu však jmenované jednání Hučína vzhledem k okolnostem nebylo trestným činem, resp. trestný čin nebyl prokázán. Hučín navíc upozorňoval, že řadu materiálů měl v držení proto, že byl donucen po svém vyhazovu z BIS svou kancelář vyklidit za pouhou hodinu.\n\n(Rozsudek a jeho zdůvodnění\n)\n\nHučín měl neoprávněně shromažďovat osobní data občanů v souvislosti se svou prací v BIS. Šlo mimo jiné i o materiály o spolupracovnících StB, příslušníků Pomocné stráže Veřejné bezpečnosti etc. Podle soudu ani toto nebylo trestným činem. Hučín část z těchto materiálů získal v době svého působení v občanských komisích.\n\n(Rozsudek\na jeho zdůvodnění\n\nHučín měl údajně ve spolupráci se svým lékařem připravit pojišťovnu o 7 600 Kč. (Údajně antedatovaná neschopenka).\nHučín se bránil, že obžaloba je vykonstruovaná a že měl být z BIS odstraněn kvůli tomu, že důrazně upozorňoval na pronikání komunistů do justice a státní správy. Řada okolností procesu, mj. to, že byl neveřejný a některé podezřelé okolnosti, vyvolala na veřejnosti pobouření. V listopadu 2005 Okresní soud v Přerově zprostil Vladimíra Hučína obžaloby v plném rozsahu. Státní zástupce se proti rozsudku odvolal, ale 21. dubna 2006 olomoucká pobočka Krajského soudu v Ostravě osvobozující rozsudek potvrdila, pouze v bodě 2 (neuposlechnutí rozkazu) přerovský rozsudek změnila, ale rovněž ve prospěch Hučína.\n\nV únoru 2007 senátor Jaromír Štětina při jednání Senátu o vydání Jiřího Čunka uvedl, že státní zástupce Radim Obst, jenž má Čunkovo trestní stíhání na starosti, spolupracoval s agenty a důstojníky StB, Hučín podle Štětiny zachránil dokumenty, které toto dokazují, to mělo být zároveň důvodem, proč se ho Radim Obst snažil zbavit. Podle Hučína Obst rovněž neměl dostat bezpečnostní prověrku. Vladimír Hučín v této souvislosti upozorňoval na skutečnost, že obvinění Jiřího Čunka vyšetřovali lidé, kteří se zdiskreditovali již styky s představiteli komunistického režimu a účastí v komplotu proti Vladimírovi Hučínovi na počátku nového tisíciletí. Vladimír Hučín i Jaromír Štětina nikdy neposuzovali případnou vinu nebo nevinu Jiřího Čunka, ale trvali na věrohodném šetření jeho případu s vyloučením zdiskreditovaných osob ve státní správě.\n\nV srpnu 2006 oznámil svou kandidaturu ve volbách do Senátu ve volebním obvodě č. 62 (Prostějov) , . Z četných nabídek, mj. KANu jehož je členem, si jako nezávislý vybral kandidátku Konzervativní strany v obvodě č. 62 - Prostějov . Jeho volebním manažerem a tiskovým mluvčím byl zpěvák a aktivista Zbyněk Horváth. Ve volbách však neuspěl, nedostal se ani do druhého kola, v prvním dostal 4 838 hlasů, 11,10 %.\n\n7. února 2007 byla senátorka za Senátní obvod č. 63 - Přerov Jitka Seitlová zvolena zástupkyní veřejného ochránce práv (ombudsmana), 14. února 2007 se v souvislosti s tím vzdala funkce senátorky (její volební období by jinak skončilo až v roce 2008), prezident Václav Klaus v reakci na to vyhlásil doplňovací volby na 27. a 28. dubna 2007, kterých se Hučín hodlal znova zúčastnit. Nejvyšší státní zástupkyně Renata Vesecká však poté podala dovolání proti osvobozujícímu rozsudku soudu, Nejvyšší soud dovolání zamítl v pěti bodech, jeden bod ale olomouckému soudu vrátil (neuposlechnutí rozkazu), Hučín tak byl připraven o možnost kandidovat v doplňovacích volbách ve svém domovském obvodě. Poslední žaloby byl Vladimír Hučín zproštěn odvolacím soudem v Olomouci 2. května 2007.\n\nVladimír Hučín pak ve svém domovském volebním obvodě (č. 63 Přerov) jako nezávislý kandidát na kandidátní listině Klubu angažovaných nestraníků (KAN) kandidoval na senátora v řádných senátních volbách v říjnu 2008 a získal 3753, tj. 10,34% hlasů.\n\nVe volbách do Evropského parlamentu v roce 2014 kandidoval na 4. místě kandidátky Klubu angažovaných nestraníků, ale neuspěl.\n\n\n\n\n\n\nchystaný film:\n\n"}
{"id": "55021", "url": "https://cs.wikipedia.org/wiki?curid=55021", "title": "Emigrace", "text": "Emigrace\n\nEmigrace (z lat. \"ex-migrare\", vystěhovat se) je opuštění (či útěk ze) země původu a přestěhování se do jiné země. Podobně imigrace znamená přistěhování se, což je totéž, ale z pohledu cílové země emigrace. Pro nedobrovolný odchod z vlastní země (vyhnanství) se užívá slovo exil a exulant či vyhnanec. Migrace je stěhování skupin obyvatelstva.\n\nDůvody emigrace mohou být ekonomické a sociální, anebo politické, náboženské nebo jiné pronásledování. Podle toho se rozlišuje mezi\n\nPojem emigrace se používá též v ekologii, kde označuje přesun jedince (nebo skupiny jedinců) z příslušné populace jinam. Příkladem může být včela medonosná při rojení, mladí králíci odcházející založit novou kolonii apod.\n\nRovnice populačního růstu užívaná v ekologii nebo v lidské demografii se pak dá psát jako \"N = N + B − D + I − E\"\n\n\nEmigrace v uvedené rovnici označuje počet jedinců (obyvatel), kteří opustí určité území (stát, okres, územně vymezenou populaci) za jednotku času, což je zpravidla rok. Někdy se míra emigrace přepočítává na 1 000 nebo 100 000 jedinců (obyvatel). Je-li tedy míra emigrace v určitém státě např. 4 promile, znamená to, že z každých 1 000 obyvatel v daném roce 4 opustili daný stát. Má-li tento stát např. 10 000 000 obyvatel, je celkové množství emigrujících obyvatel rovno 40 000.\n\nVeliký kulturní i politický význam měly už historické emigrační vlny. Z dnešního hlediska spíše ekonomickou emigrací byla kolonizace střední a východní Evropy v 13.-15. století. Velké vlny emigrace z náboženských důvodů přinesly občanské a náboženské války 16. a 17. století (např. židé ze Španělska, čeští nekatolíci, hugenoti po roce 1685 a šlechta za Revoluce z Francie, náboženští emigranti z Velké Británie do Severní Ameriky atd.). 19. století bylo dobou masové emigrace do USA, zejména z Irska, Německa, Itálie, Polska a dalších zemí. Hromadný politický exil následoval po Ruské revoluci v letech 1918-1923 i po převzetí moci nacisty v Německu roku 1933. Zejména emigrace Židů před válkou a za války měla významné důsledky pro následující kulturní a vědecký vzestup USA.\n\nPo skončení druhé světové války muselo odejít z východních částí bývalé Německé říše a dalších území 12 až 14 milionů Němců, asi 1,2 milionu Poláků a mnoho dalších. Několik milionů Židů emigrovalo do státu Izrael, odkud odešlo asi 650 tisíc Arabů a zhruba stejný počet Židů byl vypuzen z okolních arabských států. Po vyhlášení nezávislosti Indie (1947-1948) muselo přes 7 milionů muslimů odejít do Pakistánu a zhruba stejný počet Indů a Sikhů naopak z Pakistánu do Indie.\n\nV roce 1992 požádalo o asyl v zemích EU 672 tisíc migrantů, načež počty řadu let klesaly. V roce 2014 dosáhl počet žadatelů 626 tisíc, převážně ze Sýrie a Afghánistánu, ale také z afrických zemí, Ukrajiny a ze západního Balkánu. Asi 70 % z nich požádalo v Německu, Švédsku, Itálii, Francii a Maďarsku a celkem 45 % žádostí bylo úspěšných. Podle země původu získalo asyl nejvíce uprchlíků ze Sýrie, Eritreje, Afghánistánu a Iráku.\n\nVýznamné vlny emigrace následovaly po prudkých politických a náboženských změnách, například v husitské době a zejména po porážce stavovského povstání roku 1620 a po zavedení Obnoveného zřízení zemského roku 1627 - tehdy z českých zemí odešly desítky tisíc lidí.\n\nJiný typ poměrně masové emigrace z hospodářských důvodů nastal v důsledku demografického růstu a nedostatku půdy ve druhé polovině 19. století. Čeští a slovenští emigranti odcházeli zejména do USA, ale také do Ruska a dalších zemí.\n\nVzhledem k historii bohaté na různé okupace opustilo Československo v průběhu 20. století mnoho lidí v několika emigračních vlnách.\n\nPrvní byla vyvolána nacistickou okupací roku 1939, kdy odcházeli jednak lidé politicky angažovaní, ale zejména Židé, kterým hrozilo vyhubení v koncentračních táborech (holokaust). Mnozí exulanti bojovali v cizích armádách a velká část se po roce 1945 vrátila. Pokud bojovali v západních armádách, byli po roce 1948 zpravidla diskriminováni a pronásledováni komunistickým režimem.\n\nDruhou vlnu politické emigrace tvořili lidé, kteří odešli před nástupem komunismu v únoru roku 1948 a krátce po něm. Většina z těchto lidí považovala svůj exil za dočasný, po pádu komunistického režimu měli v úmyslu se vrátit. Roku 1952 vybudoval režim na hranicích takzvanou Železnou oponu, což emigraci podstatně ztížilo. V této vlně odešlo z Československa přibližně čtyřicet tisíc lidí. Této emigraci se také říkalo \"osmačtyřicátníci\".\n\nDalší emigrační vlna přišla po 21. srpnu 1968 na základě Invaze vojsk Varšavské smlouvy do Československa. Této vlně emigrace se říkalo \"osmašedesátníci\". Až do podzimu roku 1969 byly hranice poměrně otevřené, což emigraci usnadnilo. Odhadem odešlo z ČSSR v letech 1968-1969 více než 80 000 lidí. S tímto číslem je srovnatelná jen maďarská emigrace z roku 1956, kdy odešlo 300 000 obyvatel téměř přes noc.\n\nMezi lety 1969 až 1989 odešlo z ČSSR dalších 140 až 150 tisíc lidí, z nichž bylo 24 % dětí a 41 % osob ve věku 16-30 let. UNHCR uvádí až 250 tisíc lidí.\n\nPo dlouhou dobu byla v socialistickém Československu emigrace trestná, majetky, jež tu emigranti zanechali, byly konfiskovány, jejich příbuzní měli záznam v kádrových posudcích, lidé, kteří byli s emigranty v kontaktu, byli trestáni, atd. V roce 1977 byla zavedena směrnice, která emigrantům umožňovala upravit si vztahy s ČSSR, což znamenalo legalizaci právního vztahu emigranta a ČSSR. Ten se mohl buď do vlasti vrátit, zůstat československým občanem v zahraničí, nebo po pěti letech legálně zrušit své občanství, načež byl považován za cizince a jako na takového na něj československé úřady od toho okamžiku pohlížely.\nTuto možnost mohli využít lidé, kteří se politicky či jinak neangažovali proti komunistickému režimu či se dostatečně káli a v obou případech slíbili, že se ani v budoucnu angažovat nebudou.\n\nKrajan je název pro příslušníka druhé a následovné generace imigrantů do cílové země, narozený v transitní nebo cílové zemi emigrace, který má český nebo slovenský původ. Krajan alespoň pasivně ovládá český nebo slovenský jazyk a ještě se plně neasimiloval do nové národnosti. Krajan se obvykle vykazuje svým národním původem, udržuje vztahy se svou původní vlastí, udržuje tradice přivezené ze staré vlasti a účastní se dění v krajanských spolcích.\n\nNejznámější krajanská centra v severní Americe jsou Tábor v Jižní Dakotě, Praha v Texasu, New Prague a Veseli v Minnesotě nebo Cicero v Illinois. Významné krajanské spolky a činnosti vznikly v té době v USA, v Kanadě, v Německu, ve Francii, ve Švýcarsku a v dalších zemích. Ve východní Evropě žijí čeští krajané na Ukrajině v oblasti Volyně, na Krymu, v moldavské vesnici Holubinka, v několika horských vesnicích v rumunském Banátu, v přilehlé nížinaté oblasti Banátu na Vojvodině v okolí města Bela Crkva, kde se nachází vesnice Selo, Kruščice a Gáj, a dále v bosenských obcích Nová Ves nebo Mačino Brdo, které se nachází v oblasti kolem města Banja Luky. Významná česká menšina žije též v Chorvatsku, v okolí města Daruvaru.\n\nExulant (z lat. \"exul\", vypovězený) odešel nedobrovolně, často s tím, že se jednou vrátí. Odešel tedy pouze dočasně. Historicky známým příkladem exulanta je Jan Ámos Komenský, který odešel ze země, do níž se chtěl opět vrátit, nebo Tomáš Garrigue Masaryk, který se po válce a po změně systému vrátil.\n\nJako \"uloženka\" byla označována osoba poslaná v období komunistické diktatury do zahraničí Státní bezpečností, převážně v emigračních vlnách z let 1968/1969 a v roce 1986. „Uloženka“ vystupovala jako běžný emigrant nevzbuzující pozornost. Jejím úkolem bylo usadit se v cílové zemi, co nejdříve získat nové státní občanství a profesní postavení a být připravený na pozdější využití. Uloženek bylo z ČSSR do zahraničí odesláno několik tisíc.\nO tomto termínu se v ČR poprvé zmiňuje Ivan Sviták, pracovník MZV ČSSR na přelomu šedesátých a sedmdesátých let ve svých Statích.\n\nPojem reemigrace označuje návrat emigranta (případně jeho potomků) do země, z níž odešel. Reemigraci musí vždy předcházet emigrace, což je opuštění či únik z jedné země do druhé.\n\nEvropská unie disponuje nástrojem nazývaným “Integral part”, který navrhla Evropská komise v roce 2005 a který se týká illegálních migrantů, kteří mají býti vráceni zpět do země původu.\n\nDůvodů k reemigraci je velké množství a často jsou navzájem propojeny. Mezi nejvýznamnější faktory patří ty následující:\n\nEkonomické\n\nEkonomické důvody k reemigraci jsou často spojeny se změnou hmotného zajištění jedince. V takovém případě je opětovný návrat do země původu vázán na snahu zajistit si lepší ekonomické postavení, než kterého bylo dosaženo v hostitelské zemi.\n\nSociální\n\nSociální důvody vykreslují vztah mezi reemigrujícím a okolní společnosti. Tato návaznost má dvojí podobu. Důvodem k reemigraci může být jak neuspokojivá integrace do nové společnosti, která v jedinci vytvoří pocit frustrace a odcizení, tak i návaznost reemigranta na původní společnost, například blízké pouto k rodině a blízkým. Tato návaznost později vede k opětovnému návratu.\n\nPolitické\n\nPolitické důvody opětovného návratu tvoří významnou část na celkovém podílu reemigrace. Oficiálně deklarovaný, ale i nepřímý politicko-společenský nátlak ze strany hostitelských vládnoucích elit na jedince či celou skupinu v podobě perzekucí a jiného protiprávního jednání vede k nucenému odchodu emigranta do jiné další země. Druhou možností pak může být návrat emigranta do rodné země, v důsledku příznivých politických změn, které v ní nastaly.\n\nPrávní proces reemigrace není ve všech státech jednotný. Pro demonstraci poslouží právní systém v Nizozemsku, který s reemigrací počítá a určuje její pravidla.\n\nPokud se rozhodnete pro reemigraci do své země původu, máte možnost požádat Sociální pojištovnu o tzv. měsíční příspěvek na reemigraci, který vám má pokrýt životní náklady v průběhu procesu vaší reemigrace. Tato možnost je ukotvena v zákoně o vysídlení. Výše této výhody závisí na vaší rodinné situací, na vaší mateřské zemi, do které chcete reemigrovat a také na dalších dávkách, které pobíráte. Ty se vám pak odečítají z příspěvku na reemigraci. Holandský systém také nabízí příspěvěk na zdravotní pojištění, pakliže se po přestěhování nenacházíte v holandském systému zdravotního pojištění.\n\nReemigrační vlny v Československu a v pozdějším Česku by se daly rozdělit na dvě fáze.\n\nPrvní reemigrační vlna byla ta poválečná v druhé polovině čtyřicátých let, vyvolaná porážkou Německa ve 2. světové válce a z toho plynoucím rozpadem Protektorátu, na nějž navázalo obnovení Československa, tzv. třetí republika. Už v červenci roku 1945 československá vláda oficiálně požádala emigranty o návrat do vlasti. Jedním z hlavních důvodů bylo naplnění pracovních míst a dosídlování pohraničí.\n\nDruhá vlna reemigrace byla po pádu komunismu v devadesátých letech 20.století. 35 tisíc lidí reemigrovalo po sametové revoluci, což v porovnání s počtem lidí, kteří Československo opustili, nebylo vysoké číslo. Úřad Vysokého komisaře OSN pro uprchlíky uvádí, že pouze během let 1969-1989 opustilo Československo 250 tisíc lidí. Největší příliv vracejících se obyvatel byl v prvních pěti letech, tj. od roku 1991 do roku 1994. Následovně nastal trvalý mírný pokles. Důvodů reemigrantů vracet se zpět bylo mnoho, primární důvody byli přátelé či rodina. Důvod proč se nevracet, byla například trvalá práce v zahraničí, o kterou nechtěli přijít. Mezi známé reemigranty by se dal zařadit například režisér Juraj Herz, který emigroval v osmdesátých letech. Mnoho reemigrantů se vracelo do Česka jen okrajově, tzn. že si nadále udržovalo druhý domov ve své druhé zemi jako například herec Jan Tříska, zpěvák Waldemar Matuška či spisovatel Arnošt Lustig.\n\n\n\n\n"}
{"id": "55048", "url": "https://cs.wikipedia.org/wiki?curid=55048", "title": "Paschendale", "text": "Paschendale\n\nPaschendale je píseň od legendární britské heavy metalové kapely Iron Maiden. Tato skladba se objevuje na dvou albech této kapely a na EP No More Lies a na Essential Iron Maiden. Na studiovém albu Dance of Death, stejně jako na Essential Iron Maiden, je původní verze této písně, která je dlouhá 8 minut 27 sekund. Na EP No More Lies je orchestrální verze písničky, její délka činí 8 minut 28 sekund. Poslední verze se nachází na živém dvojcd Death on the Road, kde její doba trvání činí 10 minut 17 sekund.\n\nPíseň Paschendale má děj. Ten je zasazen do doby první světové války, text písně pojednává o vizi vojáka, který bojuje v bitvě u Passchendaele v Belgii. Tato bitva je jednou z nejkrvavějších bitev z této války. Popsání tohoto masakru se odráží i v samotném textu, např. v části \"the bodies of ours and our foes, the sea of death it overflows\", která se dá přeložit jako \"moře smrti přetéká těla našich a nepřátel\".\n\nAutory textu a hudby jsou kytarista Adrian Smith a basskytarista Steve Harris, oba dva jsou členy kapely Iron Maiden.\n"}
{"id": "55071", "url": "https://cs.wikipedia.org/wiki?curid=55071", "title": "Mettá", "text": "Mettá\n\nMettá (pálí: मेत्ता，Mettā, sanskrt: मैत्री, Maitrí, čínština: 慈, Cí ) je buddhistický termín pro nepodmíněnou a nesobeckou milující laskavost zaměřenou na všechny bytosti bez rozdílu. Často se překládá také jako dobrotivost. Je přirovnávána k rodičovské lásce, protože jí nejde o vlastní prospěch, a zahrnuje také přátelství a upřímné přání, aby byly všechny bytosti šťastné. \"Mettá\" je jednou z théravádových páramit (Dokonalostí).\n\n\"Mettá bhávaná\" je oblíbený druh buddhistické meditace, při němž je rozvíjena milující laskavost a soucit ke všem živým bytostem. Praktikuje se zároveň s bdělou pozorností věnovanou dýchání (\"ánápána\"), aby nedošlo ke ztrátě koncentrace. Meditace obvykle začíná rozvíjením soucitu a nesobecké lásky vůči sama sobě, pak ke svým blízkým, přátelům, cizím osobám, vůči svým nepřátelům a nakonec rovným dílem ke všem bytostem na celém světě. Je to dobrá metoda, jak zklidnit rozrušenou mysl, protože \"mettá\" je protijed hněvu (\"dósa\"). Ten, kdo rozvíjí milující laskavost, se nedá snadno rozzlobit a svůj hněv je schopný lehce ztišit.\n\nBuddhisté tvrdí, že lidé, kteří mají hodně milující laskavosti, jsou šťastnější, protože nevidí důvod chovat k někomu nepřátelství. Šťastnější a spokojenější jsou i lidé kolem nich. Učitelé meditace doporučují rozvíjení milující laskavosti i osobám, které trpí nespavostí nebo zlými sny.\n\n\"Mettá\" se také někdy uvádí jako jeden ze „Čtyř vznešených příbytků“ (\"brahmavihára\"), kde ostatní jsou \"upekkhá\" (vyrovnanost, klidná mysl), \"karuná\" (soucit ke všem bytostem bez rozdílu a úsilí být užitečný sám sobě i ostatním) a \"muditá\" (chápavá nesobecká radost).\n"}
{"id": "55074", "url": "https://cs.wikipedia.org/wiki?curid=55074", "title": "Seznam aplikací XML", "text": "Seznam aplikací XML\n\n"}
{"id": "55075", "url": "https://cs.wikipedia.org/wiki?curid=55075", "title": "Kuressaare", "text": "Kuressaare\n\nKuressaare (německy a švédsky \"Arensburg\") je město na estonském ostrově Saaremaa na pobřeží Rižského zálivu. Je hlavním městem kraje Saaremaa a zároveň samosprávnou jednotkou tohoto kraje.\n\nKuressaare vzniklo v podhradí biskupského hradu prvně písemně zmíněného roku 1381. V roce 1559 biskupství Ösel-Wiek prodalo město Dánsku. Krátce poté (1563) získalo Kuressare městská práva po vzoru Rigy. Smlouvou z Brömsebro přešlo město roku 1645 pod švédskou nadvládu. Během severní války město v roce 1710 vyplenila armáda carského Ruska. Po podpisu Nystadské smlouvy připadlo Kuressaare roku 1721 Rusku.\n\nV 18. století se město stalo oblíbeným lázeňským letoviskem. V letech 1952-1988 neslo město název \"Kingissepa\" po místním rodákovi, komunistovi Viktoru Kigisseppovi (neplést s ruským městem Kingisepp). Roku 1990 se Kuressaare stalo prvním estonským městem, které získalo samosprávný status.\n\nV současnosti je Kuressaare vyhledávaným lázeňským městem s velmi příjemnou atmosférou. Léčivé účinky místního mořského bahna jsou známy více než 160 let. Nachází se zde řada sanatorií poskytujících profesionální péči. Jejich návštěvníci jsou zejména Finové a Estonci.\n\nNejvýznamnější památkou je biskupský hrad původně ze 13. století, později několikrát přestavovaný. Centrální čtvercová budova je obklopena rozsáhlým vodním příkopem a poměrně zachovalým barokním opevněním. Kolem hradu se nachází rozsáhlý park, založený v 19. století. Dnes v hradu sídlí krajské muzeum. Za zmínku stojí též barokní budovy městské radnice a váhy ze 17. století stojící na centrálním náměstí.\n\nV blízkosti města se nachází i golfové hřiště Saare Golf.\n\nKulturní památkou je Kostel svatého Vavřince.\n\n\n\n"}
{"id": "55076", "url": "https://cs.wikipedia.org/wiki?curid=55076", "title": "Okres Gänserndorf", "text": "Okres Gänserndorf\n\nOkres Gänserndorf je rakouským okresem ve spolkové zemi Dolní Rakousko. Jeho centrem je město Gänserndorf.\n\nOkres leží východně od Vídně, se kterou přímou sousedí. Jeho dalšími sousedy jsou: na východě Slovensko, částečně má hranici přímo s Bratislavou (tím pádem sousedí se dvěma hlavními evropskými městy), na jihu jsou jeho sousedy okresy Bruck an der Leitha a Vídeň-okolí. Na severozápadě hraničí s okresem Mistelbach. Na území okresu se také nachází trojmezí Rakousko x Slovensko x Česko v lužních lesích u Lanžhota (Pohansko). Vzdálenost okresního města od zemského hlavního města Sankt Pöltenu je asi 100 km.\n\nJižní část okresu tvoří plochá nížina Moravského pole. Při severozápadní hranici okresu se povrch zvedá do mírné pahorkatiny Weinviertelu. Ze dvou stran je okres vymezen velkými řekami: Dunajem z jihu (hranice s okresem Bruck an der Leitha) a Moravou z východu (hranice se Slovenskem). Nejvýznamnějšími toky protékajícími skrze území okresu jsou Rußbach a na severu Zaya.\n\nOkres Gänserndorf se člení na 44 obcí, mezi nimi je 5 měst a 26 městysů. V závorkách je uveden počet obyvatel.\n\n\n\n"}
{"id": "55077", "url": "https://cs.wikipedia.org/wiki?curid=55077", "title": "Soudní okres", "text": "Soudní okres\n\nSoudní okresy (německy \"Gerichtsbezirke\") byly od roku 1850 (definitivně od roku 1868) soudní obvody 1. stupně, tedy územní jednotky Rakouska-Uherska, podle kterých byly (a v Rakousku stále jsou) nezávisle na správním členění organizovány okresní soudy. Soudní okresy v téměř nezměněné podobě převzala i Československá republika a teprve v roce 1949 je sjednotila s územněsprávními (politickými) okresy, čímž soudní okresy jako jednotka zanikly. \n\nV České republice se pak od roku 2002 vymezení obvodů okresních soudů od vymezení územních okresů opět odchyluje, i když jen nepodstatně.\n\nOd politických okresů (do roku 1918 \"okresní hejtmanství\") se lišila (pro Rakousko platí dosud) obvykle menším územním rozsahem a tím i větším počtem okresních soudů. Často se proto stávalo, že se území jednoho politického okresu skládalo ze dvou, tří nebo i více soudních okresů. V některých případech bylo území jednoho soudního okresu rozděleno mezi několik politických okresů (například zemské hlavní město Brno bylo rozděleno mezi dva soudní okresy, kterými byl soudní okres Brno-město a část soudního okresu Brno-okolí) nebo naopak jeden soudní okres mohl zahrnovat více politických okresů (např. politický okres Olomouc-venkov tvořil spolu s územím statutárního města Olomouce jeden soudní okres Olomouc). Organizace státní správy a soudnictví byla v Československu oddělena až do 31. ledna 1949.\n\nDne 1. ledna 1949 vstoupila v účinnost správní reforma, jíž se rušily samosprávné země a vytvářely nové kraje a okresy, poté 1. února 1949 na základě zákona č. 320/1948 Sb., o územní organisaci krajských a okresních soudů, došlo ke sloučení organizace státní správy a územní organizace soudů. Tím byl na území Československa zrušen stávající systém soudních okresů a soudy od té doby fungovaly v územních obvodech nazývaných jednoduše okresy. Tento stav platil i po další správní reformě roku 1960, kdy byl pouze počet okresů výrazně snížen.\n\nRoku 2000 byly zřízeny nové samosprávné kraje, což byl první krok k opětovnému rozdělení organizace soudnictví a administrativy. Okresní úřady nicméně v okresech odpovídajících soudním obvodům fungovaly až do 31. 12. 2002, kdy byly zrušeny.\n\nOd roku 2002 je místní působnost okresních soudů, jakožto nejnižšího článku soudní soustavy, vymezena v § 9 odst. 2 a v přílohách č. 3 a 4 zákona o soudech a soudcích taxativně vyjmenovanými obcemi. Okresní soudy sice většinou sídlí v (bývalých) okresních městech a mají je ve svém názvu, ale vymezení soudních obvodů se v některých případech odchýlilo od vymezení okresů, takže ne všechny soudní obvody okresních soudů jsou totožné s územními okresy členění státu.\n\nObvody obcí s rozšířenou působností (tzv. „malé okresy“), které roku 2003 převzaly úlohu zrušených okresních úřadů, jsou vesměs menší než obvody okresních soudů, čímž se obrátila původní situace, kdy soudní okresy byly zpravidla menší než okresy politické.\n\n\n"}
{"id": "55080", "url": "https://cs.wikipedia.org/wiki?curid=55080", "title": "Jason Chimera", "text": "Jason Chimera\n\nJason Chimera (* 2. května 1979 Edmonton, Alberta) je profesionální kanadský hokejista. V současnosti je nechráněným volným hráčem. Naposledy hrál za tým Anaheim Ducks v severoamerické lize NHL.\n\nSvoji juniorskou kariéru Chimera strávil ve Western Hockey League (WHL), kde oblékal dresy Madicine Hat a Brandonu. Jednu dobu hrál i v American Hockey League (AHL), kde hrál za tým Hamiltonu. V roce 1997 byl draftován v draftu nováčků týmem Edmonton Oilers. Byl pátou volbou týmu a byl vybrán v celkovém pořadí jako 121. V dresu Edmontonu si k NHL přičichl poprvé v sezóně 2000–2001, ale odehrál jediné utkání. V následující se objevil v pouhých třech zápasech, ale povedlo se mu vstřelit svůj první gól v kariéře. Tyto dvě sezóny většinou trávil na farmě v Hamiltonu. V sezóně 2002–2003 nastoupil v 66 zápasech, vstřelil 14 gólů, na 9 jich přihrál a získal 23 body. Byl to jeho první kompletní ročník v NHL. Navíc si ve stejné sezóně dvakrát zahrál v playoff. V sezóně 2003–2004 si zahrál v 60 zápasech, vsítil 4 branky, na 8 gólů nahrál a připsal si 12 bodů. Po sezóně byl vyměněn do klubu Phoenix Coyotes. „Kojotům“ spadl do rukou téměř zadarmo, obětovali za něj jen právo na výběr v draftu.\n\nSezóna NHL 2004–2005 byla zrušena kvůli sporům o výši platu hráčů, proto následující sezónu strávil v Evropě v dresu italského týmu HC Varese. Za Coyotes Chimera neodehrál ani jeden soutěžní zápas. Před začátkem sezóny 2005–2006 byl vyměněn do Columbusu Blue Jackets, kde hrál pět sezón. V týmu nosil dres s číslo 25.\n\n26. července 2006 prodloužil smlouvu o dva roky s Columbusem a vyhnul se tak arbitráži.\n\nSezónu 2009/10 začal v Columbusu kde odehrál 39 zápasů poté byl 28. prosince 2009 byl vyměněn do týmu Washington Capitals za Chrise Clarka a Milana Jurčiny. Ve Washingtonu dohrál sezónu s 39 odehranými zápasy ve kterých získal stejně bodů po přestupu z Columbusu. V posledním zápase v sezóně odehrál svůj 500. zápas v NHL. Během výluky NHL oblékal dres Pirátů Chomutov.\n\n"}
{"id": "55088", "url": "https://cs.wikipedia.org/wiki?curid=55088", "title": "Karboxylové kyseliny", "text": "Karboxylové kyseliny\n\nKarboxylové kyseliny jsou organické kyseliny, které obsahují karboxylovou skupinu -COOH. Karboxylové kyseliny, společně se svými solemi, tvoří nezbytnou součást všech živých organismů. Jsou to substráty klíčových metabolických dějů a aminokyselin, tedy kyselin, které kromě karboxylové skupiny obsahují ještě skupinu aminovou (NH), jsou základním stavebním kamenem bílkovin.\n\nV porovnání s minerálními kyselinami jsou kyselinami výrazně slabšími. Pro srovnání: (první) disociační konstanta p\"K\" nejsilnější karboxylové kyseliny, kyseliny šťavelové, je 1,27 zatímco p\"K\" kyseliny sírové je -3,0. Míra kyselosti ještě klesá u vyšších homologů karboxylových kyselin. Je to dáno tím, že methylové skupiny působí kladným indukčním efektem, který stabilizuje protonovanou formu. Naopak destabilizuje iontovou formu kyseliny, protože zvětšuje její záporný náboj.\n\nPři disociaci se odštěpuje proton z karboxylové skupiny a vzniká karboxylátový anion:\n\nHydroxylový aniont OH vznikl disociací vody, druhým vzniklým iontem je oxoniový kationt HO. Po přídavku karboxylové kyseliny do vody se tedy disociací kyseliny a vznikem karboxylátového iontu odstraní část hydroxylových aniontů a vznikne přebytek oxoniových kationtů.\n\nProtože koncentrace (přesněji aktivita) oxoniových iontů určuje pH roztoku, čím větší aktivita HO, tím nižší pH, jsou vodné roztoky karboxylových kyselin kyselé. Disociační konstanta vyjadřuje ochotu sloučeniny disociovat; protože karboxylové kyseliny disociují málo, výsledné pH nebude ale nikdy příliš nízké. Disociační konstantu lze poněkud zvýšit přítomností silných elektronegativních skupin na atomu uhlíku přímo sousedícího s karboxylovou skupinou, jako jsou halogenidy. To totiž způsobí posun náboje v molekule a atom vodíku se snadněji odštěpuje (např. kyselina trichloroctová je silnější než kyselina octová).\n\nFyzikální vlastnosti karboxylových kyselin jsou závislé na délce řetězce:\nKarboxylová skupina je \"polární\" a vytváří proto vodíkové můstky. Ty mají přímý vliv na body varu i tání. Body varu rostou s délkou řetězce. Kyseliny se sudým počtem uhlíků mají vyšší bod varu než nejbližší vyšší a nižší karboxylové kyseliny s lichým počtem uhlíků.\n\nPodle podobnosti vyšších karboxylových kyselin s alkany získaly triviální název \"mastné kyseliny\". Převažuje u nich lipofilní charakter a jsou tedy ve vodě nerozpustné. Dikarboxylové (např. kyselina šťavelová) nebo aromatické kyseliny (např. kyselina benzoová) jsou za laboratorních podmínek tuhé.\n\nKarboxylová skupina je v chemickém názvosloví organických sloučenin nejdůležitější skupinou. Proto se systematický název každé látky, která tuto skupinu obsahuje, skládá ze slova kyselina a přídavného jména s koncovkou -ová, resp. karboxylová. Jen když některá karboxylová skupina není započítána do základního řetězce, používá se předpona karboxy-.\n\nJejich molekuly mohou obsahovat také jiné funkční skupiny (substituční deriváty), např. již zmíněnou aminovou skupinu (aminokyseliny), hydroxylovou skupinu -OH (hydroxykyseliny), nebo halogen. Kyseliny, které mají více než jednu karboxylovou skupinu se nazývají \"polykarboxylové kyseliny\".\n\nMnoho karboxylových kyselin má své triviální, častěji používané názvy. Například kyselina ethanová je častěji známa jako kyselina octová.\n\nKarboxylové kyseliny vznikají z uhlovodíků postupnou oxidací přes alkohol a aldehyd:\n\nKromě výše popsané disociace mají karboxylové kyseliny ještě jednu schopnost neutralizace vlastní kyselým látkám: reagují se zásadou v reakci, při které vzniká voda a sůl kyseliny. Jedná se o vratnou reakci, sůl je totiž rozkládána vzniklou vodou. Soli vyšších karboxylových kyselin se nazývají mýdla.\n\nPři dekarboxylaci karboxylová kyselina ztrácí karboxylovou skupinu:\n\nstejně tak při kvašení kyseliny pyrohroznové (ethanolové kvašení) dochází k zániku karboxylové skupiny a vzniku alkoholu (ethanolu):\n\nS alkoholy karboxylové kyseliny reagují za vzniku esterů. Reakce je zvláštní tím, že vodík OH skupiny alkoholů je kyselejší než karboxylová skupina, karboxylová kyselina se tedy v reakci chová jako zásada:\n\nMezi estery patří velké množství látek používaných jako chuťové esence v potravinách, například rumová esence je chemicky ethylformiát. Naprostá většina lipidů jsou estery, nejčastější složka tuků a olejů je triacylglycerol, ester vyšších - mastných kyselin a trojsytného alkoholu glycerolu. Všeobecně známé jsou tyto tři vyšší mastné kyseliny - palmitová, stearová a olejová.\n\nkys. ftalová za dodání tepla reaguje a vzniká anhydrid (ftalanhydrid) této kyseliny a voda\n\noxiduje pouze kyselina mravenčí (HCOOH) za vzniku vody a CO\n\nopačný \"chod\" vzniku karbonylových sloučenin\n\nKarboxylové kyseliny jsou nepostradatelnou složkou živých organismů. Aminokyseliny jsou základem proteinů, tedy i enzymů, které umožňují složité metabolické procesy. Estery ve formě triacylglycerolů i dalších - tedy tuky a oleje - mají zásobní i strukturní funkci. Kyselina mravenčí je obsažena v kopřivách a jako svůj jed ji používají mravenci, včely a vosy. Kyselina octová vzniká při hnití rostlinných i živočišných produktů. Mnoho těchto kyselin je obsaženo také v ovoci a zelenině, například kyselina šťavelová, jablečná nebo vinná.\n\nJedna z metabolických drah, cyklus trikarboxylových kyselin, je ústředním centrem anabolických i katabolických procesů v těle. Aktivovaná kyselina octová, acetyl-CoA, je klíčovým substrátem nesoucím energii.\n\nMnoho karboxylových kyselin a jejich esterů má využití v potravinářství: zředěná kyselina octová - ocet - se používá jako okyselující i konzervační přísada. Hrušková a malinová esence jsou estery octové kyseliny. Kyselina mléčná dodává chuť kysanému zelí i kyselým okurkám, kyselina vinná, která se nachází ve zralém ovoci, se používá jako ochucovadlo ovocných nápojů, kterým dodává ovocnou chuť. Podobně se používá kyselina citrónová, která slouží i jako konzervační prostředek.\n\nFarmaceutický průmysl využívá kyseliny octové i mléčné, kyselina vinná slouží jako dávivý kámen. Kyselina salicylová a zvláště její ester, kyselina acetylsalicylová, jsou významným lékem proti zánětu a horečce (nesteroidní antiflogistika). Kyselina acetylsalicylová je účinnou látkou aspirinu.\n\nUmělé, acetátové hedvábí je esterem kyseliny octové. Z kyseliny tereftalové se vyrábí umělé vlákno terilen.\n\n\n\n\n\n\n\n\"Pozn. kyselina maleinová a fumarová, podobně jako kyselina olejová a elaidová se liší polohou skupin COOH vůči dvojné vazbě. Jedná se o cis-trans izomerii.\"\n\nDeriváty karboxylových kyselin obsahují další funkční skupinu nebo mají pozměněnou karboxylovou skupinu a proto mají další charakteristické vlastnosti.\n\nNáhrada probíhá na karboxylové skupině.\n\nNáhrada na řetězci mimo karboxylovou skupinu. (Většinou se podobně jako v alkanech nahrazuje atom vodíku.)\n"}
{"id": "55091", "url": "https://cs.wikipedia.org/wiki?curid=55091", "title": "Hybridní pohon", "text": "Hybridní pohon\n\nHybridní pohon je označení pro kombinaci několika zdrojů energie pro pohon jednoho dopravního prostředku. Nejčastěji se tím myslí kombinace elektrické a jiné trakce, jako je tomu u hybridního automobilu, kde se jedná o kombinaci elektromotoru a spalovacího motoru. Hybridní pohony jsou využívány především v silniční a železniční dopravě.\n\nAutomobil s hybridním pohonem představuje vozidlo, které při svém pohonu využívá více než jeden zdroj energie. Hybridní pohony využívají především výhod jednotlivých pohonů při různých pracovních stavech vozidla.\n\nDnes se testují a vyvíjejí tyto druhy hybridních pohonů:\n\nMezi již ověřené hybridní pohony patří kombinace spalovacího motoru s elektromotorem a akumulátorem, tzv. sériový hybridní pohon. Tento sériový pohon je při jízdě na krátké vzdálenosti, jako je jízda ve městě, nebo při rovnoměrné jízdě poháněn stejnosměrným točivým strojem. Stroj se napájí jako elektromotor elektrickou energií z akumulátoru. Ve vozidle jsou dvě spojky, jedna (dále jen S) spojuje spalovací motor s elektromotorem a druhá (dále jen S) elektromotor s převodovkou. Při jízdě na elektrickou energii je spojka S, která připojuje spalovací motor rozpojená. Při jízdě na delší vzdálenost např. mimo město, při potřebě větší akcelerace nebo při plném zatížení zajišťuje pohon spalovací motor. Pokud se vozidlo pohybuje silou spalovacího motoru, tak se výkon přenáší prostřednictvím spojky S a S na převodovku. Stejnosměrný elektrický točivý stroj v této chvíli mění svojí funkci a pracuje jako generátor stejnosměrného proudu. Takto získaná elektrická energie je přivedena do akumulátoru. V okamžiku brždění se rozpojí spojka S, tím je odpojen spalovací motor a generátor vytváří elektrickou energii pro dobíjení akumulátoru ze setrvačné energie vozidla.\n\nU hybridního pohonu lze využívat výhody jednotlivých pohonů. U elektropohonu nízkou hlučnost, žádné výfukové zplodiny a vysokou účinnost elektromotoru (asi 90 %). U pohonu spalovacím motorem velký dojezd vozidla, v střední a vyšší oblasti otáček vysoký točivý moment a možnost jízdy vysokou rychlostí. Mezi největší výhodu tohoto kombinovaného pohonu patří možnost využití jednotlivých pohonů v oblasti nejvyšší účinnosti, čímž se zajišťuje snížení spotřeby energie. Nevýhodou pohonu jsou vysoké pořizovací náklady, zvýšení hmotnosti vozidla o hmotnost akumulátoru a zmenšení úložných prostor v vozidle.\n\nDo vývoje hybridního pohonu investuje například japonská Toyota, která má za cíl prodávat hybridní vozy ve velkém. Na začátku roku 2009 představila tato automobilka na autosalonu v Detroitu již třetí generaci hybridního vozu Toyota Prius. Ten je výkonnější, úspornější a tišší než jeho předchůdci. Kombinovaná spotřeba tohoto vozu je 3,9 l na 100 km. Elektromotor má výkon 60 kW, spalovací motor pak 73 kW. Celkový výkon hybridního systému je 136 koní (100 kW). Z nuly na sto se dostane za 10,4 sekund.\n\nAutomobily se sériovým hybridním pohonem se dále dělí na:\n\n\n\n\n"}
