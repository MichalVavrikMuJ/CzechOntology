{"id": "77028", "url": "https://cs.wikipedia.org/wiki?curid=77028", "title": "Utah", "text": "Utah\n\nUtah (anglická výslovnost nebo , oficiálně ) je stát nacházející se na západě Spojených států amerických, v oblasti horských států v západním regionu USA. Utah, jeden ze států Čtyř rohů, hraničí na severu s Idahem, na severovýchodě s Wyomingem, na východě s Coloradem, na jihu s Arizonou a na západě s Nevadou.\n\nSe svou rozlohou 219 653 km² je Utah třináctým největším státem USA, v počtu obyvatel (3,1 milionů) je 31. nejlidnatějším státem a s hodnotou hustoty zalidnění 14 obyvatel na km² je na 41. místě. Hlavním a největším městem je Salt Lake City se 190 tisíci obyvateli. Dalšími největšími městy jsou West Valley City (130 tisíc obyv.), Provo (120 tisíc obyv.), West Jordan (110 tisíc obyv.), Orem (90 tisíc obyv.) a Sandy City (90 tisíc obyv.). Nejvyšším bodem státu je vrchol Kings Peak s nadmořskou výškou 4120 m v pohoří Uinta Mountains. Největšími toky Medvědí řeka a řeky Green a Colorado, největší vodní plochou Velké Solné jezero.\n\nPrvní Evropan se mohl do oblasti dnešního jižního Utahu dostat roku 1540, několik průzkumných expedicí do tohoto regionu uspořádali Španelé ve třetí čtvrtině 18. století. Vzhledem k pouštnímu a horskému charakteru ale neměli zájem území kolonizovat, i když si jej nárokovali jako součást Horní Kalifornie v rámci místokrálovství Nové Španělsko. Na začátku 19. století prozkoumali některé oblasti Utahu obchodníci a lovci evropského původu. V roce 1821 se Horní Kalifornie stala částí nezávislého Mexika a v roce 1848 ji na základě výsledku mexicko-americké války získaly Spojené státy. Již o rok dříve se do Utahu začali hromadně stěhovat mormoni, členové Církve Ježíše Krista Svatých posledních dnů, kteří se v této nehostinné oblasti usadili. Roku 1850 bylo v rámci USA zřízeno utažské teritorium, které svůj název získalo od jména indiánského kmene Jutů, což v jejich vlastní jazyce znamenalo „lidé z hor“. Utah se 4. ledna 1896 stal 45. státem USA.\n\nUtah je jedním z nábožensky nejhomogennějším státům USA, asi 62 % jeho obyvatel se hlásí k mormonismu, který stál u založení státu a dodnes má velký vliv na utažskou kulturu a každodenní život. Asi 88 % obyvatel žije v aglomeraci Wasatch Front, jejímž centrem je Salt Lake City. Většina zbylého území státu je téměř neobydlená a zahrnuje velmi rozličné útvary od poměrně vysokých hor s věčně zasněženými vrcholy, přes údolí s velkými vodními toky až ke kamenitým a solným pouštím.\n\nUtah je převážně skalnatou zemí rozdělenou na tří hlavní geologické oblasti: Skalnaté hory (sever, střed a východ země), Coloradskou náhorní plošinu (východ země) a Velkou pánev (západ země). Volná příroda zde nabírá mnoho podob – od skalnatých, solných a písečných pouští, přes zasněžené horské vrcholy až po jehličnaté lesy v horských údolích. Utah je jedním z tzv. států Čtyř rohů (\"Four Cornes states\"), nachází se v levém horním rohu jejich čtverce. Na severu hraničí se státy Idaho a Wyoming, na východě se státem Colorado, na jihovýchodě v jediném bodě se státem Nové Mexiko (v tomto bodě se stýkají hranice 4 států, odtud pochází název \"Four Cornes\". Nachází se zde Four Corners Monument.) Na jihu hraničí s Arizonou a na západě s Nevadou. Celkem má Utah rozlohu 219 653 km².\n\nTerén je velmi rozmanitý. Středem státu prochází od severu k jihu Wasatchský hřeben (\"Wasatch Range\"), jehož hřebeny dosahují výšky až 3650 m n. m. Z geologického hlediska je považován za součást Skalnatých hor. Pro bohaté příděly sněhu, které na některých místech vydrží i celý rok, je centrem lyžařských sportů. Ze západu se při úpatí tohoto pohoří táhne Wasatch Front - pás městského osídlení, v němž žije 88 % obyvatel Utahu. Na severovýchodě státu se táhne další pohoří, Uinta Mountains, které je však orientováno přibližně z východu na západ. Taktéž je součástí Skalnatých hor a jejich nejvyšší hora, Kings Peak (Královský vrchol), je zároveň nejvyšší horou Utahu.\n\nVýchodní Utah je vysokopoloženou oblastí, jehož krajina má nejčastěji charakter náhorních plošin a pánví. Ekonomice dominuje těžba nerostů a rud, ropy a zemního plynu, zemědělství a rekreace. Velká část východního Utahu je součástí Uintah and Ouray Indian Reservation, sídlí zde i Navahové. Velice populárním místem přitahujícím turisty je Dinosaur National Monument na severovýchodě země.\n\nV jižních oblastech, pokrytých mohutnými vrstvami usazenin, lze nalézt řadu pozoruhodných pískovcových útvarů, v tomto ohledu vynikají zejména Navajo Sandstone, Kayenta Sandstone a oblast okolo řeky Colorado a jejích přítoků, které se během staletí zaryly hluboko do pískovcového podloží a vytvořily divokou krajinu plnou kaňonů a dalších roztodivných útvarů. V oblasti je vytyčena celá řada chráněných území, např. Národní park Arches, Národní park Canyonlands, Národní park Zion, Národní park Capitol Reef, Cedar Breaks National Monument atd.\n\nJihozápadní Utah je nejnižší a nejteplejší oblastí Utahu. Je mu přezdíváno Dixie, neboť první osadníci zde (podobně jako v jižanských státech nesoucích tutéž přezdívku) pěstovali bavlnu. U hranice s Nevadou se zde nachází Beaver Dam Wash, nejnižší místo státu (664 m n. m.) Zasahuje sem Mohavská poušť. Oblast se stala oblíbenou rekreační destinací a místem oblíbeným důchodci a počet obyvatel v ní poměrně rychle roste.\n\nKrajinu západního Utahu reprezentují převážně hřebeny a pánve pouštního charakteru a na severu zejména Bonnevilleská solná planina (\"Bonneville Salt Flats\"). V ní se nacházejí slaná jezera, která jsou pozůstatkem starověkého sladkovodního jezera Bonneville, které kdysi pokrývalo většinu východní části Velké pánve: Velké Solné jezero (\"Great Salt Lake\"), Utažské jezero (\"Utah Lake\"), Sevir (\"Sevier Lake\"), Raš (\"Rush Lake\") a Malé Solné jezero (\"Small Salt Lake\"). Západně od Velkého solného jezera se nachází Velká solná poušť (\"Great Salt Lake Desert\"), která spolu s jezerem ohraničuje nejlidnatější část Wasatch Front ze západu.\n\nStejně jako v řadě dalších západních a jihozápadních státech, vlastní federální vláda velkou část utažského území: BLM land, Utah State Trustland, U.S. National Forest, U.S. National Monument, National Recreation Area a U.S. Wilderness Area tvoří něco přes 70 % území Utahu.\n\nVětšina území Utahu je suchá a vysoko položená. Nejsušší jsou nejvýchodnější a jižní Utah, který obdrží ročně do 300 mm srážek, a velká část západního a severozápadního Utahu (pod 250 mm ročně), v oblasti Velké solné pouště dokonce pod 130 mm ročně. Sněhové srážky jsou v zimě (tj. říjen až květen na horách a listopad až březen v nižších oblastech) běžné všude, kromě jižních oblastí a Velké solné pouště. Nejbohatší na sníh je Wasatchský hřeben, některé jeho části dostávají v průměru příděl nad 12,5 m ročně.\n\nPodle archeologických nálezů bylo území Utahu osídleno indiány již dlouho před naším letopočtem, některé archeologické nálezy (včetně kreseb na stěnách jeskyní) dokládají indiánské osídlení staré cca 10-12 tisíc let.\n\nPrvním známým bělochem, který mohl navštívit území Utahu, by podle některých mohl být španělský konquistador Francisco Vásquez de Coronado, není to však příliš pravděpodobné, tak daleko se zřejmě nedostal. Prvními známými bělochy, kteří prokazatelně vstoupili do Utahu, tak jsou františkánští misionáři španělského původu, Silvestre Vélez de Escalante a Francisco Atanasio Domínguez, jejichž expedice z roku 1776 došla až k Utažskému jezeru. Jimi navštívené území si nárokovalo Španělsko, potažmo později Mexiko. Na počátku 19. století začali některé oblasti Utahu prozkoumávat bílí lovci, mezi nimi i slavný Jim Bridger či Francouz Étienne Provost, po němž je pojmenováno město Provo. Od poloviny 19. století se zde začali usidlovat mormoni.\n\nPrvní mormoni dorazili do Salt Lake Valley 24. července 1847. Navzdory značnému nedostatku vhodných míst k založení osídlení (zejména pro nedostatek pitné vody) se sem stěhovaly další a další mormonské rodiny, jejichž cílem bylo najít zemi, kde by mohla jejich církev v klidu žít, daleko od pronásledování, kterého se jí dostávalo ve státech Unie. V roce 1848 skončila mexicko-americká válka porážkou Mexika a podle mírové smlouvy připadla rozsáhlá území Horní Kalifornie, dříve nárokovaná Mexikem, Spojeným státům. Mezi nimi bylo i území Utahu. Místní usedlíci, z nichž většinu tvořili mormoni, se pokoušeli v roce 1849 vytvořit vlastní stát, který by se zapojil do Unie – nazvali jej Deseret, jehož struktury už začala neoficiálně vytvářet. Jeho hranice měly být mnohem širší než hranice dnešního Utahu. Návrh ovšem narazil na odpor americké vlády, která odmítala stát vytvořit, aby mormoni nezískali větší samostatnost a nedostali se tak mimo většinu jejích pravomocí. Proto nakonec vzniklo pouze podstatně menší utažské teritorium (schváleno 1850, vytvořeno v roce 1851). Zahrnovalo dnešní Utah, většinu Nevady a menší části Colorada a Nebrasky. Postupem času pak bylo okrajováno, hranice stávajícího státu získalo v roce 1868. Jeho prvním guvernérem se stal prorok a prezident Církve Ježíše Krista Svatých posledních dnů Brigham Young. Prvním hlavním městem se stalo Fillmore, v roce 1856 jej pak nahradilo Salt Lake City. Teritorium převzalo provizorní legislativu státu Deseret.\n\nCírkev Ježíše Krista Svatých posledních dnů měla zprvu situaci v teritoriu pevně v rukou – organizovala osidlování území a měla klíčové slovo ve všech rozhodovacích orgánech. Její nadvláda nad velkými oblastmi mimo dnešní Utah, které byly osídleny skupinami obyvatel s jiným vyznáním, však byla vnímána velice kontroverzně. Vláda USA odpor nemormonských obyvatel chápala a vycházela mu vstříc, což vedlo k výše zmíněnému okrajování teritoria.\n\nRozsáhlé spory mezi vládou USA a mormony začaly krátce po založení teritoria růst, neboť mormoni byli vnímáni jako nespolehlivá a neamerická komunita, velkou roli přitom hrálo nejen jejich praktikování polygamie, ale i uzavřenost jejich komunity, částečně uniformní vzhled a některá další náboženská pravidla, braná ostatní společností jako přehnaně přísná. Spory navíc živilo i to, že mormonská vláda teritoria se jen těžko smiřovala s faktem, že nemá státní status, a pokud jen mohla, snažila se maximálně umenšit vliv centrální vlády ve své oblasti.\n\nVzájemná nedůvěra vyvrcholila tím, že v roce 1857, poté co dostala nepravdivé zprávy o mormonském povstání, vyslala vláda USA Expedici Utah, která měla teritorium zpacifikovat. Zároveň též sesadila Younga z postu guvernéra. Mormoni chápali celou akci jako vojenský útok a Young organizoval jejich ozbrojený odpor. Zároveň došlo k řadě centrálně neorganizovaných střetů s nemormonským obyvatelstvem, z nichž nejznámější vyústil v masakr v Meadows Mountains, kde mormonští osídlenci povraždili přes 120 imigrantů z Arkansasu. Vojenské střety mezi mormonskými ozbrojenci a vládními vojsky (tzv. Utažská válka) ukončila kapitulace mormonů v roce 1858. Young odevzdal úřad guvernéra Alfredu Cummingovi, reálně mu však jakožto hlavě Církve Ježíše Krista Svatých posledních dnů zůstala velká část vlivu na dění v teritoriu.\n\nPodle sčítání lidu z roku 2010 zde žilo 2 763 885 obyvatel.\n\n\nObyvatelé hispánského nebo latinskoamerického původu, bez ohledu na rasu, tvořili 13,0 % populace.\n\nMottem státu je „Industry“, květinou lilie \"Calochortus nuttallii\", stromem smrk pichlavý, ptákem racek a písní \"Utah, We Love Thee\".\n\n"}
{"id": "77032", "url": "https://cs.wikipedia.org/wiki?curid=77032", "title": "Komenzálismus", "text": "Komenzálismus\n\nKomensalismus je typ biologické interakce mezi dvěma organismy, kdy jeden má ze vztahu prospěch zatímco druhý není ovlivněn.\n\nVyskytuje se v různých formách, od velmi úzkého soužití, až po slabé interakce. Termín komensalismus pochází z latinského \"mensa\" (stůl) a předpony \"con-\" (s-, spolu-), v překladu jde tedy o \"spolustolování\". Původně se označení používalo pro mrchožrouty, kteří následují lovící šelmy, aby s nimi mohli „spolustolovat“.\n\nMezi typické komenzály patří například některé střevní bakterie. Svého hostitele nijak nepoškozují. Dalším příkladem mohou být šakali a supi, tedy druhy, které se sdružují s velkými šelmami.\n\nLhotský, Josef (2015). \"Úvod do studia symbiotických interakcí mikroorganismů. Nový pohled na viry a bakterie\". Praha, Academia, 208 s.\n\n"}
{"id": "77034", "url": "https://cs.wikipedia.org/wiki?curid=77034", "title": "Bedřichov", "text": "Bedřichov\n\nNázev Bedřichov může znamenat:\n\n\n\n\n\n\n"}
{"id": "77037", "url": "https://cs.wikipedia.org/wiki?curid=77037", "title": "Komunistická strana Německa", "text": "Komunistická strana Německa\n\nKomunistická strana Německa (: Kommunistische Partei Deutschlands, KPD) byla německá levicová politická strana. Byla založena v prosinci roku 1918 Spartakovci, což byla malá frakce uvnitř Sociálnědemokratické strany Německa (SPD) a později uvnitř Nezávislé sociálně demokratické strany Německa (USPD) a \"Mezinárodních komunistů Německa\" (\"IKD\"). Obě strany vystupovaly proti výsledku I. světové války, kterou považovaly za válku imperialistickou, na níž neměla dělnická třída zájem.\n\nSpartakovci byli vedeni Rosou Luxemburgovou a Karlem Liebknechtem, kteří byli zavražděni v lednu roku 1919 z důvodu účasti na spartakovském povstání. Organizace se po smrti lídrů rozštěpila a jedna z frakcí založila s částí IKD stranu \"Komunistickou dělnickou stranu Německa\" známou pod zkratkou KAPD v dubnu roku 1920.\n\nZprvu příliš sympatií nezískávala, za výmarské republiky se však stále rozrůstala: po 2,1 %, jichž dosáhla v roce 1920, byl výsledek 16,9 v listopadu 1932 jejím největším úspěchem. Přestože po požáru říšského sněmu byly zatčeny 3 000 jejích funkcionářů, obdržela 5.3.1933 ještě 12,3 % hlasů. Hitler, jenž proti komunistům jakožto proti „agentům světového židovstva“ vedl od samého počátku nemilosrdný boj, je považoval za žháře a zbavil všechny jejich poslance mandátů, takže žádný poslanec KPD se nemohl 23. 3. 1933 účastnit hlasování o zmocňovacím zákoně. KPD, jež tím byla jako první německá strana fakticky zakázána, si zorganizovala zahraniční vedení a ilegálně pracovala v Německu dál, avšak vzhledem k masovému zatýkání svých bojovníků (jen v letech 1936–1937 kolem 20 000 ), operujících pouze v malých skupinkách, a vzhledem ke své rivalitě se sociálními demokraty, které dlouho ostouzela jako „sociálfašisty“, nedosáhla příliš velkého vlivu.\n\nPo skončení druhé světové války a následné okupaci východní části Německa sovětskou armádou byla na Východě sloučena do Sjednocené socialistické strany Německa, která byla pod vlivem Sovětského svazu. Nově zformovaná strana se stala hlavní vládní a politickou silou Německé demokratické republiky. Ve Spolkové republice Německo, nalézající se pod vlivem USA, Británie a Francie, byla od roku 1956 zakázána.\n"}
{"id": "77038", "url": "https://cs.wikipedia.org/wiki?curid=77038", "title": "Giordano Bruno", "text": "Giordano Bruno\n\nGiordano Bruno, původně Filippo Bruno, též Nolan nebo Nolanus (leden 1548, Nola u Neapole – 17. února 1600, Řím) byl italský dominikánský mnich, filozof (představitel renesančního hermetismu), spisovatel (básník a komediograf), teoretický kosmolog, zabýval se rovněž mnemotechnikou. Ovlivněn byl Mikulášem Kusánským a Bernardem Telesiem. V astronomii se proslavil tezemi o tom, že Země ani Slunce nejsou středem vesmíru a že vesmír je nekonečný.\n\nOd roku 1593 byly některé jeho názory šetřeny jako hereze římskou inkvizicí – byl obviněn z popírání několika katolických doktrín, zejména věčného zatracení, boží trojjedinosti, božské podstaty Kristovy, panenství Panny Marie a transubstanciace. Také jeho panteismus vzbuzoval vážné obavy. Inkvizice ho shledala vinným a byl upálen v římském Campo dei Fiori v roce 1600. Po své smrti a zejména v 19. a na počátku 20. století se stal jedním ze symbolů násilného útlaku svobodného vědeckého bádání katolickou církví a posléze jedním z idolů volnomyšlenkářů, i když není zřejmé, nakolik se jeho rozsudek za teologické hereze a filosofické náhledy vztahoval i na jeho kosmologické spekulace. Historička Frances Yatesová tvrdí, že byl potrestán spíše za obhajobu hermetické tradice. Byl hluboce ovlivněn arabskou astrologií (zvláště Averroesovou filosofií), Neoplatonismem, renesanční hermeneutikou a legendami opřádajícími egyptského boha Thovta. Teologická heterodoxnost vedla Bruna ke snižování úlohy náboženství, které se podle něho hodí jen k uspokojení nevzdělanců.\n\nNarodil se roku 1548 ve vesnici Nola nedaleko Neapole v Itálii, původním jménem se jmenoval Filippo Bruno, za svoji přezdívku si později zvolil jméno Nolanus nebo Nolan, podle místa svého narození) (i svoji filozofii nazýval nolanistickou). Po studiích v Neapoli vstoupil jako patnáctiletý do dominikánského kláštera a později roku 1565 se stal členem dominikánského řádu, kde přijal své nové jméno Giordano. O sedm let později byl vysvěcen na kněze.\n\nV pozdější době byl obviněn z kacířství, roku 1576 uprchl z Neapole do Říma a posléze přes Chambéry do Ženevy; tím začal jeho neustálý život štvance. Protože nebyl schopen své názory přizpůsobit své době, z většiny míst svého působení byl vyhnán. Z Ženevy se vydal do Toulouse, ale odsud musel kvůli hugenotským válkám odejít do Paříže. Z Paříže se na doporučení francouzského krále vydal do Oxfordu, tam však byl odmítnut kvůli svým útokům proti aristotelovské filozofii.\n\nSvá nejšťastnější léta pak prožil v letech 1583 až 1585 v Londýně, převážně u francouzského velvyslance Michela de Castelnau kde mj. roku 1584 vydal významné spisy \"La Cena de le Ceneri\" (\"Večeře na popeleční středu\") a \"De l'infinito, universo e mondi\" (\"O nekonečnu, vesmíru a světech\"), ve kterých korigoval Koperníkův heliocentrismus a vyložil svoji kosmologickou teorii o nekonečnosti vesmíru.\n\nV roce 1585 se společně s vyslancem de Castelnauem vrátil do Paříže, kterou musel rovněž opustit kvůli útokům na aristotelovskou filozofii. Poté pobýval v Německu v univerzitních městech Marburgu a Wittenbergu. Následně strávil v roce 1588 půl roku v Praze u císaře Rudolfa II. Z Prahy odjel do Helmstedtu, pak do Frankfurtu nad Mohanem, krátce pobýval v Curychu. Na krátkou dobu dostal katedru matematiky v Padově, nicméně brzo poté byla obsazena Galileem.\n\nV roce 1591, během svého pobytu ve Frankfurtu, obdržel pozvání Giovanniho Moceniga k návratu do Itálie. Když ztratil možnost získat natrvalo katedru v Padově, pozvání přijal a vrátil se do Benátek. Hned v roce 1592 však byl svým žákem udán, zatčen, uvězněn inkvizicí a roku 1593 vydán do Říma. O důvodech, proč vlastně Mocenigo Bruna udal, existuje řada spekulací, např. že byl od počátku agentem inkvizice, že Bruna podezříval, že mu nechce prozradit vše, co ví z černé magie atd. Rovněž jeho vydání Benátkami do Říma nebyla zcela samozřejmá věc, neboť Benátky si zakládaly na své nezávislosti; v jeho případě však Řím mohl svou žádost opřít o dohodu o vydávání uprchlých mnichů, navíc se tehdejší vedení republiky snažilo o vstřícnost vůči Římu. Bruno se tak vlastně stal obětí „vysoké“ politiky.\n\nByl souzen za své protikatolické a rouhačské myšlenky (pravděpodobně i mučen) a poté, co tvrdošíjně odmítal odvolat, odsouzen k trestu smrti upálením. Kardinál Robert Bellarmino definoval osm tvrzení, jež měl Bruno odvolat. Za prvé \"Bruno tvrdí, že objasnil příčiny pohybu Země a nehybnosti oblohy jistými důvody, které prý neodporují božskému Písmu. Marně mu byly předloženy verše Eklesiasty (1, 4–5): „Terra autem in aeternum stat; Sol oritur, et occidit\"\" [ale Země na věky stojí; vychází Slunce, i zapadá], \"Bruno odpověděl, že se Písmo svaté vyjadřuje jazykem, který je přístupný věřícím, a neobrací se k vědcům jako takovým.\" (Tentýž citát z bible předložil později kardinál Bellarmino rovněž Galileimu.) Dalším závadným tvrzením byla skutečnost, že \"Bruno kladl proti ideji stvoření svou doktrínu nekonečného a věčného vesmíru, složeného z nesčetných světů...\"\n\nProfesor Tretera k tomu uvádí: \"Existuje-li více slunečních soustav, více Zemí, více planet sourodých s naší planetou a obydlených rozumnými bytostmi, jak je to potom s prvotním hříchem, s Kristovým vykupitelstvím? Takto jsme na stopě tomu, proč katolická církev reagovala na Brunovo zdánlivě vědecky odtažité vystoupení s takovým rozčilením a nakonec i s takovou surovou rozhodností. Viděla zde totiž v samém základě podkopána dogmata, z nichž odvozovala svou duchovní moc nad světem.\"\n\nRozsudek smrti je datován 8. únorem 1600 a byl podepsán devíti kardinály. Součástí rozsudku bylo i zařazení veškerých spisů Giordana Bruna (\"opera omnia\") na Index zakázaných knih. Po vynesení rozsudku řekl odsouzenec svým soudcům: \"Vy, kteří mě odsuzujete k smrti, máte větší strach než já, jenž smrt podstupuji.\"\n\nTrest byl proveden 17. února roku 1600 na náměstí Campo de' Fiori (Náměstí květin) v Římě. Bylo to v době milostivého léta a přihlížející poutníci se těšili odpustkům. Bruno byl svlečen, nahý připoután ke sloupu a upálen zaživa. Ještě na hranici se odvracel od kříže, který mu byl podáván. Popel byl vhozen do Tibery. Cenné svědectví o popravě přinesl Kaspar Schoppe.\n\nPrvní podobizna Bruna je rytina vydaná v roce 1715 a citovaná Salvestrinim jako „jediný známý portrét Bruna“. Salvestrini se domníval, že jde o přetisk ze ztraceného originálu. Tato rytina se stala zdrojem pro pozdější Brunovy podobizny.\n\nZáznamy z doby jeho uvěznění Benátskou inkvizicí v květnu 1592 ho popisují jako muže \"„průměrné výšky s ořechově zbarvenými vousy a vzezřením kolem 40 let“\". Naproti tomu pasáž v díle George Abbota naznačuje, že Bruno byl drobné postavy: \"„Když italský tulák \"(v angl. originále didapper)\", který se sám tituloval Philotheus Iordanus Brunus Nolanus, magis elaborata Theologia Doctor, se jménem delším než jeho tělo...“\"\nSlovo \"didapper\" pejorativně použité Abbotem je jeden z výrazů pro potápku a může podle všeho znamenat něco jako „tulák“.\n\nRetrospektivní „vědecká“ ikonografie Bruna ukazuje v mnišské dominikánské kutně ale bez tonzury. Edward Gosselin se domníval, že je možné, že si Bruno tonzuru ponechal až do roku 1579 a je možné, že ji čas od času nosil i později.\n\nBruno dovedl Koperníkovu revoluci v pohledu na vesmír ještě dál: podle jeho názorů (i když byly jen spekulací bez konkrétních vědeckých důkazů a pozorování) nebylo ani Slunce středem vesmíru, ale pouze jednou z mnoha hvězd; vesmír je podle Bruna nekonečný, existuje nekonečně mnoho sluncí s planetami, které mohou být i obydlené. Tvrdil, že Bůh je dobrý, protože dělá dobré věci, a jelikož je nekonečně světů, které Bůh vytvořil, je tak automaticky nekonečně dobrý. Církvi se nelíbilo, že to prakticky znamenalo i nekonečnou malost a zanedbatelnost člověka. Bruno tak předběhl svoji dobu v tomto pohledu o několik století.\n\nVe své představě stavby vesmíru sice převzal Aristotelovu představu o éteru, který vyplňuje volný prostor mezi tělesy, ale odmítl Aristotelovo dělení vesmíru na translunární (část nad Měsícem) a sublunární (ve které se nacházela Země) část, tím zrušil i rozdělení na „božskou“ a „lidskou“ část vesmíru.\n\nJeho teologická koncepce byla panteistická (což se v té době považovalo za de facto ateismus a dnes se občas považuje za skrytou formu ateismu) a vitalistická, protože jeho planety i cizí světy jsou prodchnuté božským životem a plují tak vesmírem jako velké živé bytosti, jež se podílejí na uspořádání světa, nekonečné matérii a nekonečné činné božské moci, ke které už nemáme hledat jiný základ a jiná nebesa. Když v satyře předhazuje pedantskému protestantskému doktorovi: „Než se zrodila filozofie vyhovující vašemu mozku, byly chaldejské, egyptské, magické, orfické, pythagorejské a jiné nauky starověku, jež zase vyhovují naší hlavě,“ v tomto rodokmenu \"prisca magia\" nevypočítává jen jisté předchozí formy heliocentrismu v astronomickém smyslu nebo jako matematické hypotézy, ale uvádí nový hermetický vhled do božské podstaty vesmíru, rozšířenou formu gnóze. Tím se také liší od Koperníka, kterého kritizuje, že k problému přistupuje jako matematik, a tak jeho objevy zůstávají mělké.\n\nBruno předjal myšlenky Gottfrieda Leibnize a Barucha Spinozy. Teorií tzv. monád rovněž obnovil atomovou teorii (ta se však netýkala jen hmoty v dnešním slova smyslu); rovněž tento pojem od něj převzal a rozvinul Leibniz. V jednom z Brunových dialogů je obsažena myšlenka, jež později proslavila Francise Bacona: \"scientia potestas est\" [vědění je moc]. Brunovy názory ovlivnily též německého filozofa Schellinga.\n\nNěkolik Brunových traktátů je věnováno magii.\n\nZabýval se rovněž uměním paměti (mnemotechnikou), což byla tehdy velmi rozšířená metoda pamatování si, během inkvizičního procesu byl údajně schopen citovat celé stránky ze svých spisů nazpaměť.\n\n\n\n\n\n\nPo Brunovi je pojmenováno:\n\n\n\n"}
{"id": "77039", "url": "https://cs.wikipedia.org/wiki?curid=77039", "title": "Slavice", "text": "Slavice\n\nJméno Slavice nese více sídel:\n\n\nSlavice též může být:\n"}
{"id": "77044", "url": "https://cs.wikipedia.org/wiki?curid=77044", "title": "U pokladny stál...", "text": "U pokladny stál...\n\nU pokladny stál… je československá filmová komedie z roku 1939.\nFilm režíroval Karel Lamač jako svůj poslední snímek před emigrací do ciziny. Hlavní roli vytvořil Vlasta Burian.\n\nOšetřovatel v nemocnici „U svatého Jakuba“ Kryštof Rozruch (Vlasta Burian) dostane od nemocenské pojišťovny místo poukazu na „bahna“ na ischias omylem umělé zuby. Rozhodne se, že půjde do pojišťovny a podá reklamaci. V pojišťovně si ho zaměstnanci spletou s jeho nadřízeným, primářem MUDr. Leonem Markem (Antonín Streit), který má přijít do pokladny. Proto lékař nemocenské pojišťovny Bruner (Jaroslav Marvan) pošle Rozrucha do lázní Rochov na léčení. Bruner jede s Rozruchem.\n\nV té době jede do lázní také Marek se svou přítelkyní Hedou Pěnovou (Anna Gabrielová), Marek se ale vydává za Rozrucha, aby jeho vyvolená nevěděla, jak je bohatý. Do lázní jede také gremiální rada Pěna (Čeněk Šlégl) se svou milenkou Věrou (Adina Mandlová). Pěna neví, že tam je jeho dcera a ona také neví, že tam je. Rozruch se s radou zná, potkali se v pojišťovně. Po několika komických scénách a po přednesu Rozruchovy balady o Deliriu Tremens Brunerovi se celá komplikovaná situace vyřeší a odhalí. Mezitím se ještě Rozruch domluvil s Markem o tom, že se budou vydávat za toho druhého. Pak všechno praskne: Pěna i Věra jsou odhaleni Věřinou matkou (Marie Blažková), také Pěnova dcera s Leonem jsou odhaleni.\n\nRozruch se vrací zpátky do Prahy. Tam se Rozruch pohádá s doktorem (Karel Postranecký). Pak Rozruch ošetří zraněný palec radovi Pěnovi (palec mu Rozruch přiskřípl ještě v pojišťovně). Rada v tu chvíli netuší, že Rozruch není lékař. Vše se však „provalí“ v přítomnosti Marka, Brunera, Věry, Hedy, uraženého doktora i Pěny. Na obranu proti námitkám Rozruch předloží diplom s tím že od rána je také lékař (promoval tentýž den ráno). Lékař Bruner zajistí pro Rozrucha místo v nemocenské pojišťovně.\nVlasta Burian (role: ošetřovatel v nemocnici Kryštof Rozruch a nepravý primář Leon Marek); ve tomto svém dvacátém sedmém filmu dokonale improvizoval (pojišťovna a lázně).\n\n\n\n\n"}
{"id": "77045", "url": "https://cs.wikipedia.org/wiki?curid=77045", "title": "Ulice zpívá", "text": "Ulice zpívá\n\nUlice zpívá je film z roku 1939 v režii Vlasty Buriana, Čeňka Šlégla a Ladislava Broma v němž hlavní roli vytvořil Vlasta Burian.\n\nKlauni Emil Beruška alias Silvanea (Vlasta Burian) a jeho přítel Josef Rozhuda alias Revelli jsou zaměstnanci cirkusu. Jednou při představení se jim objeví v kouzelném stolku dítě, které tam odložila jeho matka (Lída Matoušková). A tak se ho ujali. Cirkus však tu noc vyhořel a klauni i s Francim – tak se to dítě jmenuje se začnou živit jako potulní zpěváci. Za pár let se z Francina (Antonín Novotný) stane dospělý muž. Z Emila se stane alkoholik, který je už úplně mimo. A do jejich hospodyně Lori (Marie Glázrová) se Franci zamiloval, při tom je zamilovaný i do vdovy Příhodové (Jiřina Šejbalová). S Lori však čeká dítě, aniž by to věděl. Jednou však spadne Emilovi na hlavu podivná krabička, kterou přes zeď hodil zloděj. V ní byl drahý náhrdelník a dva prsteny. Vetešník Puškvorec (Čeněk Šlégl) je chtěl hnedka koupit. Franci však dal dva prsteny do zastavárny a získal pět tisíc. Pak se všichni opili, Franci urazil Lori a zůstal s Příhodovou. Utekl s ní z domu. Po třech dnech se Emil a Josef probudili z opice a začali doma hospodařit, Lori si totiž našla místo v kavárně. Tam také viděla Franciho s Příhodovou a bylo jí divné, kde vzal tolik peněz. Dověděla se, co se stalo a řekla Emilovi a Josefu o dítěti, oba jí požádali o ruku. Pak vtrhnul do bytu Puškvorec a řekl, že Franci strašně utrácí, zajeli proto za něj do baru. Tam se všichni setkali (i s Francinem a Příhodovou) s inženýrem Hradilem a s panem Novotným (Ladislav Hemmer a Antonín Streit), zajdou k Hradilovi do vily ale tam Hradil zjistil, že náhrdelník, co má Příhodová na krku je právě ten, který jim někdo ukradl. Lori však celou situaci zachránila, vrátila náhrdelník, který Franci vyhodil, dostala 20 tisíc nálezného, vykoupila prsteny. Franci se dověděl, že je Lori těhotná a vzal si jí. Díky penězům – 19 000 si pořídili cirkus Sylvany, kde vystupovali…\n\n\n\n\n\n\n"}
{"id": "77047", "url": "https://cs.wikipedia.org/wiki?curid=77047", "title": "Nelahozeves", "text": "Nelahozeves\n\nObec Nelahozeves (něm. \"Mühlhausen an der Moldau\") leží ve středních Čechách v okrese Mělník 22 km vzdušnou čarou na sever od Prahy. Je známá jako rodiště hudebního skladatele Antonína Dvořáka. Má obyvatel a cca 700 domů. Rozkládá se na levém břehu Vltavy, která zde dosahuje výšky 170 m. nad mořem. Kromě původní vsi obec sestává ještě ze sousedních Podhořan, dvou dílů Hleďsebi a Lešan. Celek zaujímá plochu 1432 hektarů. V minulých dobách k Nelahozevsi patřívaly Strachov a Lobeček na protější straně řeky.\n\nNelahozeves byla obydlena už od mladší doby kamenné. Dokazují to početné archeologické nálezy zejména ze sousední kralupské čtvrti Lobeč, z Lešan i z Hleďsebi. Nejstarší dochovaná písemná zpráva o Nelahozevsi pochází z roku 1352. Původně náležela Nelahozeves českému knížeti a později pražské kapitule, od níž přešla v husitských dobách znovu pod panovníkovu komoru. Roku 1469 ji dal král Jiří z Poděbrad svému rádci Řehořovi z Heimburka, později mu byla odňata.\n\nPoté se stala předmětem sporů mezi církvemi a světskými vlastníky – až v letech 1544–1558 získal tvrz, poplužní dvůr i ves s mlýnem postupně pan Florián Gryspek z Gryspachu (1504–1588) a roku 1553 začal budovat zámek. Vybudoval zde velkou knihovnu a obrazárnu. V budování pokračoval jeho syn Blažej Gryspek z Gryspachu, který kolem roku 1613 dovršil stavbu zámku zhruba do konečné podoby. Po své smrti v roce 1620 však zanechal panství zadlužené, takže je roku 1623 koupila Polyxena z Lobkovic.\n\nCelkem to bylo deset vsí, které ve třicetileté válce potom značně utrpěly zejména od Švédů, avšak ve druhé polovině 17. století byly dány hospodářsky do pořádku. V majetku Lobkoviců zůstala Nelahozeves jako fideikomisní (od roku 1677) až do rozpadu feudalismu v roce 1848, resp. jako samostatný velkostatek až do poloviny 20. století, tj. i po pozemkové reformě z doby první republiky.\n\nOd roku 1845 zde byla ve výstavbě železniční trať z Prahy na sever, pravidelná doprava na ní začala fungovat na jaře 1851. Velký význam pro obec měla v minulých staletích řeka Vltava, která sloužila jako dopravní tepna. Vzhledem ke zvýšené poloze netrpěla Nelahozeves zpravidla vůbec povodněmi, ze kterých jako největší je nutno připomenout záplavy z let 1784, 1845 a 1890. Regulace řeky byla uskutečněna kolem přelomu 19. a 20. století, intenzivní lodní doprava se rozvinula až ve 20. století.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Nelahozeves \"(přísl. Hleďsebe, 1007 obyvatel, poštovní úřad, telefonní úřad, telegrafní úřad, katol. kostel, sbor dobrovolných hasičů)\" byly v roce 1932 evidovány tyto živnosti a obchody: hydroelektrárna, 2 holiči, 3 hostince, klempíř, kolář, 3 kováři, výroba kovového zboží, krejčí, mechanik, 2 obuvníci, výroba okras na vánoční stromky, 3 obchody s lahvovým pivem, pokrývač, porodní asistentka, rolník, sadař, 6 obchodů se smíšeným zbožím, 3 švadleny, tesařský mistr, trafika, truhlář, obchod s uhlím, velkostatek Lobkowitz, 2 zahradnictví, 3 zámečníci.\n\nVe vsi Lešany \"(407 obyvatel, samostatná ves se později stala součástí Nelahozevse)\" byly v roce 1932 evidovány tyto živnosti a obchody: cihelna, 2 hostince, kovář, půjčovna mlátiček, obuvník, pekař, 2 pískovny, 3 rolníci, 4 obchody se smíšeným zbožím, švadlena.\n\nV obci Podhořany nad Vltavou \"(241 obyvatel, Dětský domov, samostatná obec se později stala součástí Nelahozevse)\" byly v roce 1932 evidovány tyto živnosti a obchody: obchod s dřívím, 2 hostince, kovář, výroba mazadel Zinecker, 4 rolníci, 2 řezníci, sadař, obchod se smíšeným zbožím, stavitel, trafika, 2 obchody s uhlím.\n\nNelahozeves je tvořena plasticky modelovanou kotlinou, která se svažuje od západu k Vltavě z velvarské pláně (asi 270 m nad mořem). Geologicky tvoří katastr současné Nelahozevsi převážně masivy druhohorního křídového útvaru (cenoman, turon), zpod čtvrtohorních nánosů tu vystupují na povrch rozmanité pískovce a opuky, těžené a vyvážené odtud pro svou vynikající kvalitu už ve středověku. Starší prvohorní permokarbon se nalézá většinou v nevelké hloubce pod křídou, jak to v minulém století dokazovalo zejména dolování kamenného uhlí u železničních tunelů a v Lešanech.\n\n\nNa okraji obce se nachází centrální tankoviště ropy pro celou Českou republiku, které je postaveno ve vytěžené pískovně. Proudí sem ropa z ropovodů Družba a Ingolstadt. Celková kapacita nádrží činí 1 550 000 m³ ropy. Tankoviště se skládá ze 16 nádrží, šest z nich má kapacitu 125 000 m³. Jedná se o hlavní skladové zásoby ropy České republiky.\n\nV obci se nachází velká výrobna PTZ Nelahozeves, tedy Povltavských tukových závodů, od roku 1993 patřících české pobočce nadnárodní společnosti Unilever. Továrna vznikala od třicátých let 20. století, vyráběly a vyrábí se zde pokrmové tuky – např. Hera, Perla atd. Od názvu obce je odvozena značka mýdla Nela, které se zde vyrábělo.\n\nTovárna PTZ Nelahozeves byla uzavřena k 1. červnu 2010 společností Unilever. Výroba byla přesunuta do Polska a Rumunska o práci přišlo 650 lidí. Dne 1. srpna 2011 prodal Unilever továrnu výrobci navlhčených ubrousků společnosti WET Wipes International s.r.o. Ke konci roku 2012 odkoupil továrnu nový majitel společnost NESALUKA a průmyslový areál nese nové jméno INDUSTRIAL PARK NELAHOZEVES.\n\nDopravní síť\n\nVeřejná doprava 2012\n\n\n\nV obci je několik spolků, které zde významnou měrou ovlivňují sportovní a kulturní činnost. Kromě fotbalových klubů TJ Viktoria PTZ a TJ Dynamo Nelahozeves, myslivců a ekologů z OSN (Občanské sdružení Nelahozeves) jsou zde již od roku 1909 hasiči, kteří se v obci velmi aktivně angažují zejména v kulturní, společenské, sportovní a výchovné oblasti.\n\n\n"}
{"id": "77049", "url": "https://cs.wikipedia.org/wiki?curid=77049", "title": "Aruba", "text": "Aruba\n\nAruba je ostrov v Karibském moři, který tvoří jednu z autonomních zemí Nizozemského království. Ostrov má rozlohu 193 km² a rozkládá se západně od Curaçaa a 30 kilometrů od severního pobřeží Venezuely.\n\nPovrch ostrova je převážně kopcovitý, ale nejvyšší bod ostrova (\"Jamanota\") dosahuje pouze nadmořské výšky 189 metrů. Jižní pobřeží je lemováno množstvím korálových útesů. Správním střediskem ostrova je město Oranjestad. Na ostrově bydlí populace čítající .\n\nPrvními Evropany, kteří ostrov objevili, byli v roce 1499 Španělé. V průběhu 17. století se ostrov stal majetkem Nizozemí, když byl roku 1636 dobyt Nizozemci a od roku 1845 tvořila součást Nizozemských Antil a 1. ledna 1986 získal ostrov zvláštní status v rámci Nizozemského království. Ostrov je tak reprezentován vlastní vlajkou, jako oficiální měna se uznává arubský florin, nikoliv gulden Nizozemských Antil, který se používal na zbylých ostrovech Nizozemských Antil. Ostrov Aruba je ale i nadále zapojen do různých organizací Antil a aktivně spolupracuje s okolními ostrovy například při rozvoji turistického ruchu.\n\nV 19. století proběhla na ostrově zlatá horečka. Po uzavření arubské rafinérie se turistický ruch stal hlavním zdrojem příjmu pro ostrovní ekonomiku a dnes je v něm zaměstnána většina populace ostrova. Jedinou tržní plodinou, která se na ostrově pěstuje, je aloe, jejíž výtažky se používají převážně v kosmetice a farmaceutickém průmyslu.\n\n"}
{"id": "77054", "url": "https://cs.wikipedia.org/wiki?curid=77054", "title": "Anguilla", "text": "Anguilla\n\nAnguilla je zámořské území Velké Británie s autonomní správou.\n\nAnguilla je korálový a vápencový ostrov v souostroví Malých Antil, který má rozlohu 91 km². Situován je přibližně 250 kilometrů východně od Portorika. Pojmenování ostrova pochází od legendárního mořeplavce Kryštofa Kolumba v roce 1493, který jej nazval pravděpodobně pro jeho dlouhý a útlý tvar podle španělského slova úhoř. Na ostrově je přibližně 8 960 obyvatel. Populace je převážně afro-amerického původu.\n\nOstrov byl osídlen evropskými osadníky od 17. století a od roku 1650 byl spravován v rámci ostatních Závětrných ostrovů Britskou korunou. Do sféry britského vlivu patří dodnes. Na počátku 19. století se stala součástí britské kolonie Svatý Kryštof a Nevis, i před odpor části obyvatelstva. V roce 1871 byla Anguilla začleněna do spojené britské kolonie Závětrné ostrovy.\n\nKdyž v březnu 1967 vznikla federace Svatý Kryštof-Nevis-Anguilla, Anguilla federaci opustila, neboť se obávala o své postavení v rámci této federace. Díky tomuto odmítnutí vyhlásila 17. 6. 1967 nezávislost. Na základě bridgetownské dohody z 31. 7. 1967 se do ní však vrátila, ale o 5 dní později ji zase opustila. Dle výsledků voleb z 7. 2. 1969 se Anguillané rozhodli pro vyhlášení republiky. To však vyvolalo negativní reakci Velké Británie, která na ostrov v březnu 1969 intervenovala a její vojáci zde zůstali až do září téhož roku. Od 28. 7. 1971 byla Anguilla přímo podřízena Britské koruně. Status samosprávného britského území jí byl přiznán 10. 2. 1976 (definitivně potvrzen 16. 12. 1980).\n\nV dubnu 1982 byla přijata první ústava (Anguilla Constitution Order).\n\nHlavní složku hospodářství tvoří rybolov (úlovky se exportují na sousední ostrovy) a příjem z turistického ruchu, který se stává pro ostrov hlavní ekonomickou složkou. Čisté pláže dávají předpoklad k dalšímu rozvoji turistického ruchu. Zemědělství na ostrově je sporadické díky velmi mělké půdě a nepatrným srážkám, které se na ostrově vyskytují. Díky suchému klimatu se dá získávat odpařováním z mořské vody sůl. Velké množství peněz na ostrově ale pochází od 20 000 žijících Anguillanů v Británii a USA, kteří zasílají peníze svým rodinám.\n\n"}
{"id": "77061", "url": "https://cs.wikipedia.org/wiki?curid=77061", "title": "Ornitologie", "text": "Ornitologie\n\nOrnitologie (z řeckých slov \"ornis\" – pták a \"logos\" – věda) je zoologická věda zabývající se studiem ptáků a jejich životem.\n\nV historii ornitologie se odráží trendy v historii biologie. Zahrnují přechod od pouhého popisu ptáků k identifikaci vzorců a pochopení procesů s vytvářením modelů.\n\nČlověk pozoroval ptáky od pradávna a kamenné kresby v jeskynních jsou jedny z nejstarších záznamů dokazujících zájem o ptactvo. Ptáci byli důležití také jako zdroj potravin. Ve vykopávkách osady z rané doby kamenné bylo objeveno až 80 druhů kostí ptáků.\n\nV kulturách po celém světě mají bohatou slovní zásobu vztahující se k popisu ptáků. Tradiční ptačí jména jsou často založena na podrobné znalosti jejich chování, mnoho jmen je zvukomalebných a jsou stále používána. Znalost tradic je i nadále důležitá, zejména v důsledku jejich významu v ochraně životního prostředí. Většina těchto informací prošla ústní tradicí (viz ethno-ornitologie). Lov ptáků rovněž vyžadoval značné znalosti jejich zvyků. Chov drůbeže a sokolnictví se praktikuje od pradávna v mnoha částech světa. Umělé líhnutí drůbeže bylo praktikováno v Číně (246 př. n. l.) a Egyptě (nejméně 400 př. n. l.). Egypťané také ukázali velkou znalost ptáků využíváním ptačích symbolů v hieroglyfech, z nichž mnohé, ač stylizované, jsou stále rozpoznatelné.\n\nNěkteré z prvních písemných záznamů poskytují cenné informace o minulosti rozdělení druhů. Například Xenofónovy záznamy o výskytu pštrosa v Asýrii (\"Anabasis, i. 5\") ukázaly, že jeho vyhynulého druha našli archeologové v Africe, kde se konaly pštrosí závody. Vedas (1500–800 př. n. l.) se poprvé zmínil o hnízdním parazitismu u kukačky koel (\"Eudynamys scolopacea\"). V prastarém umění Číny, Japonska, Persie a Indie se vyskytuje velké množství ilustrací ptáků, které jsou zpodobněny s velkou přesností. Tento směr se později vyvinul i v dalších částech světa.\n\nAristoteles roku 350 př. n. l. ve svém díle \"Historia Animalium\" popsal, jakou mají ptáci životnost, jak migrují, pelichá jim peří a kladou vejce. Dopustil se však některých omylů, jako například že vlaštovky hibernují. Zároveň však poznamenává, že jeřábi cestují ze stepí na Scythii do bažin u pramene Nilu.\n\nMyšlenka, že vlaštovka hibernuje, přetrvala v odborných kruzích až do roku 1878, kdy Elliott Coues stejně jako 182 tehdejších publikací uváděl, že proti zimnímu spánku vlaštovek nejsou žádné důkazy a ani to není v rozporu se známou teorií.\nPodobné mylné představy existovaly pokud jde o chov husy bernešky. Jejich hnízda nebyla vidět a tak lidé snadno uvěřili, že berneška vznikla tím, že vyrostla transformací z mušle Pollicipes cornucopia. Myšlenka, která převládala celé 11. století, byla vyvrácena biskupem Geraldem z Walesu (celým jménem Giraldus Cambrensis) v jeho díle \"Topographia Hiberniae\" (1187).\n\nPočátky sokolnictví spadají do Mezopotámie a nejstarší záznam pochází z dob panování Sargona II. (722–705 př. n. l.). Sokolnictví přinesli do Evropy až po roce 400 z východu po invazí Hunové a Alané. Fridrich II. Štaufský (1194–1250) se naučil sokolnictví od Arabů v průběhu války v regionu a získal arabskou Moamynovu monografii o sokolnictví. Přeložil tuto knihu do latiny a prováděl pokusy s ptáky ve svém zvěřinci. Zakrýval supům oči a posouval jim potravu, aby na závěr zjistil, že ptáci hledají potravu očima, a ne čichem. Vyvinul metody chovu a tréninku sokolů. Tato studie, na které pracoval téměř 30 let byla zveřejněna roku 1240 jako \"De Arte Venandi cum Avibus\" (Umění lovu s ptáky) a je považována za jednu z prvních studií o chovu ptáků.\n\nVolně žijící ptáci mají vliv na mnoho lidských činností a zároveň jsou důležitým zdrojem vajec, masa, peří a dalších produktů. Aplikovaná a ekonomická ornitologie mají za cíl snížit škodlivé účinky ptáků a zvýšit zisky z prospěšných druhů.\nRole některých druhů ptáků jako škůdce je dobře známá především v zemědělství. Ptáci, kteří se živí zrním, jako je snovač rudozobý v Africe, patří nejpočetnějsí ptáky na světě ve společném shánění potravy a jejich hejna mohou způsobit devastaci úrody obilí.\n\nMnoho hmyzožravých ptáků je pro zemědělství velmi užitečných. Řada historických studií o přínosu nebo škodách způsobených ptáky na polích byly provedeny analýzou obsahu žaludku a pozorováním jejich chování při krmení. Moderní studie zaměřené na regulaci ptáků v zemědělství využívá širokou škálu principů z ekologie. Intenzivní \"aquakultura\" přinesla konflikt mezi člověkem a ptáky, kteří se rybami živí, jako jsou například kormoráni.\n\nVelká hejna holubů a špačků ve velkých městech jsou často považována za obtěžující a techniky, pro snížení jejich populace nebo jejich dopady se neustále inovovují. Ptáci jsou významní také v lékařství, kde mají význam jako přenašeči lidských onemocnění jako je například japonská Encefalitida, západonilská horečka a H5N1.\n\nObzvláště velký význam mají škody, které napáchají ptáci v letectví, vzhledem k fatálním důsledkům a způsobeným ekonomickým ztrátám. Bylo odhadnuto, že leteckému průmyslu na celém světě každý rok vznikají škody ve výši 1,2 miliardy amerických dolarů.\n\nMnoho druhů ptáků přivedl člověk svou činností na pokraj vyhubení. Boj o zachování ptactva vyžaduje specializované znalosti v biologii a ekologii. Ornitologové přispívají k zachování ptactva studiem volně žijících druhů a určují hlavní hrozby a způsoby, jak zvýšit přežití druhu. Kriticky ohrožený druh, jako je například kondor kalifornský musely být odchyceny a chováni v zajetí. Tato opatření mohou vést k opětnému vysazení těchto druhů do volné přírody.\n\nStěhovaví ptáci mají obdivuhodnou orientaci, která je stále záhadou pro ornitology. Rupert Sheldrake popsal experimenty s poštovními holubicemi: zavazoval jim oči, vyoperovával jim různé orgány, dezorientoval v centrifuze, odvážel je na vzdálená místa, přemísťoval jejich domácí holubníky o stovky kilometrů jinam, ale holubice do nich vždy bezpečně trefily.\n\nVýznamným českým ornitologem a zoologem byl Jiří Janda (1865–1938), zakladatel pražské zoologické zahrady. Dalším významným ornitologem byl profesor Zdeněk Veselovský (1928–2006), který dlouhou dobu ZOO Praha vedl a shromáždil v ní dnes již téměř neexistující unikátní sbírku hrabavých ptáků. Byl zakladatelem české etologie a autorem mnoha odborných článků a populárně naučných knih z oblasti zoologie a etologie. Byl žákem nositele Nobelovy ceny a zakladatele etologie Konráda Lorenze.\n\n\n\n\n"}
{"id": "77064", "url": "https://cs.wikipedia.org/wiki?curid=77064", "title": "Katakomby (film, 1940)", "text": "Katakomby (film, 1940)\n\nKatakomby je film z roku 1940 v režii Martina Friče, v němž hlavní roli vytvořil Vlasta Burian.\n\nJedná se o Burianův dvacátý devátý film. Borman bývá označován za jednu z jeho nejlepších rolí.\n\nOficiál Borman (Vlasta Burian) je výborný člověk, je svérázný, upřímný a mluví tak, jak mu „zobák“ narostl. Hlavně se rád hádá se svým představeným, přednostou pozemkového úřadu Sýkorou (Jaroslav Marvan), kterého vždy rozhněvá. Bormanův kolega Dr. Marek (Antonín Novotný) je velmi zamilovaný do Nasti Borkové (Adina Mandlová), která bydlí v protějším hotelu. Je to ale nastávající ředitele úřadu Kryštofa (Čeněk Šlégl). A Marek se na ni dívá zdola, z katakomb, kde s Bormanem a s ostatními úředníky pracuje. Marka přijde navštívit přítel Rudík (Raoul Schránil), který si má vzít dceru ředitele Kryštofa Irenu (Nataša Gollová). Večer je na úřadě veliká slavnost, přišel i pan prezidiální Borek (Theodor Pištěk) se svou ženou Malvínou Borkovou (Růžena Šlemrová) i s Nasťou. Borek je vášnivý hráč mariáše, a proto ředitel Kryštof zavolal karetního velmistra Bormana, aby s ním hrál. Borman Borka obral tak, že mu „nezbyla ani košile“. Na slavnosti ještě Borman zpíval s kolegy úředníky (Kocourkovští učitelé) a díky tomu všemu povýšil Borek Bormana na revidenta. Druhý den, po několika příhodách, se Bormanovi povede dát dohromady Rudíka s Irenou a Nasťu s Markem. Sýkora dostane výpověď, Kryštof je povýšen na generálního ředitele. Borek povýší Bormana na generálního tajemníka, jeho kolegové úředníci mu přijdou poblahopřát a to Bormana dojme.\na další…\n\n\n\n"}
{"id": "77067", "url": "https://cs.wikipedia.org/wiki?curid=77067", "title": "Niue", "text": "Niue\n\nNiue je korálový ostrov v Tichém oceánu, volně přidružené zámořské území Nového Zélandu. Leží 2 400 kilometrů severovýchodně od Nového Zélandu a východně od Tongy. Ostrov zabírá území 259 km² v jižní části Tichého oceánu. Většinu ostrovní populace 1400 obyvatel tvoří domorodí Polynésané, jejichž počet stále klesá. Vedle polynéských Niuesanů zde žije mnoho polynéských přistěhovalců z Tongy a Samoy a též bílí usedlíci z Nového Zélandu, v menší míře i Evropané. Správním střediskem ostrova je město Alofi.\n\nOstrov byl objeven britským mořeplavcem Jamesem Cookem v roce 1774, který jej kvůli nepřátelským obyvatelům pojmenoval Savage Island (Divošský ostrov). Od roku 1846 byl pod správou Londýnské misionářské společnosti. Roku 1900 se ostrov stal britským územím a od roku 1901 byl dependencí (ostrovním teritoriem) Nového Zélandu. V roce 1946 byl přičleněn k Cookovým ostrovům. Od roku 1974 se ostrov těší statusu samosprávného střediska s volně přidruženým zámořským územím. Hlavou správy je novozélandský vysoký komisař: do roku 1993 jím byl Kurt Meyer, v letech 1993–1997 Warren Searell, od roku 1997 Mike Pointer. Předsedou autonomní vlády byl od 1997 Robert Rex. Nový Zéland spravuje jeho zahraniční záležitosti, zajišťuje jeho vojenské zabezpečení a poskytuje pomoc, podobně jako v případě Cookových ostrovů. Ostrov nemá vlastní armádu.\n\nV lednu roku 2004 byl ostrov těžce zasažen cyklónem Heta. Řádění živlu za sebou zanechalo 2 mrtvé a poničený ostrov.\n\nOstrov je vývozcem tropického ovoce, kopry, medu a citrusových plodů. Převážná část populace pracuje v rodinných plantážích. Těžkou ránu zasadil ekonomice ostrova cyklón, který se přehnal přes ostrov v roce 2004.\n\nV srpnu 2005 zveřejnila australská těžební společnost \"Yamarna Goldfields\" zprávu, že ostrov má pravděpodobně největší světové zásoby strategické suroviny následujících let – uranu. V září 2005 bylo oznámeno, že společnost ruší své plány, protože průzkumné vrty neidentifikovaly žádné suroviny k průmyslové těžbě. Australská komise pro cenné papíry následně stíhala dva ředitele těžební společnosti po podezření, že oznámení o zásobách bylo součástí jejich insider tradingu.\n\nOd října 1891 byl ostrov zařazen v poštovní organizaci UPU nepřímo pod Australasií a přímo od října 1907 pod Novým Zélandem. Od roku 1902 zde platily poštovní známky Nového Zélandu opatřené přetiskem NIUE, od roku 1920 byly užívány známky bez přetisku, s vytištěným názvem NIUE. V období let 1938 až 1945 byly opatřeny doplňkovým označením COOK ISLANDS. Známky a nově i aršíky s exotickými náměty kvůli příjmům od filatelistů vydává ostrov i nadále.\n\nOficiální měnou je Novozélandský dolar. Kromě toho vydává Niue vlastní mince. Niuský dolar ve světě proslul především díky jednodolarové minci z roku 2001, která na sobě má vyobrazeného Pokémona Pikachu a je tak pravděpodobně jedinou mincí na světě s vyraženou anime postavou. V roce 2001 byla vydána série 5 jednodolarových mincí s postavičkami Pokémonů a v roce 2010 ještě jedna desetidolarová. Niuský dolar však není používán v oběhu, podobně jako známky jsou mince raženy jako rarity pro sběratele.\n\nCelkem 75 % obyvatel se hlásí k místní protestantské církvi Eklesia Niue.\n\n"}
{"id": "77068", "url": "https://cs.wikipedia.org/wiki?curid=77068", "title": "Katakomby (rozcestník)", "text": "Katakomby (rozcestník)\n\nKatakomby mohou označovat:\n\n\n\n\n"}
{"id": "77069", "url": "https://cs.wikipedia.org/wiki?curid=77069", "title": "Baron Prášil (film, 1940)", "text": "Baron Prášil (film, 1940)\n\nKdyž Burian prášil / Baron Prášil je český film z roku 1940 v režii Martina Friče s Vlastou Burianem v hlavní roli.\n\nNa zámek barona Archibalda Prášila přijel nový tajemník Benda. Benda je už několik týdnů tajně oddán s baronovou dcerou Karlou. Neví o tom ale ani baron, ani jeho žena Olga. Baron večer jde „Na zámeckou“ - do hospody, kde tam mají myslivci sezení. Baron tam dostal cenu za ranní střílení umělých holubů. Při slavnosti řekne myslivcům jednu vymyšlenou historku o svém pradědovi a předvede hraní na imaginární hudební nástroje. Na zámku se mezitím snaží Arnošt Benda vysvětlit baronce, že je ženatý s její dcerou. Baronka si ale myslí, že ji chce Benda svést. V noci se vrací mírně opilý baron zpátky a svému věrnému sluhovi Ronaldovi vypráví další vymyšlenou historku. Ronald se stará také o evidenci baronových levobočků, o kterých baronka neví. Baron každý měsíc posílá levobočkům alimenty, a má je zapsané v notesu. Druhý den se celá situace ještě víc zamotá: poté, co Benda řekne baronce večerní baronovu historku, usoudí baronka, že je Benda její syn, o kterého přišla v mládí a kterého měla s hrabětem Kocharowskim (Čeněk Šlégl). I baron pak usoudí, že je Benda jeden z jeho levobočků. Poté se oba rodičové dovědí, že je Benda s Karlou ženatý, a to se jim nelíbí. Myslí si totiž, že jsou sourozenci. Situaci ještě zkomplikuje hrabě Kocharowski, který chce Bendu adoptovat, protože si myslí s baronkou, že to je jejich syn. Ke všemu přijde ještě pravý otec Bendy Bedřich s manželkou. Nikdo mu ale nevěří, že je otcem a následkem toho se popere s hrabětem Kocharowskim. Nakonec se celá situace vyřeší. Baron Prášil se smířil se svatbou, dal svému zeťovi notes a ještě vyřešil „dědečkovskou“ záhadu.\n\nVlasta Burian (baron Archibald Prášil)\n\n\n\n"}
{"id": "77070", "url": "https://cs.wikipedia.org/wiki?curid=77070", "title": "Perský záliv", "text": "Perský záliv\n\nPerský záliv je záliv Indického oceánu a představuje pokračování Ománského zálivu, se kterým je spojen Hormuzským průlivem. Rozkládá se mezi Arabským poloostrovem a Íránem. V důsledku ústupu moře, se záliv za poslední 2000 let znatelně zkrátil (například starověké město Ur leželo na jeho pobřeží, zatímco v současnosti leží jeho pozůstatky ve vnitrozemí Iráku).\n\nO pojmenování Perského zálivu referoval například Sir Arnold Wilson ve své knize vydané v roce 1928:\nŘada arabských států jej označuje jako \"Arabský záliv\" nebo jen \"Záliv\", Írán ale trvá na pojmenování Perský záliv. A to tak vášnivě, že v jednom z případů vyhostil řeckého stewarda, který jej nazval Arabský záliv, v jiném pak pohrozil žalobou společnosti Google kvůli nepoužívání názvu Perský záliv.\n\nMá rozlohu 239 000 km², délku asi 1000 km a šířku 35–380 km. Převládají však malé hloubky do 50 m, maximální hloubka je zde 102 m. Teplota vody v létě 30–33 °C, v zimě 15–21 °C, slanost 37–40 ‰.\n\nJe zde horké a tropické, letní teploty zde dosahují prakticky nejvyšších hodnot na severní polokouli. Ve městech jako Kuvajt (město), Ahváz či Abú Zabí teploty šplhají až k 53 °C, v noci mnohdy neklesají pod 35 °C. Zimy jsou teplejší na jihu, v oblasti Ománu či SAE, kdy průměrná teplota se pohybuje kolem 20 °C, kdežto na severu v okolí Kuvajtu dosahuje zimní průměr 13 °C.\n\nMístní klima je rovněž charakterizováno vysokou vlhkostí vzduchu, která často přesahuje 50 %, a tak vysoké teploty pocitově ještě zvyšuje.\n\nPerský záliv je také největším světovým nalezištěm ropy. Ropná naleziště se nacházejí asi v největším počtu na jeho severozápadním pobřeží, kolem hranic mezi Kuvajtem, Irákem a Íránem. V Saúdské Arábii se zase dováží ropa vytěžená v obřím poli Ghawar do jednoho ze dvou největších překladišť světa v Ras Tanuře, situované na jihozápadním pobřeží zálivu, ne příliš vzdáleného od sousedního Bahrajnu. Ve severovýchodní části Perského zálivu, na ostrově Kiš, se nachází jedna z pěti světových burz svého druhu, Íránská ropná burza.\n\nVíce než 25 % světové produkce ropy je dováženo z Perského zálivu.\nNa bezpečnost v regionu Perského zálivu a tamní vývoz ropy dohlížela armáda Spojeného království až do roku 1972, kdy se z této oblasti stáhla. Náhlé bezpečnostní vakuum, navíc v době, kdy se íránský šáh Páhlaví stával ve své zemi čím dál méně populární, chtělo vyplnit Rusko, ale ve stejné době zareagoval americký prezident Nixon. Zavedl v zálivu stálou vojenskou přítomnost. Prezident Jimmy Carter 23. ledna 1980 prohlásil Perský záliv za americkou zónu vlivu a uvedl, že „každý pokus vnější moci získat vliv nad Perským zálivem bude [Spojenými státy] vnímán jako zásadní útok na životně důležité zájmy USA a tento útok bude odražen všemi dostupnými prostředky včetně vojenské síly.“ Jeho výrok, který byl reakcí na invazi Sovětského svazu do Afghánistánu během pozdní Studené války, se stal součástí tzv. Carterovy doktríny, podle níž Spojené státy budou více využívat své vojenské síly k hájení svých národních zájmů na Blízkém východě. Trvá dodnes. Americká vojenská přítomnost v Perském zálivu se navíc navýšila během války s Irákem v roce 1990–91, a čítá letadlové lodě a stíhačky. Americké daňové poplatníky tento vojenský stav stojí 60 miliard dolarů ročně; pramení z něj ale i nesporná strategická kontrola.\n\nPodle deníku \"Times\" z konce května 2010 umístí v budoucnu Izrael do Perského zálivu k íránskému pobřeží tři ponorky s možností vypustit nukleární střelu i vysílat špiony na íránské území.\n\n\n"}
{"id": "77072", "url": "https://cs.wikipedia.org/wiki?curid=77072", "title": "Guadalupe Mountains", "text": "Guadalupe Mountains\n\nGuadalupe Mountains je pohoří v západní části Texasu a na jihu Nového Mexika, ve Spojených státech amerických. Nejvyšší horou pohoří je s nadmořskou výškou 2 667 metrů \"Guadalupe Peak\",\nkterý je zároveň i nejvyšší horou celého Texasu.\nOblast je prohlášená za Národní park Guadalupe Mountains, kde jsou zachovány významné permské vápencové fosilní útvary. Současně se zde také nachází Národní park Carlsbad Caverns.\n\nHorské pásmo se rozkládá od severozápadu k jihovýchodu v délce okolo 100 km, šířku má přibližně 30 km. Guadelupe Mountains vystupuje z okolní \"pouště Chihuahua\", severně leží pohoří Sacramento Mountains, severovýchodně tabulová plošina Llano Estacado, jižně pohoří Davis Mountains. \n"}
{"id": "77074", "url": "https://cs.wikipedia.org/wiki?curid=77074", "title": "Odtávání sněhu", "text": "Odtávání sněhu\n\nOdtávání sněhu nebo ledu (v případě ledu odborně \"ablace ledu\") označuje úbytek sněhu a ledu z povrchu sněhové pokrývky nebo ledovce, které je způsobováno převážně táním, výparem, či mechanickým rozrušováním ledovce. Při odtávání ledovce dochází k zanechání přední morény.\n\nV některých obdobích se stává, že odtávání sněhu/ledovce je příliš rychlé a potoční či říční síť nestíhá odvádět vodu. V takovémto případě dochází ke vzniku povodní. K jejich snadnému vzniku přispívá po zimě promrzlá půda, kdy se voda nemůže vsakovat do podloží a tím se jí ještě více hromadí do vodní sítě. Ke vzniku takovéto povodně může přispět i déšť, který urychluje tání sněhu a ledu a zvyšuje množství vody v krajině.\n"}
{"id": "77076", "url": "https://cs.wikipedia.org/wiki?curid=77076", "title": "Studénka", "text": "Studénka\n\nStudénka (německy \"Stauding\") je město v Moravskoslezském kraji v okrese Nový Jičín rozkládající se po obou stranách historické moravsko-slezské zemské hranice. Známost si vysloužila jako sídlo podniku Vagónka Studénka (od 2006 MSV Metal Studénka) a jako rodiště kardinála Tomáška. Žije zde obyvatel.\n\nMěsto se člení na tři katastrální území se třemi místními částmi:\n\nPrvní písemná zmínka pochází z roku 1436. Za Pražmů z Bílkova byla ves připojena k bíloveckému panství. Po Bílé hoře byla Studénka zkonfiskována a prodána Václavovi z Vrbna a tím připojena k fulneckému panství. Poté ještě patřila k Bravantickému statku.\n\nOd roku 1850 patřila Studénka k soudnímu okresu Klimkovice a k politickému okresu Opava, od roku 1896 k okresu Bílovec a od roku 1960 je součástí okrese Nový Jičín. Významnou se pro Studénku stala železnice: Roku 1881 byla postavena trať Studénka – Štramberk a v roce 1890 trať Studénka – Bílovec. Kolem roku 1900 byla založena továrna na výrobu železničních vozů.\n\nObce, které dnes tvoří Studénku byly odpradávna tradičně německé a z tohoto důvodu v letech 1938-1945 patřily k nacistické Třetí říši v rámci provincie Sudety. Po druhé světové válce byla většina původních obyvatel vysídlena. Do vyprázdněných obcí se nastěhovalo nové české obyvatelstvo z vnitrozemí.\nKe dni 1. ledna 1959 byly spojeny obce Butovice a Studénka. Pod názvem Studénka jsou od té doby městem.\n\nÚZemím města prochází krátký úsek dálnice D1. Z blízkého exitu Butovice vede silnice II/464 v úseku D1 - Butovice - Nová Horka - Příbor. Silnice III. třídy na území města jsou:\n\nŽelezniční stanice Studénka je rychlíkovou stanicí a přestupním uzlem na železniční trati 270 Bohumín – Přerov - Olomouc - Pardubice - Praha. Zastavují zde některé spoje Českých drah a celkem 10 spojů soukromého dopravce LEO Express. Z koridorové trati 270 zde odbočují dvě regionální tratě. Trať 279 je krátká a končí už v sousedním Bílovci. Trať 325 je naopak významná regionální spojnice mezi turisty vyhledávanými městy (Příbor, Kopřivnice, Štramberk) a další významnou tratí 323.\n\nSamotná stanice Studénka byla v roce 2003 při budování koridoru od základů přestavěna. Vedle staré vedlejší budovy, několik let sloužící jako provizorní staniční budova, byla na místě stržené historické nádražní budovy postavena zcela nová, poté i ostrovní nástupiště a místo nevyhovujícího nadchodu na vzdálené Bílovecké nástupiště byl vybudován podchod pod celou šíří kolejiště.\n\nDne 8. srpna 2008 došlo ve Studénce k tragickému železničnímu neštěstí, když vlak EuroCity \"Comenius\" narazil do silničního nadjezdu, který se několik sekund předtím zřítil na trať. Podle záznamu rychlosti z lokomotivy jel vlak v okamžiku aktivace rychlobrzdy rychlostí 134 km/h a k nárazu došlo v rychlosti 90 km/h. Na místě zemřelo 6 lidí a 67 bylo zraněno a odvezeno do okolních nemocnic, kde svým zraněním podlehly další dvě osoby. Na místě byl dne 6. 8. 2011 odhalen pomník obětem neštěstí.\n\n22. července 2015 se na blízkém přejezdu stala další železniční nehoda. Vlak SC 512 Pendolino jedoucí na trase Bohumín – Františkovy Lázně se srazil s kamionem, který uvízl mezi spuštěnými závorami. Zemřeli 3 cestující a 17 dalších bylo zraněno.\n\n\n\n\n\n\n\n\n"}
{"id": "77077", "url": "https://cs.wikipedia.org/wiki?curid=77077", "title": "Řád svaté Alžběty", "text": "Řád svaté Alžběty\n\nŘád svaté Alžběty (alžbětinky, \"Sorores hospitalariæ sanctæ Elisabethæ\" - OSE) je katolický ženský terciární řeholní řád, jeho patronkou je svatá Alžběta Durynská.\n\nKláštery sester alžbětinek jsou založené na myšlence terciárních řádů (\"tercius ordo\"), sdruženích laiků. Koncem 13. století se mezi členy i členkami terciárního řádu sv. Františka budí touha po dokonalejším křesťanském životě. Začínají vést společný život v přísné klauzuře a vytvářejí uzavřená společenství. Papež Lev X. v roce 1521 zavádí pravidla pro společnosti terciárního řádu sv. Františka, kteří žijí společně. Členové tohoto řádu skládají řeholní sliby čistoty, chudoby a poslušnosti.\n\nZakladatelkou tohoto řádu sv. Alžběty je Apolonie Radermecherová, představená nemocnice v Cáchách. Jejím cílem bylo povznést ošetřování nemocných službou řeholních sester. Spolu s několika dívkami, které se k ní připojily, zreformovala městský špitál, při kterém stál kostel sv. Alžběty, budoucí patronky všech sester alžbětinek. V roce 1627 v Kolíně nad Rýnem bylo toto nové společenství právoplatně přivtěleno k řádu františkánů - observantů a v roce 1631 potvrzeno jako řád se slavnými sliby.\n\nOd jedné z prvních cášských filiací, Dürenu (založeno roku 1650), vznikl konvent ve Štýrském Hradci (1690), jehož sestry založily konvent ve Vídni (1709). Od vídeňského kláštera potom vzniklo množství filiací v zemích Koruny české (Praha 1719, Vratislav 1736, Bratislava 1738, Kadaň 1743, Brno 1749, Jablunkov 1850).\n\n30. prosince 1929 se pět autonomních československých klášterů (Praha, Bratislava, Brno, Kadaň a Jablunkov) spojilo v konfederaci a bylo začleněno do řádu menších bratří. Vlastní statut terciárních alžbětinek sv. Františka stvrdil Svatý stolec 17. června 1931.\n\nVšeobecným cílem řádu je zachovávat 3 řeholní sliby terciárního řádu sv. Františka. Hlavním posláním řeholnic je ošetřovat nemocné a poskytovat pomoc potřebným a chorým v nemocnicích, které byly zakládány při všech konventech. Řád se řídí III. řeholí svatého Františka a má svoje vlastní statuta.\n\nJednotlivé konventy jsou samostatné. V čele stojí Matka představená (Matka generální), která je hlavní vedoucí kláštera a zároveň přijímá i nové čekatelky do svého kláštera. Po příchodu vstupuje čekatelka do postulátu, což je zkušební doba, která trvá nejméně 6 měsíců. V této době uchazečka poznává řeholní život a účastní se všech činností v klášteře. Klášter jí poskytuje poznání života sester s výkladem regule a teoretickou průpravu, spočívající v obeznámení se s řádovými a klášterními předpisy. Po uplynutí této doby vstupuje postulantka při obřadu obláčky, oděna v bílé šaty a závoj, do noviciátu. Bílé šaty symbolizují čistotu. Tímto obřadem se dívka stává nevěstou Kristovou. Po roce se sestra, složením slibů čistoty, chudoby a poslušnosti, stává juniorkou. V juniorátu, jenž trvá 3 roky, následují sliby věčné a sestra svůj život zasvěcuje službě Bohu, církvi a bližním.\n\nSlibem čistoty se řeholnice zříká života v manželství, zachovává celibát, aby se mohla cele obětovat lásce Bohu, a tak mohla nerušeně sloužit svým bližním. Slibem chudoby odmítá veškerý majetek, aby mohla získávat bohatství duchovní a to rozdávat dál. Slib poslušnosti ji zavazuje k zřeknutí se své vůle a plnění jen toho, co je vůle Boží.\n\nŘeholní oděv začíná dívka nosit po obláčce. Alžbětinky nosí skromný černý hábit tvaru kříže a škapulíř téže barvy. Okolo pasu je bílé cingulum se třemi uzly, jako znamením tří slavných slibů. Hlavu zahaluje v noviciátu bílý, pak černý závoj, který řeholnice nosí na znamení zřeknutí se světské krásy.\n\nHeslem sester alžbětinek je heslo sv. Alžběty Durynské: „Naší povinností je činit druhé radostnými.“\n\n"}
{"id": "77078", "url": "https://cs.wikipedia.org/wiki?curid=77078", "title": "Adirondacké pohoří", "text": "Adirondacké pohoří\n\nAdirondacké pohoří ( ) je pohoří ve Spojených státech amerických, v severovýchodní části státu New York. Nejvyšší hora Mount Marcy má nadmořskou výšku 1 629 m. Hory jsou častým cílem turistů, které přitahuje jedinečná krajina, snadná dostupnost a přes 200 jezer a sto vodních toků. Pramení zde také řeka Hudson.\n\nPohoří je bohaté na nerosty. Hojně se zde vyskytují rudy železa, titanu, vanadu a také mastku.\n\n"}
{"id": "77082", "url": "https://cs.wikipedia.org/wiki?curid=77082", "title": "Choceň", "text": "Choceň\n\nMěsto Choceň () se nalézá asi 15 km západně od okresního města Ústí nad Orlicí na obou březích Tiché Orlice. Město se skládá ze sedmi částí (tzv. Spádová oblast) – Choceň, Březenice, Dvořisko, Hemže a Podrážek, exklávu tvoří katastrální území Plchůvky s místními částmi Plchůvky a Nová Ves. V celém městě je registrováno 1 972 domů, z toho v samotné Chocni 1 732. V samotném městě žije obyvatel. Se spádovou oblastí (Březenice, Dvořisko, Hemže, Podrážek, Plchůvky a Nová Ves) má přibližně 10 000 obyvatel. Město je významným železničním uzlem.\n\nPrvní zmínka o městě pochází z roku 1227, kdy území Kojata, syn Hrabišův přenechal villu \"Hocen\" (dnešní Choceň) svým bratrům Sezimovi a Milotovi. Město ležící na obou březích řeky Tiché Orlice, obklopeno kopci a lesy nelákalo k expanzi. V roce 1292 vlastnil tehdejší trhovou ves Choceň (\"villa forensis Choczna\") král Václav II.\n\nPočátkem 14. století ji získal Mikuláš z Potštejna a založil zde hrad; protože byl považován za zemského škůdce, byl hrad (spolu s dalšími) roku 1338 rozbořen vojskem kralevice Karla; roku 1341 se hrad nazýval \"oppido Kotzen\", když se syn Mikuláše z Potštejna zřekl práv k Chocni jako bývalému jmění královskému. Další změny majitelů ve 14. století považoval August Sedláček za obtížné nepřetržitě vysledovat.\nV letech 1406–10 se připomíná Zikmund Pykna z Lichtenburka jako pán choceňského panství, po jehož smrti připadlo (opět) na krále jako odúmrť. Roku 1437 získali část Chocně páni z Kunštátu a Poděbrad a další část, pravděpodobně menší, páni ze Žampachu.\n\nNa začátku 16. století, v roce 1509 se stala Choceň majetkem pánů z Pernštejna. V této době prošlo město rozkvětem, který byl však roku 1539 utlumen velikým požárem. Nový rozmach nastal až za majitele Zikmunda ze Šelmberka z Kosti a na Mrači, který získal Choceň roku 1555 koupí od Jaroslava z Pernštejna. Ten si zvolil Choceň za své sídlo a nechal si v letech 1561-1562 na břehu řeky Orlice vystavět zámek. Vzápětí na nově přikoupeném pozemku zřídil i rozsáhlý poplužní dvůr. Za jeho vlády si měšťané v roce 1564 pořídili dům pro vybudování radnice, v níž byly uloženy nově zřízené knihy trhové, sirotčí, soudní a sňatků. Na králi Ferdinandovi I. Habsburském vymohl Zikmund v roce 1558 pro Choceň privilegia na pořádání dvou výročních osmidenních trhů, které měly začínat vždy na Obrácení sv. Pavla (25. ledna) a na sv. Václava (28. září). Udělil privilegia cechu řeznickému (1571) a krejčovskému (1576). Roku 1581 osvobodil radnici od všech poddanských platů a robot, udělil choceňským měšťanům právo várečné a obci patronátní právo k místnímu farnímu kostelu s podmínkou, že Chocenští si budou ustanovovat faráře, kterého jim potvrdí konzistoř podobojí. Město bylo tedy utrakvistické. V roce 1581 se v držení města a panství opět uvázali Pernštejnové, kteří v roce 1585 udělili priligia cechu ševcovskému. Dlouho však panství nedrželi a v roce 1587 je za 25000 kop grošů českých prodali Hertvíkovi Zejdlicovi ze Šenfeldu.\n\nRoku 1602, za vlády Hertvíka, zničil další požár téměř celé město. Dřevěná stavení však byla znovu obnovena a zámek přestavěn. V roce 1619 udělil Hertvíkův syn Rudolf Žejdlic ze Šenfeldu výsady tkalcovskému cechu. Rudolf Žejdlic zemřel roku 1622 (údajně byl otráven) a za účast ve stavovském odboji bylo panství zkonfiskováno a prodáno roku 1623 Albrechtu z Valdštejna. Ten k němu připojil přikoupené statky Dobříkov a Zámrsk a panství jako celek prodal ještě v roce 1623 Vincenci Muschingerovi z Gumpendorfu. Od něj je v roce 1628 získal Zikmund Kurz ze Senftenau. V té době dolehl na městečko pobělohorský útisk, kontribuce, zvyšovaly se berně a byla zrušena někdejší privilegia. Nastal všeobecný úpadek živností a řemesel, zákaz vaření piva, přišly nové robotní povinnosti, vzrůstal tlak katolické církve a s ní spojené soudní represálie. Za vlády Trauttmansdorffů od roku 1686 nastal další nárůst feudálního útlaku.\n\nKe změně k lepšímu došlo až s příchodem Kinských. V roce 1709 převzal panství hrabě Norbert Oktavián Kinský, který dal městečku dva nové trhy „výroční“ a „týdenní“. Městu byla přidělena nová pečeť, která nahradila tehdejší starobylou pečeť husitskou. V roce vzniknul komplex architektonicky cenných barokních staveb fary (1731), nového kostela (1732), kde je také obnovený literátský kůr, budovy špitálu (1750) a zvonice. Dřevěná socha sv. Floriána je v baroku nahrazena mohutným kamenným morovým sloupem. Vynikající tradici tu vždy měla řemeslná výroba. K pivovarské, vinařské, mlynářské, nožířské a tkalcovské výrobě přibyly v 18. století cechy zámečnický, kovářský, truhlářský, hrnčířský, bednářský, provaznický, pekařský a perníkářský. V blízkosti staré brusírny vznikla u náhonu papírna, která pracovala až do roku 1857.\n\nV první polovině 19. století nastal významný hospodářský rozvoj v důsledku vynikajícího hospodaření velkostatku Kinských a výstavby železničních tratí Praha – Olomouc (1845), Choceň – Broumov (1875) a Choceň – Litomyšl (1882). Tím se Choceň stala důležitou železniční křižovatkou.\n\nZámek dal do současné podoby přestavět v roce 1829 kníže Rudolf Kinský († 1836), a v letech 1849–1850 dala kněžna – vdova Vilemína Kinská přistavět i pseudogotickou kapli Nanebevzetí Panny Marie. Kinští založili a vedli v Chocni přádelnu lnu, rozvíjel se místní strojírenský průmysl a k postupnému zdokonalování zemědělské výroby vedlo dobré hospodaření choceňského velkostatku Kinských. Na počátku 20. století měla Choceň téměř 5500 obyvatel a řadu průmyslových podniků, a to např. přádelnu, tkalcovnu, výrobnu uzenářských nástrojů, továrnu na hasičské stříkačky.\n\nDnes se v Chocni nachází mnoho významných podniků (např. Choceňská mlékárna), ale především veliké sportovní zázemí. Město má zimní stadión, koupaliště, fotbalový stadión, baseballové hřiště, tenisové kurty, v jedné z tělocvičen horolezeckou stěnu aj.\n\nStarostou města po roce 1989 byl nejprve Jan Čulík, poté střídavě Miroslav Kučera a Ladislav Valtr. Od 1. listopadu 2018 je starostou města Ing. Jan Ropek (Živá Choceň). \n\nV blízkosti města (nedaleko Zářecké Lhoty) byly v jednom lomu roku 1880 náhodně objeveny fosilní pozůstatky jediného prokazatelného zástupce skupiny ptakoještěrů (pterosaurů) z našeho území. V roce 2015 byl tento druh oficiálně pojmenován podle staršího jména stanoveného již profesorem Antonínem Fričem jako \"Cretornis hlavaci\".\n\nVe městě je od roku 1845 důležitá stanice na trati Praha – Česká Třebová (1. železniční koridor). Stanice byla na počátku 21. století rekonstruována a v roce 2010 si vysloužila titul „Nejkrásnější nádraží“. V Chocni zastavují vlaky společnosti Leo Express kategorie LET, které nesou společný název Orlice a spojují Orlickoústecko s Prahou (o víkendu spojují Wrocław s Prahou). Dále zde zastavují všechny vlaky Českých drah, kategorie Osobní vlak (Os), Spěšný vlak (Sp) a Rychlík (R) - [v letech 2014-2018 označení Rychlík vyšší kvality (Rx)] linky R18 (Praha-Slovácko) – tyto vlaky mají společný název „Slovácký Expres“. A R19 (Praha-Brno) - které nesou název „Svitava“ a v okrajových částech dne některé vlaky linky Ex1, Ex2 a Ex3, například vlak Railjet (rj) Brněnský drak, který spojuje Brno a Prahu nebo mezistátní vlak InterCity (IC) Metropol, který spojuje Prahu s Břeclaví a dále pokračuje (přímé vozy) do stanice Budapešť–Keleti pu. Také zde staví mezistátní Expres (Ex) Valašský Expres, který spojuje Púchov s Prahou. A další \n\nDo Chocně je zaústěna také trať (020) (Praha–) Velký Osek – Hradec Králové – Choceň, která je součástí tratě Choceň – Meziměstí, vybudované v roce 1875. Její výstavbu připomíná obtížně přístupný pomníček v oblouku trati nedaleko výtopny. Tato trať se má v celé své trase dočkat zdvojkolejnění a modernizace; bude sloužit jako alternativa k hlavnímu koridoru (010) Praha – Kolín – Pardubice – Choceň – Česká Třebová.\n\nVe stanici začíná též místní dráha do Litomyšle přes Vysoké Mýto.\n\nAutobusová doprava má menší význam; několik linek (ČSAD-ICOM) jezdí například do Sloupnice, Vysokého Mýta, Ústí nad Orlicí, Litomyšle a několik linek (Arriva) jezdí do Horního Jelení. Choceň leží mimo hlavní silniční tahy, nejbližší je ve Vysokém Mýtě silnice I/35. Do budoucna se zde plánuje postavit přivaděč k dálnici D35, která se bude nacházet přibližně mezi Vysokým Mýtem a Chocní.\n\nNa území města se nalézá vícero chráněných území a památných stromů:\n\n\n\n"}
{"id": "77088", "url": "https://cs.wikipedia.org/wiki?curid=77088", "title": "Karburátor", "text": "Karburátor\n\nKarburátor (zastarale \"zplynovač\" podle německého \"Vergaser\") je součást zážehového spalovacího motoru, v níž dochází k přípravě zápalné směsi benzínu a vzduchu v potřebném množství a v potřebném poměru vzduchu a benzínu podle zatížení motoru a jeho otáček. Hlavním úkolem karburátoru je dávkování a jemné rozprášení benzínu do proudu vzduchu nasávaného do spalovacího prostoru motoru.\n\nPrincip karburátoru vynalezl v roce 1893 Karl Maybach. (Poprvé se o jednoduchý karburátor pokusil mezi lety 1862–1863 belgický vynálezce Étienne Lenoir u plynového motoru vlastní konstrukce. V tomto případě nešlo ještě o benzínový motor.)\n\nKarburátor je nepřesné zařízení, proto se s příchodem emisních limitů pro osobní automobily od jeho používání upustilo a přešlo se na mnohem přesnější elektronicky řízené vstřikování paliva.\n\n\n\nPři nasávání směsi do motoru prochází vzduch zúžením ve tvaru nerovnoměrného oboustranného trychtýře (difuzoru), kde díky Bernoulliho jevu stoupá rychlost proudění vzduchu a zvyšuje se podtlak, který přes trysku (injektor) přisává do proudícího vzduchu palivo z komory karburátoru a tříští jej na malé kapičky. Odsátím části paliva poklesne v plovákové komoře hladina a jehlový ventil mechanicky propojený s plovákem pootevře palivové potrubí, čímž se opět zvýší hladina paliva v komoře a jehlový ventil přítok dalšího paliva uzavře.\n\nKarburátory se dělí podle několika kritérií:\n"}
{"id": "77089", "url": "https://cs.wikipedia.org/wiki?curid=77089", "title": "Ota Filip", "text": "Ota Filip\n\nOta Filip (* 9. března 1930, Slezská Ostrava; † 2. března 2018, Garmisch-Partenkirchen) byl český spisovatel, jedna z předních postav české exilové literatury. \n\nPo maturitě na gymnáziu v Praze na Žižkově v roce 1948 pracoval v různých zaměstnáních. \nPo nástupu na vojnu v roce 1951 byl zařazen k tzv. „černým baronům“, kde se zapletl do připravovaného útěku, který ale vyzradil. Po roce 1953 pracoval v několika okresních novinách a byl redaktorem Československého rozhlasu v Plzni.\n\nPočátkem 60. lety vystřídal řadu dělnických profesí, v roce 1968 se stal redaktorem nakladatelství Profil v Ostravě. V roce 1970 byl odsouzen za podvracení republiky. V roce 1974 se nuceně vystěhoval do Německa. V Německu pracoval jako publicista a komentátor a jako lektor nakladatelství \"Fischer Verlag\". V r. 1998 byl v německé televizi obviněn ze spolupráce s StB, jeho syn poté spáchal sebevraždu. Byl členem Bavorské akademie věd a umění. Žil v podalpském městečku Murnau am Staffelsee.\n\nPodílel se autorsky i na sborníku, pojednávajícím o tzv. Brněnském pochodu smrti: \n\n\n\n"}
{"id": "77090", "url": "https://cs.wikipedia.org/wiki?curid=77090", "title": "Nukulaelae", "text": "Nukulaelae\n\nNukulaelae je jedním z devíti ostrovů tvořících ostrovní stát Tuvalu ležící v jižním Tichém oceánu. Při sčítání v roce 2002 měl 393 obyvatel.\n\nOstrov byl osídlem lidmi ze sousedního ostrova Vaitipu. Roku 1860 žilo na ostrově přibližně 300 lidí. Křesťanství bylo poprvé představeno v roce 1861 trosečníkem z Cookových ostrovů Elekanou. V roce 1863 byly dvě třetiny obyvatel uneseny peruánskými otrokáři do fosfátových dolů na ostrovech Islas Chincha u pobřeží Peru. Nikdo z nich se více nevrátil. V roce 1892 kapitán Davis napočítal na ostrově pouhých 95 obyvatel.\n\nNukulaelae leží na jihovýchodě Tuvalu. Je to atol sestávající z devatenácti ostrůvků, s lagunou otevřenou do oceánu.\n\nLegenda říká že ostrov byl poprvé spatřen bílým mužem. Přišel sám, ale neusadil se zde neboť zde nebyly stromy a zem byla pustá.\n\nPozději, podle tradování, přišel jiný muž, Valoa z Vaitupu, který objevil Nukulaelae při své rybářské výpravě. Nezdržel se dlouho, ale vrátil se na Vaitupu pro kokosové ořechy které poté na Nukulaelae zasadil. Poté se tam vrátil ještě mnohokrát a pokaždé přivezl další ořechy k zasazení. Poté, když stromy začaly plodit ovoce, se zeptal náčelníka Vaitupu zda by se na Nukulaelae nemohl usadit.\n\nValou doprovodili jeho dva synové Moeva a Katuli a dcera Teaalo. Později na ostrov zaútočil válečník Takauapa z Funafuti a dva chlapce zabil v boji, ale Teaalo Byla ušetřena a později porodila dítě.\n\nSouostroví Tuvalu ve snaze zvýšit příjmy vydávalo jak poštovní známky, platící na všech svých atolech, tak od roku 1985 i známky pro každý atol zvlášť. Proto existují na filatelistickém trhu od tohoto roku i známky s názvem NUKULAELAE – TUVALU.\n"}
{"id": "77091", "url": "https://cs.wikipedia.org/wiki?curid=77091", "title": "Coca-Cola", "text": "Coca-Cola\n\nCoca-Cola, od roku 1944 registrováno v USA také jako Coke (česky zkráceně „kola“), je sladký nápoj hnědé barvy s obsahem kofeinu a bezkokainového výtažku koky. Na trh byl uveden roku 1886, od roku 1892 jej vyrábí The Coca-Cola Company. Dnešní Coca-Cola je již nealkoholickým nápojem a neobsahuje víno ani kokain jako původní verze, od roku 1888 je sycená oxidem uhličitým.\n\nBezprostředně poté, co v roce 1860 Albert Niemann poprvé izoloval z listu koky kokain a roku 1862 Wilhelm Lossen objevil jeho chemický vzorec, byla v USA zahájena farmaceutická výroba kokainu. Paralelně si v roce 1863 korsický chemik Angelo Mariani nechal patentovat \"vin Mariani\", Marianiho víno, s přídavkem extraktu koky. Doporučoval jej jako lahodný nápoj a medicínské tonikum pro tělo i duši, které dodá sílu přepracovaným mužům, zesláblým ženám i churavým dětem, posílí mozek i krev, dá svalům sílu a pružnost a zajistí dobré zdraví a dlouhý život. Lékaři nápoj obecně doporučovali na všechny druhy obtíží a jeho rostoucí popularita byla i inspirací ke vzniku Coca-Coly.\n\nCoca-Colu vynalezl roku 1886 lékárník doktor John Stith Pemberton v Atlantě v USA. Název i jeho grafické zpracování ve formě dodnes používaného loga navrhl Pembertonův účetní a sekretář Frank Robinson.\n\nPoprvé byl nápoj prodáván za 5 centů v lékárně v Atlantě Willisem Venablem 8. května 1886. Zpočátku se prodávalo 9 nápojů denně. Za první rok se tak prodalo Coca-Coly za 50 dolarů, což se ani nevyrovnalo nákladům (zejména na reklamu), které činily 70 dolarů. První rok byl tedy ztrátový.\n\nNa konci 90. let 19. století se Coca-Cola stala jedním z nejpopulárnějších nealkoholických nápojů. Když se v roce 1888 do čela Coca-Cola Company dostal farmaceut Asa Griggs Candler, vzrostl během 10 let (1890–1900) prodej více než 40×. Hlavním tahounem úspěchu byla reklama. Coca-Cola se prodávala po celých Spojených státech i v Kanadě.\n\nSoučasný tvar lahve byl patentován v roce 1960, nicméně je v podstatě shodný s tvarem lahve z roku 1915, který navrhl designér Earl R. Dean speciálně pro Coca-Colu, přičemž vycházel z tvaru kokového listu i kolového ořechu. Předchozí dva typy lahví měly klasický válcový tvar. Nejvyšší láhev Coca-Coly na světě je součástí muzea mapujícího historii firmy v nevadském Las Vegas.\n\nV roce 2005 byla na trh uvedena Coca-Cola Zero, propagovaná jako kola s nulovým obsahem cukru (s výjimkou USA, Kanady a Taiwanu, kde je propagována jako nápoj s 0 kaloriemi). K uvedení nápoje byla nasazena virální kampaň, která rozšiřovala vědomě nepravdivé zprávy o údajné zvažované soudní žalobě kvůli napodobování příchuti produktu. Uvedení v Austrálii doprovázel skandál, ve kterém se přišlo na to, že propagace produktu byla vedena podvrženou předvojovou skupinou; zahrnovala grafitti a spamming odkazující na blog (stejně jako skupina i www stránky se falešně vydávaly za nezávislé). Kampaň byla shledána jako scestná. Coca-Cola Zero určená pro Čínu, Venezuelu a některé další středoamerické země byla v červnu 2009 ve Venezuele zakázána kvůli obsahu problematických umělých sladidel Acesulfamu, Aspartamu a především cyklamátu sodného, který byl v roce 1969 americkým FDA zakázán pro „rakovinotvorné tumory a vrozené vady“.<br>\nV srpnu 2012, krátce po skončení letních olympijských her v Londýně, jejichž sponzorem byla Coca-Cola, se pro zákaz Coca-Coly vyslovila další středoamerická země, a to Kolumbie prostřednictvím ministra zahraničních věcí. V lednu 2017 na společnost Coca-Cola Company a Americkou asociaci výrobců nápojů podala americká nezisková organizace „Centrum pro vědu ve veřejném zájmu“ žalobu za to, že klamou zákazníky včetně dětí tím, že zlehčují vliv konzumace slazených nápojů na zdraví, že zlehčují souvislosti se vznikem kardiovaskulárních chorob, obezity a cukrovky. Kauza má potenciál zasáhnout do již rozjeté tendence zdanit slazené nápoje.\n\nZpočátku byl tento nápoj tvořený dvěma hlavními ingrediencemi, výtažky koky a ořechu koly, s obsahem kokainu a kofeinu, a obsahoval také víno. (Podle jiných zdrojů však Coca-Cola byla od počátku nealkoholická a vznikla v důsledku alkoholové prohibice v Atlantě vyhlášené roku 1885.) Brzy z receptury ubylo víno a Coca-Cola se stala nealkoholickým nápojem, který Pemberton propagoval jako posilující prostředek pro osvěžení ducha, proti bolestem hlavy a únavě a pro rekonvalescenci po chřipce. Roku 1888 byla obyčejná voda nahrazena sodovkou. Roku 1903 či 1904 kvůli tlaku veřejného mínění přestal být kokain do Coca-Coly přidáván a byl nahrazen zvýšením obsahu kofeinu. (Oficiálně byl v USA kokain zakázán až roku 1922.) Z chuťových důvodů je však do nápoje přidáván výtažek z koky zbavený kokainu. Odhaduje se, že firma Coca-Cola spotřebuje k výrobě Coca-Coly ročně asi 175 tun koky. Výtažek z koky dodává společnost Stepan Company z Maywoode (New Jersey), která má monopol na import koky z Peru a Bolívie, extrahovaný kokaín (údajně asi 1 % hmotnosti koky) dodává farmaceutické firmě Mallinckrodt Inc. v St. Louis, která má jako jediná firma v USA licenci pro farmaceutické zpracování kokainu. Exkluzivní smlouvu s Coca-Cola Company uzavřela Maywood Chemical Works z New Jersey v roce 1903; v 60. letech 20. století firmu koupila společnost Stepan Chemicals. Coca-Cola se údajně kvůli veřejnému mínění snažila tajit, že nápoj má něco společného s kokou, a v 80. letech 20. století se pokusila přestat výtažek z koky do nápoje přidávat, ale tato změna snížila úspěšnost nápoje, a proto se firma k přidávání výtažku vrátila. Coca-Cola obsahuje až 8 g/l oxidu uhličitého.\n\nV únoru 2011 americký server Thisamericanlife.org tvrdil, že odhalil tajnou recepturu na výrobu Coca-Coly, kterou údajně nalezl na fotografii otevřené knihy v listu Atlanta Journal-Constitution z února 1979, kde je údajně kopie původního Pembertonova návodu. Podle tohoto návodu měl nápoj obsahovat tyto ingredience (množství přepočteno z uncí):\n\nV současnosti obsahuje z ekonomických důvodů glukózo-fruktózový sirup například v USA, v ČR (od roku 2014) a Slovensku, kdežto cukr v Mexiku či Německu.\n\n\n\n"}
{"id": "77092", "url": "https://cs.wikipedia.org/wiki?curid=77092", "title": "Příčná flétna", "text": "Příčná flétna\n\nPříčná flétna je dechový dřevěný nástroj (ačkoli se dnes příčné flétny vyrábějí téměř výhradně z kovu, její stavba a zvukové vlastnosti ji stále řadí k dřevěným dechovým nástrojům). Je tradičně zastoupena ve všech symfonických, dechových i komorních orchestrech, velké využití má i v komorní hudbě, v menší míře se používá i v jazzu.\n\nModerní příčná flétna se skládá ze tří částí:\n\nPůvodní Böhmova flétna měla otevřenou klapku gis, postupně se ale začala prosazovat uzavřená. To ale působilo obtíže při hraní tónu e³, a tak se vyvinula tzv. E mechanika, která tento problém odstraňuje. S touto mechanikou se vyrábí většina dnešních fléten.\n\nProud vzduchu z úst je namířen na hranu, která ho rozděluje (ostrá hrana nebo ret). Při tom vznikají vzduchové víry a tzv. \"Strouhalovy třecí tóny\", podobné například zvukům rychle se pohybujícího biče nebo při pohybu telefonních drátů ve větru. Jeden proud vzduchu je vždy odváděn ven a druhý dovnitř nástroje, přičemž tělo flétny funguje jako otevřený vzduchový sloupec kde délka sloupce udává výšku tónu (pro C1 vychází délka vzduchového sloupce přibližně 66cm, počítáno od středu retného otvoru), resp. zpomaluje kmitání třecích tónů které vznikají na hraně retného otvoru. Příčná flétna dovoluje modulaci tónu pomocí rtu hráče, svou roli hraje také úhel vdechování.\n\nPříčné flétny se po staletí vyráběly ze dřeva, první zlatou flétnu zkonstruoval v roce 1869 Louis Lot. Nejkvalitnější flétny se dnes vyrábí ze zlata nebo stříbra, obvyklejší materiály jsou niklová mosaz nebo speciální druhy ocelí (často navíc postříbřené). Flétny mohou být zhotovené také z poněkud exotičtějších materiálů jako zinek, mosaz, titan a podobně, nejlevnější modely pro začátečníky se mohou vyrábět z hliníku. Soubory zabývající se poučenou interpretací staré hudby používají ke hře staré, nebo častěji kopie starých nástrojů.\n\n\nPříčné flétny jsou asijského původu a v Evropě se poprvé objevily ve 12. století. V 16. století se zvětšila její mensura, v 17. a 18. století se stala vícedílným nástrojem s opačným kónickým vrtáním (zužování od retného otvoru ke konci) a stala se součástí orchestrů (v této době už lze hovořit o přímém předchůdci příčné flétny). První učebnice \"Principes de la Flute\" byla vydána v Paříži roku 1707 a jejím autorem byl dvorní flétnista Jacques Martin Hotteterre.\n\nRevoluci ve stavbě příčné flétny i ostatních dřevných nástrojů provedl v roce 1832 Theobald Böhm, když vyvrtal dírky nikoli podle dosažitelnosti prsty, ale podle akustických měřítek, a pak je opatřil klapkami. V roce 1847 navíc nahradil kónickou trubici válcovitou, čímž se zlepšila intonace, ale poněkud se změnily tónové vlastnosti flétny.\n\n\n"}
{"id": "77094", "url": "https://cs.wikipedia.org/wiki?curid=77094", "title": "Seznam prezidentů Francie", "text": "Seznam prezidentů Francie\n\nToto je seznam prezidentů Francie navazující na seznam francouzských panovníků.\n\n\"Poznámka: kurzívou jsou uvedena jména dočasných prezidentů a režimů Francie. Podle ústavy Páté republiky předseda senátu může zastávat funkce prezidenta v případě jeho úmrtí, nemožnosti výkonu funkce, demise či ústavní procedury zákazu výkonu funkce z důvodu velezrady.\n\n"}
{"id": "77097", "url": "https://cs.wikipedia.org/wiki?curid=77097", "title": "Škoda 1101/1102", "text": "Škoda 1101/1102\n\nŠkoda 1101 respektive Škoda 1102, známé také pod lidovou přezdívkou Tudor, jsou osobní a lehké užitkové automobily, vyráběné v AZNP Mladá Boleslav a v jejích pobočných závodech, především v Kvasinách a Vrchlabí. Vůz Škoda 1101 je modernizací předválečného typu Škoda Popular 1101, od kterého se liší především upravenou karoserií. Jeho výroba byla zahájena v roce 1946, od roku 1949 jej doplnil souběžně vyráběný modernizovaný typ Škoda 1102. Vozy Škoda 1101/1102 vznikaly ve velkém počtu karosářských variant. Ty zahrnovaly základní dvoudveřový sedan (tudor), čtyřdveřový sedan, dodávku, sanitu, kombi, tudor-kabriolet, roadster a vojenskou otevřenou verzi VO/P. Mezi lety 1946–1952 bylo vyrobeno 71 591 vozů všech verzí , z nichž velká většina byla exportována do řady zemí, nejvíce do Polska, Nizozemska a Belgie. Na bázi vozu Škoda 1101 vzniklo několik kusů závodních speciálů Škoda Sport a Škoda Supersport.\n\nŠkoda 1101 byla v podstatě modernizovanou verzí vozu Škoda Popular 1101 z roku 1939, se kterým sdílela i tovární typové označení (typ 938). Popular 1101, nejmodernější předválečný typ mladoboleslavské automobilky, byl vyráběn mezi lety 1940–1944. Vývoj vozu Škoda 1101 tajně probíhal ještě během války. Prospekt z roku 1944 již nesl kresbu vozu s karoserií velmi podobnou budoucí produkční verzi. Konečnou podobu získal nový typ během roku 1945, již krátce po skončení války. Oproti svému předchůdci měla Škoda 1101 lehce modernizovaný motor se shodným výkonem, pružné Hardyho spojky na spojovacím hřídeli byly nahrazeny křížovými klouby, na přední nápravě původní třecí tlumiče vystřídaly tlumiče pákové hydraulické (toto řešení zůstalo použito i na následujících vozech Škoda, až po typ Škoda 1202). Standardně byla montována čtyřstupňová převodovka (kromě několika prvních vyrobených vozů, jež měly starou třístupňovou z předválečných zásob). Na zcela nové palubní desce došlo k nahrazení samostatných ukazatelů sdruženým přístrojovým štítem, uprostřed se objevila mřížka s přípravou pro autorádio. Táhlo ruční brzdy se přemístilo pod volant a dostalo charakteristický půlkruhový „deštníkový“ tvar. Vůz však stále nebyl standardně vybaven topením (kromě sanitní verze).\n\nHlavní změny prodělala karoserie, která se lišila především novou maskou, charakteristickou zcela zapuštěnými světlomety a tenkým vodorovným žebrováním, uprostřed svisle rozděleným. Konstrukce karoserie však zůstala tradiční smíšená, s dřevěnou kostrou potaženou ocelovým plechem. Z označení vozu vymizelo jméno Popular. Nové jméno Škoda 1101 mělo vyjadřovat, že jde o zcela nový vůz a ne pouze o modernizaci staršího typu (kterým ve skutečnosti byl), a tím pomoci vozu k úspěchu na exportních trzích.\n\nV říjnu 1945 proběhla v Československu první vlna znárodňování. Během ní byla znárodněna také automobilka ASAP, která obdržela nové označení \"Automobilové závody, národní podnik\" (AZNP). Ve jménech vozů se nicméně z obchodních důvodů nadále používala značka Škoda, právně náležející nyní nezávislému plzeňskému koncernu. Do nově vzniklého národního podniku byla začleněna řada dříve nezávislých výrobních podniků a karosáren (nyní také znárodněných). Nejznámějšími z nich byla karosárna Petera a synové, nyní pobočný závod Vrchlabí (od roku 1946), nebo karosárna Jawa ing. Janečka, nyní pobočný závod Kvasiny (od roku 1947).\n\nKoncem roku 1945 bylo ministerstvem průmyslu stanoveno, že AZNP se stane monopolním výrobcem osobních automobilů pro širší okruh obyvatelstva, výhradním vyráběným modelem se měla stát právě Škoda 1101. Jediným dalším osobním typem vyráběným v ČSR měla být luxusní Tatra 87.\n\nVýroba jediného typu, získání dalších výrobních kapacit v závodech začleněných do AZNP a velká poválečná poptávka po nových vozech umožnily značný nárůst produkce oproti předválečným dobám. Škoda 1101/1102 byla vyrobena v několikanásobném počtu než do té doby nejprodukovanější předválečný model Popular, kterého vzniklo necelých 20 000 kusů.\n\nNehotový první prototyp, postavený ještě na starém podvozku Popularu 1101, byl představen novinářům na konci roku 1945. Prototyp byl dokončen 6. března 1946 a poté absolvoval propagační jízdu po Československu. Tento první vůz měl karoserii tudor (z anglického \"two-door\", dvoudveřový sedan). Toto pojmenování se vžilo pro označování všech karosářských variant. Během dubna až října 1946 postupně vznikly karosářské varianty sanita, roadster, čtyřdveřový sedan, tudor-kabriolet a dodávka. Sériová výroba dodávek a sanit byla zahájena během roku 1947, roadsterů a sedanů až během roku 1948. Během roku 1947 byla dále vyvinuta varianta VO (Vojenská Otevřená). V roce 1949 vznikla karoserie Station Wagon (STW) – třídveřové kombi. Všechny typy byly vyráběny s levo- i pravostranným řízením.\n\nV říjnu 1947 byl předveden prototyp roadsteru s novou maskou, tvořenou pěti silnými žebry. Tuto masku dostaly všechny sériové roadstery a sedany. Ostatní osobní verze pak dostávaly novou masku od roku 1948, užitkové verze až od března 1950 (51. série). V polovině roku 1950 (54. série) se začal montovat nový dvouramenný volant. Od června 1951 (66. série) pak nové kruhové přístroje, původem ze Škody 1200. Kromě těchto změn probíhaly další drobné úpravy po celou dobu výroby.\n\nV dubnu 1949 (41. série) vznikl modernizovaný typ Škoda 1102. Byl téměř totožný s typem 1101, lišil se především řadicí pákou přemístěnou z podlahy na sloupek řízení pod volantem. Další změnou byl nový přední nárazník, integrovaný s karoserií. Na bocích vozu před směrovkami se objevily větrací klapky. Úpravami prošla také přístrojová deska.\n\nModel 1102 však starší typ nenahradil. Ve verzi 1102 vznikaly osobní vozy (především čtyřdveřové sedany), zatímco užitkové varianty byly převážně stavěny na šasi 1101. Typ Škoda 1102 byl vyráběn do konce října 1951, zatímco poslední vůz Škoda 1101 byl zhotoven 23. května 1952.\n\nŘada 1101/1102 byla nahrazena typem Škoda 1200, který od ní převzal upravený motor a podvozek.\n\nVozy řady Škoda 1101/1102 byly stavěny ve velkém počtu karosářských variant. Osobní verze jako tudor a sedan vznikaly v mateřském závodě v Mladé Boleslavi, zatímco speciální a užitkové verze byly vyráběny v celé řadě pobočných závodů a karosáren, především ve Vrchlabí a Kvasinách.\n\nPodvozky pro všechny karosářské verze byly vyráběny v hlavním závodě Mladá Boleslav. Podvozky byly do pobočných závodů dodávány již s kapotáží motoru a předních blatníků.\n\nVýroba tudorů a sedanů v hlavním závodě běžela poměrně plynule, jiná situace však byla u ostatních verzí. Nedostatečné strojní zařízení karosáren a technologická náročnost výroby byly příčinou nízkých výrobních počtů. Karoserie byly v podstatě zhotovovány ručně. Jednotlivé karosářské varianty byly rozměrově odlišné, což platí i o napohled podobných verzích dodávka, kombi a sanita. V závodě Vrchlabí, který jako jediný vyráběl více typů karoserií, byly jednotlivé karosářské typy vyráběny dávkově. Tedy po vyrobení určitého počtu karoserií jednoho typu bylo výrobní zařízení přestavěno na produkci jiného typu.\nPo dokončení byly všechny karoserie, stejně jako u předválečných vozů, lakovány nitrocelulózovým lakem a ručně leštěny. Použití pomaluschnoucích laků a nutnost dolešťování dále snižovalo produktivitu výroby.\n\nTudor je označení uzavřené čtyřsedadlové dvoudveřové karoserie. Přední sedadla tudoru mají společný sedák a oddělená opěradla. Sedadla jsou sklopná dopředu, pro umožnění nastupování dozadu. Vzadu se nachází dvoumístná lavice se sklopným opěradlem. Okna v předních dveřích jsou stahovací, zadní okénka jsou výklopná. Vzadu se nachází zavazadlový prostor, přístupný zvenčí víkem nebo zevnitř po sklopení opěradla zadní lavice. Některé vozy určené na export byly navíc standardně vybaveny výklopným čelním sklem v chromovaném rámu.\n\nTato verze byla základním a nejrozšířenějším provedením vozu Škoda 1101. Sériová výroba tohoto provedení začala nejdříve, první sériový tudor byl dokončen 7. května 1946. Od září 1949 vznikaly také ve verzi Škoda 1102.\nPoslední tudory Škoda 1102 vznikly 31. října 1951. Celkem bylo s karoserií tudor a tudor-kabriolet vyrobeno asi 29 000 vozů v provedení Škoda 1101 a 1102.Verze tudor vyráběna pouze v hlavním závodě v Mladé Boleslavi.\n\nTudor-kabriolet, nebo také polokabriolet, byl úpravou karoserie tudor. Měla pevné boční části včetně kompletních dveří a skel, ale střecha byla plátěná skládací, vzadu opatřená malým oknem. Střechu bylo možné natáhnout i za pomalé jízdy. Tato verze byla zprvu označována jako \"Cabriolet\", později \"Tudor-Cabriolet\" nebo \"Cabrio-Tudor\". Vozy vznikaly v provedení Š 1101 i 1102. První tudor-kabriolet byl dokončen 30. září 1946, poslední pak 15. února 1951 (model Škoda 1102). Také tato verze se vyráběla pouze v Mladé Boleslavi.\n\nJako sedan se označovala čtyřdveřová čtyřmístná uzavřená karoserie. Oproti tudoru zde přibyla třetí boční okénka za zadními dveřmi, která přispěla k optickému prodloužení vozu. Na konci září 1946 představila automobilka ne zcela hotový sedan na Pařížském autosalonu. Vůz byl dokončen až 12. listopadu 1946 a sériová výroba se rozběhla teprve v říjnu 1948. Typ byl vyráběn jak v provedení Škoda 1101, tak i především Škoda 1102, kde tvořil většinu produkce. Od roku 1949 již počet vyrobených sedanů převážil nad tudory. Naprostá většina vyrobených vozů byla exportována do evropských i mimoevropských zemí. Část sedanů 1101 byla vyvezena v rozloženém stavu do Irska a Austrálie. Vozy, které zůstaly v Československu, sloužily především pro potřeby ministerstev a diplomatických sborů.\n\nPoslední vozy Škoda 1102 sedan a tudor byly vyrobeny 31. října 1951. Celkem vzniklo asi 18 000 vozů sedan. Stejně jako předchozí verze, byly i sedany vyráběny v Mladé Boleslavi.\n\nRoadster se od ostatních verzí odlišoval dvoudílným čelním sklem šípovitého tvaru. Horní část rámu čelního okna byla tvořena chromovaným pásem. Dveře roadsteru byly bezrámové, stahovací okna zaobleného tvaru byla opatřena tenkou chromovanou lištou. Karoserie byla čtyřmístná, zadní sedadla však byla pouze nouzová (uspořádání 2+2).\n\nRoadster byl stejně jako sedan a sedan-kabriolet představen na Pařížském autosalonu v září 1946. Další tři roadstery byly vyrobeny v říjnu 1947 a představeny na Pražském autosalonu. Sériová výroba byla zahájena až v březnu 1948. Prvních 14 sériových roadsterů bylo vyrobeno v Mladé Boleslavi, poté byla výroba předána do pobočných závodů Vrchlabí a Kvasiny. V závodě Vrchlabí (bývalá karosárna Petera) bylo vyrobeno od srpna 1948 do roku 1950 celkem 271 roadsterů, všechny ve verzi Škoda 1101. V Kvasinách (bývalá karosárna JAWA) pak vzniklo od srpna 1948 do konce června 1951 celkem 1895 roadsterů. Z toho bylo 574 kusů typu Škoda 1101 a 1321 kusů typu Škoda 1102 (vyráběny od listopadu 1949). Celkem tedy vzniklo 2184 vozů roadster, z nichž drtivá většina byla exportována.\n\nRoadster Škoda 1101 čalouněný žlutou kůží, dokončený 2. prosince 1949, byl zaslán jako dar J.V. Stalinovi.\n\nKaroserie sanitní, také nazývaná zdravotnická, je uzavřená, opatřená dvěma dveřmi vpředu a jedněmi širokými, doprava otvíranými dveřmi vzadu s malým okénkem uprostřed. Na boku se nacházejí pevná jednodílná okna, s vyklápěcími okénky vzadu. Všechna boční okna jsou do dvou třetin výšky pískovaná. V zadní části vozu je prostor pro pacienta s lůžkem vpravo a sklopným nouzovým sedátkem vlevo. Kvůli lepší manipulaci spočívá lůžko na otočném a vysouvatelném rámu. Prostor pro pacienta je vytápěn teplým vzduchem, ohřívaným výfukovými plyny. Vpředu se nachází prostor pro řidiče. Obě části jsou odděleny pevnou mezistěnou. Ta je za místem řidiče rovná a nahoře vybavená posuvným okénkem. Vedle řidiče je, kvůli délce lůžka, půlkruhově vyklenutá do prostoru spolujezdce. Do vyklenutí zapadá přední část lůžka. Náhradní kolo se kvůli snížené podlaze vzadu přesunulo na podlahu vedle místa řidiče. Na něm je upevněno odnímatelné nouzové sedátko bez opěradla pro spolujezdce. Nad čelním oknem a uprostřed zadních dveří se nachází svítící znak. Do standardní výbavy patří přední mlhový světlomet. Sanitky byly lakovány stříbrnou metalízou nebo bílým lakem odstínu slonová kost.\n\nSanitní karoserie byly stavěny výhradně na podvozcích typu 1101, tedy s řadicí pákou na podlaze. První vůz byl dokončen 30. dubna 1946, výroba skončila na konci roku 1951 (posledních 5 vozidel bylo dokončeno 12. prosince 1951). Celkem vzniklo 4561 sanitních vozů, které byly vyráběny výhradně v závodě Vrchlabí.\n\nDodávková karoserie je třídveřová, se dvěma dveřmi vpředu a jedněmi širokými, doprava otvíranými dveřmi vzadu s malým okénkem uprostřed. Na boku karoserie, za předními dveřmi, jsou umístěny větrací klapky užitkového prostoru. Ložná plocha má délku 1500 mm, na vnitřních stěnách je opatřena ochrannými dřevěnými lištami. Náhradní kolo je uloženo pod její podlahou. Mezi prostorem řidiče a nákladovým prostorem se nachází pevná mezistěna. V její horní části je okno, vyklápěné nahoru směrem do prostoru řidiče. Užitečná hmotnost prvních dodávek byla 350 kg, po zesílení zadního listového péra v říjnu 1948 vzrostla na 500 kg.\n\nStejně jako sanitky, byly i dodávky vyráběny pouze ve Vrchlabí. První vůz byl dokončen 11. října 1946. Poslední dodávka, vyrobená 23. května 1952, byla zároveň posledním dokončeným vozidlem typové řady Škoda 1101/1102. Celkem ve Vrchlabí vzniklo 4946 dodávkových vozů. Dodávky byly stavěny na podvozcích typu 1101, s výjimkou exportní série 350 vozů s pravostranným řízením z let 1950–51. Ty byly postaveny na podvozku Škoda 1102.\n\nStation wagon (STW) nebo také osobní dodávková karoserie, bylo třídveřové kombi, se dvěma dveřmi vpředu a jedněmi širokými, doprava otvíranými dveřmi vzadu. Okno zadních dveří bylo oproti sanitě a dodávce větší, probíhající celou šířkou dveří. Také dveře řidiče a spolujezdce byly větší, velikostí odpovídající osobním verzím tudor. Uvnitř byla za předními sedadly umístěna druhá řada sedadel, tvořená průběžnou lavicí. Opěradlo lavice po sklopení tvořilo podlahu zavazadlového prostoru. Vnitřní stěny tohoto prostoru tvořily nalakované překližky a dřevěnou podlahu pokrýval gumový potah.\n\nVozidla \"station wagon\" byla stavěna hned několika karosárnami a každá z nich stavěla v detailech odlišnou karoserii. Společným znakem většiny karoserií STW, jímž se lišily od ostatních verzí, byl symetricky tvarovaný zadní blatník (na rozdíl od dozadu protáhlých blatníků jiných verzí).\n\nExistovaly dvě hlavní varianty karoserií STW: s vnějším oplechováním (jako u ostatních verzí) a bez oplechování, s viditelnou dřevěnou kostrou vyplněnou zevnitř překližkovými nebo bakelitovými panely (tzv. typ \"woody\"). Karoserie \"woody\" měla, na rozdíl od všech dalších verzí, přední dveře zavěšené vepředu (jak je dnes zvykem). Toto řešení bylo tehdy pravděpodobně zvoleno z pevnostních důvodů, neboť střední sloupek plechem nevyztužené kostry by neunesl tíhu zavěšených dveří. Přední zavěšení dveří bylo standardně použito teprve u typu Škoda 1200.\n\nKromě těchto dvou základních verzí dále existovaly jejich modifikace, především v tvaru a počtu bočních oken.\n\nKaroserie STW vznikla jako poslední ze všech karosářských verzí. První vůz STW byl dokončen na konci března 1949. Sériová výroba započala během druhé poloviny roku 1949. Na konci tohoto roku byl STW již vyráběn v karosárnách v Brně (n.p. Karosa), Rousínově a Plzni (v posledních dvou pouze do konce roku 1950). V listopadu 1950 byla zahájena výroba ve Vrchlabí (kde nahradily ukončenou výrobu roadsterů) a také v Praze-Letňanech (Letov). Výroba v Brně skončila ve druhé polovině roku 1951. Konečně od listopadu 1951 jsou STW stavěny v Kvasinách (opět vystřídaly roadstery). Výroba v Letňanech, Vrchlabí a Kvasinách pak probíhala až do roku 1952. Posledních pět vozů dokončili v závodě Vrchlabí 23. května 1952.\n\nCelkem vzniklo 4393 vozů STW, z toho: v Plzni 164, v Rousínově 569, v Brně 848, v Praze-Letňanech 357, v Kvasinách 1072 a ve Vrchlabí 1383 vozidel. Údajná výroba v Sodomkově karosárně ve Vysokém Mýtě je nepotvrzena.\n\nDrtivá většina vozů STW byla postavena na podvozku Š 1101, ve verzi Š 1102 vzniklo jen 239 kusů.\n\nZvláštním typem karoserie byla vojenská otevřená verze s označením Škoda 1101 VO (přezdívaná \"bojový tudor\"). Vůz byl určen jako náhrada dosluhujících lehkých otevřených vozidel různých typů, získaných jako trofejní po Wehrmachtu.\n\nPráce na této verzi začaly již v první polovině roku 1947, během vývoje byly zohledněny armádní zkušenosti s vozem Tatra 57 K, vyráběným až do roku 1947. Vzniklý vůz měl celokovovou karoserii hranatých tvarů, se skládací plátěnou střechou a odnímatelnými bočnicemi. Z civilního typu Škoda 1101 byl beze změny převzat podvozek i motor, což však negativně ovlivnilo jízdní vlastnosti v terénu. K příslušenství vozidla patřily kanystry za předními blatníky a držáky pro pušky a samopaly. Vozy pro tuzemsko byly navíc standardně vybaveny topením.\n\nPrvní vůz byl dokončen v Mladé Boleslavi ještě v roce 1947. Sériová výroba karoserií byla zahájena v lednu 1948, a to v mělnické karosárně Havlík. Do září 1948 bylo vyrobeno celkem 260 vozů (objednaných v říjnu 1947), z toho 200 pro Jugoslávii a 60 pro Ministerstvo národní obrany ČSR (v provedení se zdvojenými pedály pro výcvik řidičů). V roce 1948 Jugoslávie objednala dalších 500 vozů, z toho 325 vzniklo v Mělníku a 175 v Chocni. V říjnu 1948 bylo objednáno 80 vozů pro Sbor národní bezpečnosti, jejich provedení se v detailech lišilo od vozů pro armádu. V říjnu 1949 bylo označení vozu změněno na Škoda 1101 P (Pohotovostní), neboť špatné terénní vlastnosti v podstatě civilního typu neodpovídaly původní prezentaci Škody 1101 VO jako vojenského terénního vozu. Roku 1949 bylo objednáno 328 vozidel, z toho 150 pro SNB, 132 pro MNO (z toho 70 ve výcvikovém provedení), 6 pro veřejné úřady a posledních 40 pro Bulharsko (plus 100 samostatných podvozků se zdvojenými pedály, karosovaných po čelní sklo). Sériová výroba Škody 1101 P probíhala až do září 1951, poslední vůz byl dokončen v prosinci. Celkem vzniklo 4237 kusů, z toho 1417 jako Š-1101 VO a 2820 jako Š-1101 P.\n\nVětšina vyrobených vozů byla exportována, kromě Jugoslávie a Bulharska patřilo mezi odběratele Rumunsko, Maďarsko, Polsko, Portugalsko, Saúdská Arábie, Egypt a další země.\n\nSedan-kabriolet byl podobnou modifikací standardní uzavřené karoserie jako tudor-kabriolet. Měl opět pevné boční části a stahovací střechu. Nehotový prototyp byl představen (spolu se sedanem) na Pařížském autosalonu v září 1946. Zcela dokončen byl 2. ledna 1947. Tato varianta nevstoupila do sériové výroby.\n\nRoku 1947 postavila firma Sodomka na podvozku Škody 1101 dvoudveřový čtyřsedadlový kabriolet. Oproti roadsteru měl kabriolet delší dveře, sahající až k zadním blatníkům. Další odlišností byla výklopná větrací okénka ve dveřích a jednodílné čelní sklo. Vůz byl vystaven na Pražském autosalonu v říjnu 1947 a to na samostatném stánku firmy Sodomka.\n\nArchivní zdroje výrobce obsahují zmínky o vozech vyrobených jako valníky, s dřevěnou nebo plechovou korbou. Valníky však pravděpodobně vznikly pouze jako nouzové přestavby pro vnitropodnikovou potřebu výrobce.\n\nAutomobily Škoda 1101/1102 byly v prvé řadě určeny na vývoz, který přinášel nutné devizy pro národní hospodářství. Díky své relativně moderní konstrukci a vzhledu byly vozy exportně úspěšné. Velký nárůst exportu oproti předválečným rokům umožnila také mnohem vyšší poptávka. Škoda 1101/1102 všech variant byla vyvážena do států západní, severní i východní Evropy, Latinské Ameriky, Afriky, Blízkého Východu, Asie a Austrálie. Největšími odběrateli bylo Polsko, Nizozemsko a Belgie.\n\nOproti předválečným dobám již nebyl vývoz zajišťován samotnou automobilkou, ale státními obchodními podniky. To znesnadnilo zpětnou vazbu mezi zákazníky a výrobcem.\n\nStatistické údaje o exportu vozů Škoda jsou kvůli absenci archivních materiálů neúplné. Často zahrnují pouze export z hlavního závodu v Mladé Boleslavi, a to přitom všech vyráběných typů dohromady.\n\nPřesný počet exportovaných vozů Škoda v roce 1946 není znám, avšak jejich hodnota byla zhruba o 20 % vyšší oproti roku 1938, kdy bylo vyvezeno 1977 vozů (z toho 1876 typu Popular). Roku 1947 bylo exportováno 4336 vozů Škoda 1101 do 36 zemí. Jen v Belgii bylo prodáno 1454 vozů, což bylo více, než zůstalo v Československu (1435 vozů). V roce 1948 export vzrostl na 4859 vozů do 43 zemí; největšími odběrateli bylo Polsko, Nizozemsko a Belgie. I v následujících letech 1949 a 1950 pokračoval nárůst vývozu na 11 645 respektive 15 072 vozů Škoda 1101 a 1102.\nV roce 1951 bylo vyvezeno 10 988 vozů, největším odběratelem se stalo Finsko. V období let 1946–1951 byly vozy Škoda 1101/1102 vyvezeny do 76 zemí světa. Přehled exportu vozů Škoda 1101/1102 mezi lety 1947–1951 zobrazuje následující tabulka:\n\nRoku 1952, kdy byla výroba řady 1101/1102 ukončena, se snížil vývoz automobilky na 6270 vozů. Jednou z příčin byl pokles výroby, způsobený náběhem výroby vozu Škoda 1200 a současnou produkcí technologicky zcela odlišného vozu Tatra 600. Jelikož souhrnné číslo za rok 1952 zahrnuje celkový export všech vyráběných vozů, jsou v něm zahrnuty typy Škoda 1101/1102, 1200 a pravděpodobně i T 600. Přesný počet vyvezených vozů Škoda 1101/1102 za rok 1952 tedy není znám.\n\nVozy, které zůstaly v Československu, byly určeny především státním orgánům a institucím. Pořadí prodeje určovaly odběrní listy ministerstva dopravy. Soukromá osoba směla automobil koupit pouze na poukaz vydávaný místním národním výborem. Nárok měli jen ti, kteří vůz potřebovali k výkonu povolání (např. venkovští lékaři). Cena vozu 1101 Tudor s poukazem byla v květnu 1946 67 700 Kčs, v červenci 1947 již 89 400 Kčs. Vozidlo však bylo prodáváno bez pneumatik, které byly v poválečném Československu silně nedostatkové. Teoreticky bylo možné vůz zakoupit i na volném trhu za 400 000 Kčs (včetně pneumatik). S ohledem na existenci vázaných vkladů a průměrnou mzdu kolem 3000 Kčs (1947) to však bylo prakticky nemožné.\n\nPodvozek je tvořen páteřovým rámem s nosníkem z bezešvé ocelové roury. Vpředu je rám rozvidlen do dvou lisovaných podélníků. Na rámu jsou přivařeny příčné lisované nosníky pro uchycení karoserie. Vzadu je páteřový rám ukončen přírubou pro rozvodovku zadní nápravy. Rámem prochází kloubový hnací hřídel. Podvozek je vybaven centrálním mazáním pomocí nožní pístové pumpy, ovládané pedálem. Hmotnost podvozku s motorem (šasi), náplněmi a náhradním kolem je 530 kg.\n\nNápravy jsou tvořeny nezávislými výkyvnými polonápravami.\n\nPřední náprava je řiditelná, s lichoběžníkovým zavěšením kol. Spodní rameno tvoří příčná půleliptická listová pružina, horní ramena jsou tvořena rozvidlenými pákami, na jejichž koncích jsou umístěny olejové tlumiče pérování. Řízení kol je šroubem s maticí.\n\nZadní hnací náprava se skládá z polonáprav, tvořených ocelovými bezešvými trubkami. Ty jsou výkyvně zavěšeny na skříni rozvodovky. Náprava je odpružena příčnou půleliptickou listovou pružinou, umístěnou nad polonápravami a upevněnou na skříni rozvodovky.\n\nProvozní brzda je hydraulická jednookruhová, s bubnovými brzdami na všech čtyřech kolech. Ruční brzda je mechanická, ovládaná pákou pod přístrojovou deskou.\n\nDisky kol jsou plechové paprskové, rozměry ráfku činí 3,00 D×16” u osobních verzí a 4,00 E×16” u užitkových verzí (sanita, STW, dodávka). Ráfky jsou opatřeny pneumatikami 5,00 nebo 5,25×16” u osobních verzí, 5,75×16” u sanity a 6,00×16” u STW a dodávky.\n\nMotor vozu je umístěn vpředu, podélně za přední nápravou, za kterým se nachází převodovka, jež s ním tvoří jeden montážní celek. Uložení motoru na rámu je provedeno ve třech pryžových závěsech (silentblocích).\n\nTypově je motor čtyřtaktní zážehový vodou chlazený řadový čtyřválec s rozvodem OHV. Jeho zdvihový objem činí 1089 cm³, při vrtání válců 68 mm a zdvihu pístů 75 mm. Kompresní poměr má hodnotu 6,5:1. Nejvyšší krátkodobý výkon motoru podle normy SAE dosahuje 23,5 kW (32 k) při 4200 ot./min., trvalý výkon pak 21,3 kW (29 k) při 3200 ot./min. Největší krouticí moment stanovovaný dle normy SAE dosahuje 64,7 Nm při 2400 ot./min. Suchá hmotnost motoru je udávána 103 kg.\n\nVoda, kterou je pohonná jednotka automobilu chlazena, prochází nuceným oběhem pomocí odstředivého čerpadla. Proudění vzduchu chladičem podporuje čtyřlistý ventilátor, poháněný klínovým řemenem od klikové hřídele. Tlakové mazání motoru zajišťuje zubové čerpadlo. Blok motoru je opatřen vyměnitelnými vložkami válců, z vnější strany přímo chlazenými vodou (tzv. „mokré vložky“). Kliková hřídel je uložena ve třech kluzných ložiscích. Blok motoru i hlava válců jsou odlity z šedé litiny, písty z hliníkové slitiny.\n\nPřípravu palivové směsi zajišťuje horizontální karburátor typu Solex 26 UAHD. Palivo proudí z nádrže do karburátoru samospádem. Válcová plechová palivová nádrž o objemu 35 litrů je umístěna v motorovém prostoru na příčné stěně. Základní spotřeba vozu činí 8,5 l benzínu a 0,2 l oleje na 100 km.\n\nPřevodovka je mechanická čtyřstupňová se zpětným chodem. Třetí a čtvrtý rychlostí stupeň jsou synchronizovány. Čtvrtý rychlostní stupeň funguje na přímý záběr. Řadicí páka se u typu 1101 nachází na víku převodovky, u typu 1102 na sloupku řízení pod volantem. Spojka byla suchá kotoučová jednolamelová. Rozvodovka se nacházela na zadní nápravě a stálý převod činil 4,78 (u osobní verze a sanity) nebo 5,25 (u STW, dodávky a VO/P).\n\nElektrická soustava vozu pracuje s napětím 6 V. Zdrojem energie je šestivoltové dynamo o výkonu 130 W, hnané stejným klínovým řemenem jako ventilátor. Akumulátorová baterie o kapacitě 75 Ah je umístěna v motorovém prostoru, po levé straně palivové nádrže. Elektrický startér má výkon 0,4 k. K elektrickému příslušenství patří zapalování motoru, tvořené zapalovací cívkou, rozdělovačem a svíčkami. Pořadí zapalování válců je 1-3-4-2. Konkrétní typy elektrického příslušenství se liší; vozy Škoda 1101/1102 byly vybavovány momentálně dostupným příslušenstvím značek PAL, Bosch, Scintilla a Marelli obdobných parametrů.\n\nSoučástí elektrického příslušenství je také osvětlovací soustava, tvořená hlavními světlomety, koncovými svítilnami, osvětlením tabulky SPZ vzadu, osvětlením přístrojové desky a stropní svítilnou. Sanitní vozy jsou navíc vybaveny mlhovým světlometem vpředu a zvláštními signálními svítilnami.\n\nZáklad karoserií tvoří kostra z tvrdého dřeva, upevněná na celokovový rošt, tvořený příčnou stěnou motorového prostoru, podlahou a podběhy zadních blatníků. Kostra je potažená plechovými panely. Karoserie je na podvozku usazena pomocí osmi pryžových lůžek umístěných na příčkách rámu a na skříni rozvodovky. Karoserie a šasi jsou spojeny pomocí osmi šroubů.\nPřední sedadlo je lavicové posuvné, se samostatnými opěradly. Na přání byla dodávána sedadla se samostatnými sedáky. Zadní sedadlo je jednodílné lavicové. Potah je z vlněné látky nebo kůže, případně koženky (užitkové verze). Dveře a stěny jsou čalouněny stejným materiálem jako sedadla, strop je potažen vlněnou látkou.\n\nPro vozy Škoda 1101/1102 byl výrobcem nabízen omezený sortiment zvláštní výbavy na přání (a za příplatek):\n\nKromě toho existovaly doplňky od dalších výrobců, jako autorádio Tesla Omikron, střešní nosič („autozahrádka“) a podobně.\n\nNení-li uvedeno jinak, jsou údaje převzaty z příručky \"Automobil Škoda 1101, 1102, 1200. Technický popis a údržba\".\nPro nasazení v soutěžích i závodech byly používány neupravené (kromě lehce zvýšeného kompresního poměru) sériové vozy. Pro možnost nasazení v silnější třídě do 1500 cm³ byly na jaře 1949 upraveny dva vozy (tudor a roadster) přidáním kompresoru. Zvenčí se lišily upravenou kapotou s oválným vstupem vzduchu nad mřížkou masky. Karoserie roadsteru měla některé panely zhotoveny z hliníku.\n\nV létě 1949 bylo rozhodnuto postavit konkurenceschopný závodní speciál. Dalším záměrem byla snaha vyzkoušet sériové díly v extrémních podmínkách závodů. Nový závodní vůz Škoda Sport dostal odlehčený podvozek vozu Škoda 1101. Páteřová roura byla zkrácena o 400 mm, zatímco přední rozvidlení bylo prodlouženo. Byla pozměněna poloha řízení a pedálů.\n\nVůz dostal nízkou otevřenou dvousedadlovou karoserii, vyrobenou z hliníkového plechu. Kvůli malé výšce bylo upraveno rozmístění agregátů. Palivová nádrž byla přesunuta za sedadla, dodávku paliva zajišťovalo elektrické čerpadlo. Maska vozů dostala pětici žeber, stejnou jako u sériových vozů, a dva kulaté světlomety.\n\nByly vyrobeny dva vozy opatřené motorem 1,1 l, oba v červeném laku. Jeden vůz, určený pro starty ve třídě do 1500 cm³, byl vybaven Rootsovým kompresorem, se kterým dosahoval výkon 56 k. Vůz bez kompresoru, určený pro skupinu do 1100 cm³, měl výkon 42 k. Oba vozy poprvé startovaly 25. září 1949 v závodě o Cenu Města Brna. Na voze bez kompresoru startoval Jaroslav Netušil, který vyhrál třídu do 1100 cm³, Václav Bobek na přeplňovaném voze skončil ve třídě do 1500 cm³ druhý.\n\nJeden vůz Škoda Sport se účastnil 18. ročníku vytrvalostního závodu v Le Mans v červnu 1950. Pro start byl vybrán vůz bez kompresoru, který byl na základě dosavadních zkušeností a francouzských předpisů přepracován. Rozvor vozu byl zvětšen o 180 mm, po stranách masky přibyly dva světlomety a vůz dostal lak v národních barvách. Dále byl doplněn štítek u spolujezdce. Pro závod byl vůz opatřen pneumatikami Michelin.\n\nVůz startoval pod číslem 44 s posádkou Václav Bobek a Jaroslav Netušil. Jezdci si vedli velmi dobře, ale v polovině závodu došlo k poruše motoru a závodníci museli odstoupit.\n\nOba vozy Škoda Sport byly postupně dále vyvíjeny a dostaly motory 1,2 l, původem ze Škody 1200.\n\nNa jaře 1950 vznikl vůz Škoda 1100 Supersport s doutníkovou karoserií a odnímatelnými blatníky motocyklového typu. Byl postaven na téměř neupraveném podvozku Škoda Sport. Vůz dostal upravený motor 1,1 l s novou hlavou s půlkulovými spalovacími prostory a ventily do V. Motor bez kompresoru dosahoval výkon 79 k, s kompresorem Roots až 120 k. Premiérou Supersportu byl závod o Cenu Města Brna v září 1950, kde startovaly dva vozy. Václav Bobek na voze s kompresorem vybojoval jedno třetí a jedno páté místo.\n\nOd sezóny 1952 se ve vozech Supersport objevily motory 1,2 l ze Škody 1200. I tyto motory dostaly upravenou hlavu a byly nasazovány jak v atmosférické verzi (80 k), tak s přeplňováním jedním nebo dvěma kompresory Roots (až 140 k). Změnila se také příď karoserie.\n\nNa konci sezóny byl Supersport vybaven prototypovým motorem 1,5 l, jehož základem byl motor terénního vozu Škoda 973. Atmosférická verze motoru se čtyřmi spádovými karburátory Jikov dosahovala výkonu 90 k, přeplňovaná verze se dvěma kompresory Roots 150 k, od roku 1954 až 180 k. Vůz se poprvé představil 4. října 1953 na „Dni rekordů“ v Praze. Václav Bobek s přeplňovaným Supersportem dosáhl na trati 1100 m průměrné rychlosti 197,7 km/h.\n\nCelkem byly vyrobeny tři vozy Škoda Supersport. Vozy Škoda Sport a Supersport byly továrně nasazovány až do konce 50. let, kdy je vystřídal nový typ Škoda 1100 OHC. Ještě několik let však byly závodně nasazovány autokluby.\n\nKromě účasti na několika závodech v NDR zůstalo nasazení typů Sport a Supersport omezeno na domácí tratě. Zde byly jejich hlavními (a v podstatě jedinými) konkurenty monoposty Tatra.<ref name=\"AR4/03\"></ref>\n\n\n"}
{"id": "77101", "url": "https://cs.wikipedia.org/wiki?curid=77101", "title": "Blue Flame", "text": "Blue Flame\n\nBlue Flame (\"Modrý plamen\") byl speciální automobil, poháněný raketovým motorem, který byl navržen pro překonání rychlosti 1000 km/h na zemi.\n\nJako palivo používal tento vůz zkapalnělý zemní plyn, jako okysličovadlo peroxid vodíku.\n\nRychlostního rekordu 1001,67 km/h na měřeném úseku 1 míle dosáhl vůz na Bonnevillských solných pláních v Utahu 23. října 1970. Tento rekord nebyl překonán po dalších 13 let.\n\nPři měření rychlosti v úseku 1 km bylo dosaženo rychlosti 1014,656 km/h jež byla stanovena zprůměrováním dosažených rychlostí v obou směrech (tam i zpět) (629,412 a 631,367 mph). Řidičem byl Gary Gabelich, původem Chorvat, rodák ze San Pedra v Kalifornii.\n"}
{"id": "77104", "url": "https://cs.wikipedia.org/wiki?curid=77104", "title": "Via Appia", "text": "Via Appia\n\nVia Appia byla nejdůležitější silnicí římské říše. Její stavbu začal cenzor Appius Claudius Caecus v roce 312 př. n. l. Po něm také nese jméno. Začínala za městskými hradbami Říma u městské brány Porta San Sebastiano a vedla v délce 195 km do města Capua v Kampánii, kde se napojovala na Via Latina. Sloužila jako zásobovací tepna pro armádu v boji proti Samnitům. V roce 71 př. n. l. zde bylo ukřižováno asi 6 000 zajatých povstalců po porážce Spartakova povstání. Později byla protažena až do přístavu Brundisium (dnešní Brindisi). Původní trasa vedla přes Benevent a Tarent do Brindisi. Císař Traján nechal roku 114 n. l. z Beneventu postavit další silnici (Via Appia Traiana) přes Bari, což zkrátilo cestu z Říma do Brindisi o jeden až dva dny.\n\nNa přelomu 2. a 3. století bylo v Římě kolem této cesty zbudováno římskými papeži rozsáhlé pohřebiště tzv. Kalixtovy katakomby.\n\nOd pozdní antiky docházelo k postupnému poškozování silnice z důvodu nedostatečné údržby. Ještě roku 536 ji využil vojevůdce Belisar při bojích s Góty k postupu na Řím. Rozšiřování močálů v pozdější době znemožnilo používání severní části silnice, opuštění města Tres Tabernae znamenalo konečnou zkázu.\n"}
{"id": "77109", "url": "https://cs.wikipedia.org/wiki?curid=77109", "title": "Lesy", "text": "Lesy\n\nLesy, množné číslo od slova les, může být označení pro: \n\n\n"}
{"id": "77111", "url": "https://cs.wikipedia.org/wiki?curid=77111", "title": "Hroch obojživelný", "text": "Hroch obojživelný\n\nHroch obojživelný (\"Hippopotamus amphibius\") je velký sudokopytník z čeledi hrochovitých, adaptovaný k životu ve vodním prostředí. Vyskytuje se v Africe na jih od Sahary. Jeho nejbližším příbuzným je hrošík liberijský. Dříve byli hroši pokládání za příbuzné prasat, podle nedávných výzkumů však mají mnohem bližší příbuzenské vztahy k předkům kytovců.\n\nVe většině světových jazyků (např. angličtina, řečtina, polština, bulharština, románské jazyky) se pro hrocha používá název odvozený od starořeckého jména \"hippopotamos\" (doslova \"říční kůň\") nebo doslovný překlad slovního spojení \"říční kůň\" (němčina, skandinávské jazyky, arabština) či nilský kůň (srbština, chorvatština, maďarština, turečtina, němčina). Pouze hebrejština, ruština a ukrajinština používají názvy, odvozené od jména biblického netvora \"Behemota\".\n\nČeský název hroch má ekvivalent pouze ve slovenštině, kam byl ale přejat z češtiny. Etymologie tohoto slova není zcela jasná, zřejmě souvisí se staročeským slovem \"hrochot\" ve významu rachot, rámus, řev. Slovo \"hroch\" je v češtině doloženo již ve 14. století jako vlastní jméno, které se zvířetem - hrochem nesouvisí, jde o starou českou variantu jména Roch (lat. Rochus, it. Rocco) a domácí variantu jména Hroznata. Dodnes se dochovalo v příjmeních (např. historik Miroslav Hroch) nebo v místních názvech (Hrochův Týnec), ve staré češtině se pro hrocha-zvíře používalo slovo behemot (doloženo např. v cestopise Kryštofa Haranta z Polžic).\n\nDomorodá jména hrocha v afrických jazycích jsou velmi rozmanitá. V severovýchodní Africe je znám pod arabským jménem \"faras an-nahr\" (doslova \"říční kůň\"), v Etiopii se nazývá \"gumarre\", v Somálsku \"džir\", v západní Africe ho Bambarové nazývají \"mali\", ve východní Africe se používá svahilský název \"kiboko\", v nilotských jazycích se nazývá \"makawu\" či masajsky \"ol-makau\", v bantuských jazycích jižní a střední Afriky se nazývá nejčastěji \"kubu\", \"mwubu\", či \"mvuvu\".\nHroch je nejtěžším recentním druhem sudokopytníka a třetím nejtěžším suchozemským živočichem. Dospělý samec měří až 360 cm, dosahuje výšky v kohoutku 165 cm a hmotnosti přes tři tuny, samice jsou zpravidla menší (až o třetinu). Hroší samci mají obvykle větší hlavu, delší ocas a vyšší končetiny než samice.\nTělo hrocha má válcovitý tvar, je dlouhé, zakulacené, s objemným břichem. Končetiny jsou silné a nízké, mezi čtyřmi prsty, ukončenými tupými kopýtky, jsou plovací blány. Při chůzi došlapuje hroch na všechny čtyři prsty, přestože druhý a třetí prst jsou silnější než dva postranní. Kostra hrocha je velmi těžká, bez vzduchových dutin, což zvyšuje měrnou hmotnost hrošího těla. To hrochům usnadňuje potápění a umožňuje jim i chůzi po dně, kde si hledají část potravy. Ocas je krátký a opatřený tuhým střapcem chlupů.\n\nHroší hlava má širokou, zakulacenou obličejovou část, naproti tomu mozkovna je krátká a plochá. Oči, ušní boltce i nozdry jsou umístěny velmi vysoko na hlavě, což je adaptace pro život ve vodě. Nozdry a uši jsou rovněž opatřeny záklopkami a hroch je při ponoření zavírá. Velmi vyvinuté jsou zuby. Řezáky ve spodní čelisti jsou kolíkovité a míří šikmo dopředu, špičáky jsou přeměněny v kly, zejména u samců dosahují úctyhodných rozměrů. Z dásní vynikají na délku asi 35 cm a celkově mohou měřit až 70 cm. Slouží především jako zbraň ve vzájemných soubojích. Špičáky i řezáky v horní čelisti jsou mnohem menší a mají kolíkovitý tvar. Zatímco špičáky a řezáky hrochům rostou po celý život, stoličky se postupně vyměňují, obdobně jako u slonů. Při trhání potravy slouží hrochům tuhé, kožovité pysky, zuby používají jen při dobývání kořenů vodních rostlin.\n\nHroší kůže je lysá a velmi tlustá (na některých místech až 3 cm), chlupy rostou pouze na konci ocasu, uvnitř ušních boltců a na čenichu. Pod kůží se nachází asi pěticentimetrová vrstva tuku. Zbarvení hrocha kolísá od břidlicově šedé, šedohnědé až po téměř černou barvu, na břiše a končetinách je kůže vždy světlejší, až do růžova. Hroší kůže je navzdory své tloušťce velmi citlivá a v suchu snadno popraská. Rčení o hroší kůži jako symbolu necitelnosti tedy neplatí. Kůže je prostoupena potními a mazovými žlázami, které vylučují olejnatý sekret růžové barvy. Tento sekret hrocha na souši chrání před slunečním zářením, zatímco ve vodě snižuje odpor jeho těla, což mu pomáhá při plavání. Tyto výměšky mají růžovou barvu, což zavdalo příčinu pověrám, že hroši potí krev.\nV období kolem přelomu letopočtu se hroši vyskytovali na vhodných místech po celé Africe od delty Nilu až po Kapsko. V deltě Nilu byli hroši vyhubeni už ve starověku, z Kapska, Núbie a severního Súdánu zmizeli v průběhu 19. století. Ve velké části subsaharské Afriky od Etiopie, Senegalu a Čadského jezera až po jihoafrický Natal se hroši udrželi do současnosti. Celkový stav volně žijících hrochů se v roce 2002 odhadoval na 150 000 jedinců. Asi před 5-10 tisíci lety žili hroši i na Sahaře, jejíž klima bylo mnohem vlhčí než v současné době. Blízce příbuzné druhy obývaly v pleistocénu jižní Evropu a Indii, do historické doby rovněž Madagaskar, kde přinejmenším dva malé druhy hrochů vyhynuly až po příchodu lidí počátkem našeho letopočtu. V současnosti se hroši nacházejí také v Kolumbii, v bývalém ranči Pabla Escobara. Jejich počet čítá zhruba 80 jedinců.\n\nHroši se vyskytují pouze v oblastech s dostatkem vody. Preferují stojaté nebo pomalu tekoucí vody, případně rozsáhlejší bažiny, porosty rákosu, šáchoru a další bahenní vegetace. V místech, kde nejsou loveni, jsou hroši poměrně málo plaší, objevují se dokonce i na řekách, protékajících většími městy, jako je Bujumbura, Entebbe či N'Djamena.\n\nHroši jsou společenská zvířata, žijí v různě velkých tlupách, které mohou mít až 150 zvířat, obvykle však čítají jen 10-20 jedinců. Menší tlupy tvoří většinou jeden samec s několika samicemi a mláďaty, ve větších bývá samců několik. I v takovém případě ale mezi hrochy vládne přísná hierarchie. Nejsilnější samec obhajuje teritoria tlupy v délce asi 250-500 m na jezerním a asi 100 m na říčním pobřeží a páří se s většinou samic. Teritorium si hroší samci označují trusem, který na souši i ve vodě rozmetávají pomocí ocasu. Na řekách bývají teritoria obvykle menší než na stojatých vodách.\n\nV místech s hustší populací hrochů spolu samci často vzájemně bojují o samice či o teritorium. Časté je hlavně \"zívání\" hroších samců, což je projev imponování, pouze v zajetí takto hroši žebrají o potravu. Pokud se ani jeden ze samců nedá imponováním zastrašit, následuje souboj. Samci se při souboji koušou tesáky, boje mohou být velmi kruté, o čemž svědčí časté šrámy na kůži samců. Pokud je v souboji vůdčí samec poražen, vítěz ovládne tlupu a v některých případech usmrtí všechna sající mláďata, která zplodil jeho předchůdce (podobně jako u lvů). Výrazem podřízenosti je u hrochů tzv. submisivní kálení, při němž hroch vystrčí zadní část těla z vody a vykálí se před dominantním jedincem, často doslova na jeho čenich. Vůdčí samci tento projev často přímo vyžadují od podřízených samců v tlupě. Hroši jsou velmi hlučná zvířata, ozývají se ve vodě i na souši, a to dutým řvaním, bučením, funěním, chrochtáním a dalšími zvuky, mládě v nouzi přivolává matku kvičením.\n\nHroši výborně plavou, především pomocí zadních končetin. Díky své vysoké měrné hmotnosti dokáží i chodit po dně. Ponor na jedno nadechnutí trvá většinou 3-5 minut, v nouzi, např. při poranění, však vydrží hroch pod vodou daleko déle, rekordně až 25 minut. Přes svou zdánlivou těžkopádnost dokáží hroši obratně šplhat, což se projevuje především při vylézání z vody na strmý břeh. Na některých místech lze pozorovat hluboké blátivé brázdy, jakési koridory, které si hroši vyšlapali do říčního břehu. Na souši je hroch schopen běžet rychlostí až 30 km/h, k běhu se však odhodlá jen v nouzi.\n\nDen tráví hroši ve vodě, případně se sluní na břehu, poblíž vody. Odpoledne jejich aktivita narůstá a po setmění vycházejí na pastvu, často i poměrně daleko od vody, rekordně až 10 km. Přitom navštěvují i pole nebo plantáže, kde mohou napáchat značné škody.\n\nMezi hrochem a některými dalšími živočichy existují mutualistické vztahy. Hrochy na souši i ve vodě často doprovází volavka rusohlavá, která je zbavuje parazitů nebo v jejich přítomnosti loví drobné živočichy. Volavky také mohou hrocha varovat před nebezpečím. Naproti tomu klubáci navštěvují hrocha vzácněji než jiné velké africké savce. Ve vodě hrochům odstraňuje parazity také želva pelomedusa (\"Pelomedusa subrufa\") a kaprovitá ryba labeo dlouhoploutvé (\"Labeo longipinnis\"), která se masitými pysky přisává na hroší kůži a čistí ji od pijavek i odumřelé pokožky. Labeo i některé další ryby se živí rovněž hroším trusem.\n\nHroch si získává část potravy ve vodě, pomocí zubů vyrývá ze dna oddenky a kořeny, např. lotosu. Spásá i plovoucí rostliny, jako je např. pistie, většinu potravy ale získává noční pastvou na souši. Hroší žaludek je trojdílný, mimořádně objemný a žije v něm mnoho druhů symbiotických prvoků. Díky nim je hroch schopen strávit i velmi hrubou a vláknitou potravu, jakou jiní býložravci nežerou, např. ostřici nebo šáchor, ale nepohrdne ani mršinou či menšími zvířaty. Pokud má možnost si vybírat, upřednostňuje chutnější druhy trávy, jako je vousatka, troskut či divoké proso. Hroch sežere denně 30–40 kg rostlinné potravy, což je v poměru k jeho velikosti relativně málo (v poměru k hmotnosti těla je to poloviční spotřeba potravy než u domácího skotu),\n\nHroši se rozmnožují po celý rok. S většinou samic se páří vůdčí samec, který však často umožňuje páření s některými samicemi i ostatním samcům. Páření probíhá vždy ve vodě. Hrošice je březí 230-240 dní a rodí většinou jedno mládě, výjimečně dvojčata. Mládě se rodí ve vodě a ihned po narození vyplouvá k hladině, aby se poprvé nadechlo. Plavat umí mládě dříve než chodit a pod vodou bývá také kojeno. Mládě saje asi 8 měsíců a matka jej chrání až do dalšího porodu, což bývá zpravidla dva roky. Někdy samice vodí první mládě i po vrhu dalšího sourozence. Samice vodí mládě obvykle před sebou. Dokud jsou mláďata malá, matka je ve vodě vozí na hřbetě.Občas matce s péčí o mládě pomáhají i další samice, podobně jako u slonů. Mláďata hrochů jsou velmi zvědavá a hravá, dají se snadno ochočit. V přírodě mladým hrochům hrozí nebezpečí především od krokodýlů, ale také od dospělých hroších samců, před nimiž matka mládě zuřivě brání. Plné velikosti dosahují hroši až ve věku 5 let a do rozmnožování se samice zapojují nejdříve ve věku 7 let, samci však zpravidla až ve věku 12-15 let.\n\nHroch se může dožít až 55 let, v přírodě to však bývá méně, jen asi 40 let. Nejstarší hroch se dožil 61 let, šlo o samici v zoologické zahradě ve městě Evansville, v americkém státě Indiana.\n\nPro svou velikost a nápadný vzhled poutali hroši odedávna pozornost člověka. Hrochy lovili už prehistoričtí obyvatelé Afriky. Známými lovci hrochů byli staří Egypťané, jež při lovu používali harpuny s plováky. Stejným způsobem lovili hrochy domorodci v severovýchodní Africe ještě počátkem 20. století. Jinde byli hroši stříleni otrávenými šípy, chytáni do jam nebo chytacích ohrad. Od 19. stol. jsou většinou loveni odstřelem pomocí těžkých kulovnic.\n\nHroší maso je chutné a nepříliš tučné (tuk je uložen pod kůží), domorodci ho zpracovávají nejčastěji sušením. Využívá se také hroší kůže, z níž se vyráběly např. štíty či biče. Hroší zuby lze po odstranění tvrdé, žlutohnědé skloviny zpracovávat podobně jako slonovinu. Jsou sice menší, věkem však nežloutnou. Využívání hroších klů vzrostlo hlavně po roce 1989, kdy byl vyhlášen mezinárodní zákaz obchodu se slonovinou. V 19. stol. se z hroších zubů vyráběly klávesy klavírů nebo zubní protézy.\n\nStaří Egypťané měli k hrochovi ambivalentní postoj. Na jedné straně uctívali bohyni plodnosti a ochránkyni žen Tveret s hroší hlavou, hroch však byl zároveň spojován s bohem Sutechem a silami zla. Amemait neboli Velká požíračka, příšera ze staroegyptského záhrobí, která polykala nesmrtelné duše provinilých lidí, měla hroší tělo, lví hřívu a krokodýlí tlamu. Hroch byl také oblíbenou lovnou zvěří Egypťanů. Dochovala se zobrazení egyptských faraonů při lovu hrocha, který je však na obraze nepoměrně malý (v poměru k faraonovi asi jako králík).\n\nVe Starém zákoně je zmiňován netvor Behemot, který bývá ztotožňován s hrochem. V knize Jób je Behemot popisován jako ohromný vodní býložravec s velkou tlamou. Jeho popis zhruba odpovídá hrochovi, na rozdíl od něj však má biblický netvor dlouhý ocas. Proto není jisté, zda se jedná o špatný popis hrocha, nějakého jiného tvora (slon, krokodýl), případně o zcela vymyšlené bájné zvíře. V některých jazycích, např. v ruštině, je název hrocha odvozen od slova Behemot. Hroch byl dobře znám i starým Řekům a Římanům. Psali o něm autoři jako Hérodotos, Aristotelés a Plinius starší, které upoutal svou silou a velikostí. Mezinárodně používaný název \"hippopotamus\" je řeckého původu a znamená \"říční kůň\". Starověcí Římané hrocha zneužívali ke krutým hrám v cirku.\n\nIdžové z jižní Nigérie pokládají hrocha za svého předka a zhotovují nádherné hroší masky. Jihoafričtí Zuluové pokládají hrocha za symbol statečnosti. Sanové si vyprávějí legendu, vysvětlující hroší zvyk rozmetávat trus ocasem. Stvořitel prý nechtěl hrochovi dovolit, aby žil ve vodě, protože se bál, že svou obrovskou tlamou spolyká všechny ryby. Teprve když hroch slíbil, že bude navždy jíst jen rostliny, dovolil mu stvořitel žít ve vodě. Od té doby hroch vždy rozmetá svůj trus ocasem, aby stvořitel viděl, že v něm nejsou rybí kostičky. Lov hrochů měl pro některá africká etnika velký význam, například lidé skupiny Weyto od etiopského jezera Tana, byli v minulosti zcela závislí na lovu hrochů a krokodýlů.\n\nPodle některých vědců je hroch perspektivním zvířetem pro domestikaci, protože dosahuje rychlých váhových přírůstků při relativně malé spotřebě potravy. Dokáže přitom využívat značně nekvalitní a hrubou potravu, poskytuje výtečné maso i dostatek tuku. Chovu hrochů brání jejich síla, neovladatelnost a agresivita. V roce 2007 bylo několik hrochů vysazeno v Kolumbii v povodí řeky Magdaleny, z důvodů produkce masa i boje proti invazi vodního hyacintu. Hodnoceno podle počtu zabití a zranění lidí jsou hroši nejnebezpečnější savci Afriky, usmrtí ročně mnohem více lidí než lvi, levharti, sloni či krokodýli.\n\nOd poloviny 19. století, kdy byl do Londýna přivezen slavný Obaysch, je hroch oblíbeným chovancem mnoha zoologických zahrad. Při vhodné péči se v zajetí snadno rozmnožuje. V Česku hrochy chovají čtyři zoo:\n\n\nChov hrochů v rámci projektu Karibuni připravuje Zoo Zlín.\n\nPrvní hroch přišel do Zoo Praha 10. dubna 1933, tedy rok a půl po otevření zoo. Jednalo se o hrocha Petra, který se narodil pravděpodobně o pět let dříve a do zoo přišel z cirkusu Kludský. Po úhynu Petra 13. 2. 1939 došlo k válečné přestávce chovu hrochů v pražské zoo. V roce 1944 přišla ze Zoo Berlin hrošice Zuzana, která žila až do roku 1977. Za zmínku stojí, že byla odkoupena v poměru jeden kilogram váhy – jedna koruna. Do roku 1971 byli chováni pouze samostatní jedinci. Toho roku se podařilo získat první pár do pavilonu velkých savců.\n\nPrvní odchov se povedl v roce 1978. Jednalo se o samce jménem Jožin. Do počátku roku 2019 se narodilo 27 mláďat. Odchovat se podařilo 11 mláďat, přičemž jedno z nich – samec Slávek (30. 10. 1984 – 6. 10. 2018) se stal zároveň mnohonásobným otcem z období po roce 2000. Šlo o jednu z největších zvířecích osobností pražské zoo. Před úhynem žil v roce 2018 společně se samicí Maruškou a jejich synem Fandou.\n\nMláďata hrochů (otcem Slávek) narodila např. v letech 1999, 2006 (Tomík), 2011 (Váleček) či 2016 (Fanda).\n\nRoku 2006 přišel na svět samec Tomík (ze Zoo Praha odešel v roce 2010). Jednalo se o první úspěšně mládě samice Marušky.\n\nV listopadu 2019 byl přivezen ze Zoo African safari v Plaisance du Touch ve Francii v té době tříletý hroch Tchéco.\n\nHroši dlouhou dobu obývali expozici v dolní části zoo. V roce 2012 se přestěhovali do pavilonu hrochů v horní části, který vznikl v rámci výstavby nového expozičně-chovatelského komplexu pro slony a hrochy. Pro veřejnost byl otevřen v roce 2013.\n\n\n"}
{"id": "77116", "url": "https://cs.wikipedia.org/wiki?curid=77116", "title": "Tehov", "text": "Tehov\n\nNázev Tehov má více sídel:\n\n"}
{"id": "77119", "url": "https://cs.wikipedia.org/wiki?curid=77119", "title": "Piotrków Trybunalski", "text": "Piotrków Trybunalski\n\nPiotrków Trybunalski [pjotrkuv trybunalski] (, , ), je polské město v Lodžském vojvodství. Žije v něm 78 475 obyvatel (2008).\n\n\n"}
{"id": "77120", "url": "https://cs.wikipedia.org/wiki?curid=77120", "title": "Concordia Piotrków Trybunalski", "text": "Concordia Piotrków Trybunalski\n\nConcordia Piotrków Trybunalski je polský fotbalový klub z Piotrkova. Byl založen 22. května 1909. V období od 26. listopadu 2005 do 13. října 2008 a od 27. září 2010 do 25. června 2012 byl zde hlavním trenérem bývalý polský reprezentant Sławomir Bogusław Majak.\n\n"}
{"id": "77122", "url": "https://cs.wikipedia.org/wiki?curid=77122", "title": "Benedikt VI.", "text": "Benedikt VI.\n\nBenedikt VI. (??, Řím – červen 974, Řím) byl papežem od 19. ledna 973 až do své smrti.\n\nByl zvolen se souhlasem císaře Oty I., který však za necelý půlrok zemřel, čehož využili římští aristokraté a Benedikta VI. svrhli. Vzdoropapež Bonifác VII. jim poté nařídil, aby Benedikta zardousili. K tomu došlo v červnu 974. Římský aristokrat Crescentius stál na straně vzdoropapeže Bonifáce VII., ten však později (s církevním pokladem) uprchl do Konstantinopole před blížícím se císařem Ottou II.\n\n"}
{"id": "77123", "url": "https://cs.wikipedia.org/wiki?curid=77123", "title": "Benedikt VII.", "text": "Benedikt VII.\n\nBenedikt VII. (??, Řím – 10. července 983, Řím) byl papežem od října 974 až do své smrti. Sehrál důležitou roli ve vztahu k českým zemím, protože roku 973 potvrdil zřízení pražského biskupství.\n\nV roce 974 nechal aristokrat Crescentius zvolit vzdoropapeže Bonifáce VII., který okamžitě nařídil vraždu současného papeže Benedikta VI. Když se do Říma vydal císař Otta II., utekl Bonifác VII. s církevním pokladem do Konstantinopole. V Římě byl mezitím zvolen papežem Benedikt VII., který do té doby vykonával funkci biskupa v Sutri. Bonifáce VII. nechal vyobcovat z církve a roku 973 potvrdil zřízení biskupství v Praze. Zemřel 10. července 983, čehož využil Bonifác VII., který se vrátil, a nechal zemřít mezitím nově zvoleného papeže Jana XIV. Zde sehrál velkou roli fakt, že císař Otta II. stojící za Janem XIV., v té době již nežil.\n\n"}
{"id": "77124", "url": "https://cs.wikipedia.org/wiki?curid=77124", "title": "Jan XIV.", "text": "Jan XIV.\n\nJan XIV. (??, Pavia – 20. srpna 984, Řím) byl papežem od prosince 983 až do své smrti. Jeho vlastní jméno bylo Petr z Pavie. Po zvolení za papeže se nechtěl rovnat sv. apoštolu Petrovi a z úcty k němu si změnil svoje papežské jméno.\n"}
{"id": "77126", "url": "https://cs.wikipedia.org/wiki?curid=77126", "title": "Jan XV.", "text": "Jan XV.\n\nJan XV. (Řím – březen nebo duben 996, Řím) byl papežem od srpna 985 až do své smrti. Byl jím ovlivněn i druhý biskup pražský sv. Vojtěch.\n\nNarodil se v Římě jako syn kaplana Leona, jeho vysvěcení na kněze není doloženo. Brzy byl dosazen jako kardinál ke sv. Vitalisovi. Papežem byl zvolen po smrti antipapeže Bonifáce VII.\nNa lateránském koncilu roku 991 kanonizoval bavorského patrona Oldřicha z Augsburgu (Ulrycha).\nRoku 993 povolil založení kláštera benediktinů v Břevnově, text originálu jeho privilegia se dochoval také v opisu v privilegiích krále Přemysla Otakara II.. Přijal v Římě sv. Vojtěcha a římského císaře Otu III..\n\nJan XV. pro svůj nepotismus vzbuzoval u Římanů odpor.\n\n"}
{"id": "77127", "url": "https://cs.wikipedia.org/wiki?curid=77127", "title": "Jan XVII.", "text": "Jan XVII.\n\nJan XVII., vlastním jménem Sicco (?, Rapagnano – 6. listopadu/7. prosince 1003, Řím) byl papežem od 13. června 1003 až do své smrti o necelých pět/šest měsíců později.\n\nJan XVII. pocházel z Říma a na papežský stolec nastoupil 13. června 1003 po Silvestru II. (999–1003). Než se stal knězem, byl ženatý a měl tři syny, kteří se později také stali biskupy.\n\nJan XVII. byl na post papeže nominován římským šlechticem Janem Crescentiem, který ve městě držel moc v opozici k císaři Otovi III. (983–1002). Po smrti Jana XVII. jej na papežském stolci vystřídal Jan XVIII. (1004–1009), který byl také vybrán Crescentiem.\n\nZa předchozího legitimního papeže jménem Jan je všeobecně považován Jan XV. (985–996). Jan XVI. (997–998) byl podle obecného názoru vzdoropapež a jeho číslovka XVI. tedy mohla být použita znovu. To se však nestalo a pořadí nikdy nebylo opraveno.\n\n"}
{"id": "77132", "url": "https://cs.wikipedia.org/wiki?curid=77132", "title": "Petřínská rozhledna", "text": "Petřínská rozhledna\n\nPetřínská rozhledna je s výškou přes 65,5 metrů jedna z nejznámějších dominant Prahy. Její základna se nachází v nadmořské výšce 324 m, v zahradě U rozhledny na temeni kopce Petřín na Malé Straně v městské části Praha 1.\n\nV r. 1889 byli členové Klubu českých turistů na světové výstavě v Paříži, kde se tak nadchli pohledem na slavnou Eiffelovu věž, že se rozhodli vytvořit podobnou dominantu nad městem v Praze. Založili Družstvo pro výstavbu Petřínské rozhledny, dali do něj první peníze a od magistrátu získali pozemek. Pro pětkrát menší napodobeninu Eiffelovy věže byl vybrán vrch Petřín (326 m n. m.), základna stavby je v nadmořské výšce 324 m. V r. 1890 byla provedena projektová příprava a zajištěny potřebné prostředky. Stavba byla zahájena v březnu 1891 podle návrhu arch. Vratislava Pasovského, autory konstrukce byli Ing. František Prášil a Ing. Julius Souček z Českomoravské strojírny.\n\nRozhledna byla vystavěna pro Zemskou jubilejní výstavu v roce 1891 na podnět zakladatelů Klubu českých turistů dr. Viléma Kurze a Vratislava Pasovského jako volná kopie Eiffelovy věže v Paříži. S tímto projektem seznámil dr. Vilém Kurz v lednu r. 1890 českou veřejnost článkem „Rozhledna na Petříně, obrázek z blízké budoucnosti Prahy“. Práce podle plánů inženýrů Františka Prášila a Julia Součka byly započaty 16. března a dokončeny 20. srpna roku 1891, kdy byla rozhledna slavnostně otevřena.\n\n5. 7. 1938 vypukl na vrcholu rozhledny požár, jehož příčinou byl zřejmě elektrický zkrat ve výtahové kabině. Evakuováno bylo sto návštěvníků rozhledny. Hašení požáru bylo vzhledem k výšce rozhledny komplikované, ale po půl hodině se hasičům podařilo požár dřevěné konstrukce pod oplechovanou střechou uhasit. Do poloviny srpna 1938 byla rozhledna opravena a zpřístupněna veřejnosti.\n\nBěhem své návštěvy okupované Prahy (15. až 16. března 1939) vyslovil Adolf Hitler přání, aby byla Petřínská rozhledna zbourána, jelikož údajně kazila výhled z Pražského hradu. Přání ale nebylo nikdy během okupace vyhověno.\n\n1. května 1953 byl na rozhledně uveden do provozu televizní vysílač. Tehdy byl zrušen výtah, aby tubus vyplnily kabely a napáječe. Kabina v prvním patře také začala sloužit spojům, kterým byla celá věž předána. Místo královské koruny byla na vrchol umístěna televizní anténa a později anténní nástavec tubusu. V 60. letech 20. století byly na vrcholu rozhledny umístěny další vysílací antény pro televizní a rozhlasové vysílání. V září 1979 byla rozhledna uzavřena pro veřejnost pro špatný technický stav. Rozhledna byla po nejnutnějších opravách znovu otevřena v květnu 1991, kdy se ke 100. výročí Zemské jubilejní výstavy konala Všeobecná československá výstava. Roku 1992 skončilo vysílání televize, zůstaly pouze rozhlasové vysílače. V roce 1998 převzala správu rozhledny Pražská informační služba a v následujícím roce započala generální rekonstrukce rozhledny, kterou realizovala společnost Excon, specializující se na ocelové konstrukce. Rozhledna byla znovu otevřena 24. března 2002. \n\nOdstranění televizního vysílače umožnilo uvolnění tubusu výtahu a jeho rekonstrukci. Nový výtah byl uveden do provozu v roce 2001, jeho kapacita je šest osob a je možno ho využívat pouze v doprovodu zaměstnance. Také místo dřívějšího obedněného balkonu ve výšce 20 metrů vznikl ochoz přístupný i turistům na invalidním vozíku. Nově vybudované přízemí obsahuje vstupní halu, bufet a expozici Klubu českých turistů. \n\nV podzemních prostorách rozhledny byla do března roku 2012 umístěna výstava artefaktů spojených s životem Járy Cimrmana. Od dubna roku 2012 do ledna 2013 se ve stejných prostorách nacházela interaktivní výstava Igráčků. \n\nOd srpna roku 2009 převzala od Pražské informační služby správu Petřínské rozhledny i dalších věží společnost Mark2 Corporation Czech (dříve ABL). Ve správě MC.C byly věže až do 20. ledna 2013, kdy správu převzalo Muzeum hlavního města Prahy.\n\nOd března 2013 je zde umístěna výstava stavebnice Merkur. V suterénu rozhledny je umístěno také několik panelů mapujících historii Klubu českých turistů a historii rozhledny. Několik historických fotografií rozhledny je k nalezení ve vstupní kruhové hale; na plošině ve dvaceti metrech se nacházejí historické kresby výhledů z rozhledny s popisem.\n\nRozhledna má 11 metrů hluboké základy a na nich stojí 63,5 metrů vysoká ocelová konstrukce vážící 175 tun. Jádrem konstrukce je osmiboký tubus, v němž je umístěn výtah; okolo něj se vinou dvě točitá schodiště s 299 schody – jedno pro chůzi nahoru, druhé pro chůzi dolů. Celková výše rozhledny je 65,5 m. Rozhledna má dvě vyhlídkové plošiny, horní je ve výšce 55 metrů.\n\nKromě rozhledu na panoráma Prahy včetně blízkého Pražského hradu se z rozhledny otevírá za jasného počasí daleký rozhled po Čechách. Na severu lze spatřit Říp a České středohoří, na severovýchodě je vidět masiv Krkonoš. Na jihovýchodě je rozhled poměrně omezený, protože jej uzavírají Brdy.\n\n\n"}
{"id": "77135", "url": "https://cs.wikipedia.org/wiki?curid=77135", "title": "Precedence", "text": "Precedence\n\nV aritmetice a algebře jsou používána různá pravidla, která určují pořadí, v jakém se vyhodnocují operace ve výrazu. Priorita, s jakou se vyhodnocuje daná operace, se nazývá precedence.\n\nPrecedence každé operace je otázkou vzájemné domluvy - konvence. Nelze ji nijak matematicky odvodit.\n\nPrecedenční pravidla používají při vyhodnocování výrazů různé programovací jazyky a moderní elektronické kalkulátory.\n\nObvyklé pořadí, ve kterém se vykonávají operace ve složitějším výrazu, je v následující tabulce\n\nPokud ve výrazu nejsou žádné závorky, provádí se nejprve umocňování a odmocňování. Vícenásobné exponenty se vyhodnocují zprava doleva.\nPak se provádí násobení a dělení, zleva doprava, nakonec pak sčítání a odečítání, také zleva doprava.\n\nPokud jsou ve výrazu závorky, provádí se vyhodnocování výrazu od obsahu nejvnitřejší závorky a směrem ven.\n\nVětšina programovacích jazyků vyhodnocuje pořadí operací podle následující tabulky:\n\nPříklady:\n\n"}
{"id": "77139", "url": "https://cs.wikipedia.org/wiki?curid=77139", "title": "Vítání jara", "text": "Vítání jara\n\n\"Vynášení smrti\" a vítání jara je západoslovanský lidový zvyk pocházející z předkřesťanské éry. Jeho ústředním prvkem je slaměná figura oblečená v ženských šatech, známá pod četnými jmény jako například Morana, Morena, Marzana, Mařena, Smrt, Smrtka nebo Smrtholka. Formy jména Morana jsou užívány především na východě. Rituál se zpravidla koná na Smrtnou neděli, ale také na neděli Družebnou a Květnou. V Lužici se konal na Družebnou neděli. Slavnost byla také známa v některých německých oblastech, například ve Francích, Durynsku a Sasku.\n\nPodobné rituály pohřbívání či spalování různých figur se provádějí také během masopustu, týká se to například českého Bakcha nebo ruské Maslenice. V období letnic je zase v Rusku pohřbíván Kupalo nebo Kostroma, u jižních Slovanů German či Kalojan. Jarní vynášení smrti bylo u východních a jižních Slovanů nahrazeno oslavami jara na sv. Jiří, na kterých se více podepsal křesťanský vliv. Římskou obdobou rituálu byla slavnost Argei.\n\nFiguru Smrtky vytvářely dívky z došku a oblékaly ji do ženských šatů nebo ovinuly do hadrů, figura byla také různě zdobena, například stuhami nebo kraslicemi. Z barev se používala především bílá a černá. Poté byla nastrčena na tyč, či prostě vzata do rukou. Jinde byla dělána z tyče obalené slámou.\n\nSmrt je vynášena z vesnice za zpěvu obřadních písní a poté vhozena do vody či do příkopu, pálena nebo zakopávána do země. Poté se všichni rozutekli a věřili, že ten kdo doběhne do vesnice poslední, do roka zemře. Součástí slavnosti bylo také koledování. Házení do vody naznačuje, že nejspíše nejde o zničení Smrti a Zimy, ale pouze o její poslaní zpět do podsvětí, do kterého je vodní tok branou.\n\nV Lužici byla \"smjerć\" oblečena do košile člověka, který ve vesnici zemřel jako poslední a závoje poslední nevěsty. Figuru nesla nejsilnější dívka a ostatní po ní házeli klacky a kameny. Někdy byla Smrt místo do vody házena na pozemek sousední vesnice, což vedlo ke konfliktům.\n\nNa Moravě a ve Slezsku oblékali chlapci i Mařocha, mužskou figuru. Jedná se patrně o pozdější přídavek.\n\nNejstarší písemná zmínka pochází z roku 1366 kdy synoda v Praze popisuje zvyk vynášet na jaře z obce postavu, představující smrt, za doprovodu zpěvů a her ji přinést k řece, kde je za velkého křiku utopena a lidé se jí vysmívají, že už jim uškodit nemůže. Ze zápisu vyplývá velká oblíbenost obyčeje, a to jak mezi laiky, tak duchovenstvem. Popěvky a rituály doprovázející tento zvyk odsoudila synoda jako pověrečné a přikázala kněžím, aby těm, jenž se ho účastní, zabránili v přístupu ke svátostem, dokud jim arcibiskup nestanoví vhodnou pokutu. Podobné zápovědi byly vydány i v roce 1384.\n\nZ roku 1420 pochází zpráva z Polska o vynášení smrti na Bílou neděli a na konci 15. století zmínil kronikář Długosz topení model Dziewany a Marzany, které ztotožnil s římskými bohyněmi Dianou a Cererou. Zvyk také mylně spojil s kácením model po křtu knížete Měška.\n\nV 15. století se objevil pod vlivem Długosze v českých zemích názor, že se jedná o zvyk převzatý z Polska a tento názor přetrvával až do 19. století. Václav Hájek z Libočan ve své Kronice České vydané roku 1541 píše:\n\n\"Když Mieska, syn Zemanislava, knížete polského, Dobravku, dceru knížete českého sobě zasnoubil, křest svatý a s ním jméno Měčislava přijal, \"tu slavné bylo učiněno hodování, lid pak obecný obojího pohlaví po malém čase, rozkázáním Měčislavový, všecky modly dřevěné spálil a kamenné do vody vmetal a křest svatý na se přijímal s velikým náboženstvím. Ještě až do dnešního dne u Veliké Polště toho na památku činí děti v Družebnú neděli, udělajíce jako obraz, nesú jej na dlúhem dřevě a někdy jej na vozečku vezú a přijdúce k vodě i tam jej uvrhnú a odtud rychle domuov běží.\"\n\nPostupně začala důležitost rituálu upadat a už v 19. století měl zpravidla podobu her mládeže. V Čechách byla jeho kontinuita přerušena, jeho obnově se však věnují folklórní a rodnověrské skupiny. Výjimkou jsou Suchovršice v okrese Trutnov, kde existuje nepřerušená tradice vynášení Smrti celou vesnicí, doplněná o vynášení druhé figury – Smrťáka. Rituál je kontinuálně prováděn v některých oblastech Moravy, například na Přerovsku.\n\nSoučástí vynášení smrti bylo také přinášení nového léta, ozdobeného stromu podobného máji, nazývaného líto, letečko nebo májíček. V Polsku je nazývána Dziewanna. Vytváří se ze zeleného stromu či ratolesti zdobeného obarvenými vajíčky, stužkami, kokardami, řetízky, papírovými holubičkami a dalšími ozdobami především v červené a zelené barvě. Někdy je líto nahrazováno symbolickou panenkou nošenou v rukou, která se uchovávala na příští rok. Některé formy líta zase mají kulovitou podobu, což odkazuje na solární symboliku. Tento zvyk se v některých oblastech zachoval déle než samotné vynášení smrti.\n\nI přinášení léta bylo doprovázeno zpěvy. Nejstarší zaznamená forma popěvku se objevila v Hospodářském kalendáři Partliciově z roku 1617 a zní:\nTato píseň se zpívala ještě v 19. století.\n\n\n"}
{"id": "77141", "url": "https://cs.wikipedia.org/wiki?curid=77141", "title": "Anglo-zanzibarská válka", "text": "Anglo-zanzibarská válka\n\nAnglo-zanzibarská válka bylo ozbrojené střetnutí, které vypuklo mezi Velkou Británií a Zanzibarem 27. srpna 1896. S dobou trvání 38 minut je považováno za nejkratší zaznamenanou válku v lidské historii.\n\nVálka vypukla poté, co 25. srpna zemřel Sultán Hamad bin Thuwaini, který dobrovolně spolupracoval s britskou koloniální administrativou a jeho synovec, Khalid bin Bargash, uchvátil moc státním převratem. Protože Britové upřednostňovali jiného kandidáta, Hamuda bin Muhammeda, o kterém se domnívali, že bude snadněji ovlivnitelný, přikázali Bargashovi, aby abdikoval. To ale Bargash odmítl a místo toho shromáždil armádu o 2800 mužích a v přístavu zakotvil ozbrojenou jachtu HHS \"Glasgow\" bývalého sultána. Zatímco Bargashovy jednotky opevňovaly palác, královské námořnictvo shromáždilo v přístavu před palácem pět válečných lodí (tři moderní křižníky – pancéřový křižník třídy \"Edgar\" HMS \"St George\", chráněný křižník třídy \"Pearl\" HMS \"Philomel\", křižník třídy \"Archer\" HMS \"Racoon\" a dva dělové čluny HMS \"Thrush\" a HMS \"Sparrow\"). Britové také vylodili několik jednotek námořní pěchoty, aby podporovaly „loajální“ pravidelnou zanzibarskou armádu, která čítala 900 mužů ve dvou praporech pod velením \"generála Lloyda Mathewse\", bývalého poručíka královského námořnictva.\n\nI když se sultán snažil na poslední chvíli vyjednávat o míru prostřednictvím amerických zástupců na ostrově, zahájily, po vypršení ultimáta, v 9 hodin ráno 27. srpna lodě královského námořnictva palbu na sultánův palác. Poté co se palác začal pod palbou rozpadat a ztráty rychle narůstat, utekl sultán na německý konzulát, kde mu byl poskytnut azyl. Ostřelování bylo zastaveno po pouhých 45 minutách, během nichž byla potopena jachta \"Glasgow\" a konflikt se stal známým jako Nejkratší válka v dějinách.\n\nBritové požadovali, aby jim Němci bývalého sultána vydali, ale ten 2. října uprchl na moře a v následujících letech žil v exilu v Dar es Salaamu, kde ho v roce 1916 Britové zajali. Později mu bylo dovoleno žít v Mombase, kde roku 1925 zemřel.\n\n"}
{"id": "77143", "url": "https://cs.wikipedia.org/wiki?curid=77143", "title": "Human Traffic", "text": "Human Traffic\n\nHuman Traffic je film z roku 1999 režiséra Justina Kerrigana, který je zároveň autorem scénáře. Popisuje zážitky skupiny přátel během jednoho víkendu.\n\nJip (John Simm) pracuje v obchodě s oblečením a je sexuální paranoik. Žije pouze pro víkendy, které tráví se svými přáteli a drogami. Film popisuje události během takového jednoho víkendu. Jip, Koop, Nina (Koopova přítelkyně), Lulu a Moff jdou strávit páteční noc do klubu v Cardiffu. Během noci se Jip a Lulu dají dohromady a vyspí se spolu; Moff diskutuje se svým novým známým film Hvězdné války, ve kterém nachází jako hlavní motiv drogy a Koop vyčítá Nině její časté flirtování. Film končí 'romantickým' tancem Jipa a Lulu na ulici.\n\nHudba je důležitou součástí filmu. Ve filmu jsou slavné songy 90. let (CJ Bolland, Aphrodite, Fatboy Slim, Orbital a Primal Scream).\n\n"}
{"id": "77145", "url": "https://cs.wikipedia.org/wiki?curid=77145", "title": "Niels Henrik Abel", "text": "Niels Henrik Abel\n\nNiels Henrik Abel (5. srpna 1802, Nedstrand – 6. dubna 1829, nedaleko Arendalu) byl norský matematik, který významně ovlivnil funkcionální analýzu. Známý je svým důkazem nemožnosti obecného řešení rovnic pátého stupně pomocí vzorců s odmocninami.\n\nPo Abelovi se nazývá řada matematických pojmů. Např.: Abelova grupa, Abelova sumace, Abelovo kritérium.\nV roce 2002 po něm byla pojmenována Abelova cena.\n\nAbel se narodil do rodiny norského luterského pastora. Jeho otec měl taktéž doktorát z filosofie a teologie. Aktivním pastorem byl i jeho děd. Otec byl rovněž politikem, který se stal poslancem parlamentu poté, co se po porážce Napoleona Norsko vymanilo z područí Dánska. Nakonec však podlehl alkoholismu a roku 1820 zemřel.\nV roce 1815 začal Abel studovat katedrální školu v Oslu. V roce 1818 upozornil na svůj talent brilantním řešením problémů, které předložil matematik Bernt Holmboe. Ten si všiml jeho velkého nadání a od té doby si ho vzal do péče. Dával mu různé úkoly a půjčoval mu spisy Eulera a Lagrangea. Po smrti jeho otce rodina ztratila finanční příjem, ale malá státní penze a finanční podpora Holmboea a jeho přátel mu umožnila roku 1821 nastoupit na univerzitu v Oslo. Profesoři, vzhledem k jeho tíživé finanční situaci, pro něho pořádali sbírky a poskytovali mu střídavě zaopatření ve svých rodinách. Abel školu dokončil již roku 1822. Jeden z profesorů mu dokonce poskytl větší sumu peněz, aby mohl odjet do Kodaně, kde se setkal např. s dánských matematikem Degenem a dalšími, což výrazně pomohlo v rozvoji jeho práce.\n\nPo návratu z Dánska začal usilovat o finanční prostředky na cestu do Francie a Německa, kde by se, jak doufal, mohl seznámit s dalšími předními matematiky tehdejší doby a pokračovat ve své práci. Místo toho však zatím získal zdroje, aby mohl zůstat v Oslu, a tak se po následující dva roky učil německy a francouzsky. Mezitím Abel vydal svou první významnější práci – \"Mémoire sur les équations algébriques ou on démontre l'impossibilité de la résolution de l'équation générale du cinquième degré\" (Rozprava o rovnicích, v které je dokázána nemožnost obecného řešení rovnic pátého stupně). Tato práce byla v obtížně srozumitelné formě, neboť Abel se snažil co nejvíce šetřit papírem pro nákladnost tisku. Rovnicemi pátého stupně se Abel zabýval již dříve a dokonce si jeden čas myslel, že objevil vzorec pro obecné řešení. Po konzultacích s Degenem, který mu doporučil výsledky důkladněji prověřit, však zjistil, že jeho úvahy byly chybné. Degen Abela taktéž nasměroval k zájmu o eliptické funkce.\n\nPo získání vládního dvouletého stipendia mohl Abel konečně odjet do zahraničí, jak si přál. V Berlíně se seznámil se stavebním inženýrem Augustem Leopoldem Crellem, který začal vydávat svůj vědecký časopis, v jehož 1. svazku (1826) již otiskl Abelovy práce. Po šesti měsících strávených v Berlíně se Abel dostal do Freiburgu, kde dosáhl svých skvělých výsledků na poli teorie funkcí, pokračoval dál přes Prahu a Rakousko na sever Itálie a nakonec do Paříže. V Paříži strávil deset měsíců, během nichž se seznámil s předními francouzskými matematiky. Jelikož však jeho práce mezi nimi byla sotva známa a Abel pro svou skromnost sám sebe nepropagoval, finanční problémy, od kterých nikdy neměl pokoj, ho donutily k návratu zpět do Norska.\n\nBěhem pobytu v Paříži se Abel nakazil tuberkulózou. Na Vánoce roku 1828 jel na saních navštívit svoji snoubenku do Frolandu. Během této cesty se jeho zdravotní stav vážně zhoršil, ale díky dočasnému zlepšení mohl pár strávit společné prázdniny. A. L. Crelle se ve stejnou dobu zatím snažil Abelovi najít místo v Berlíně – podařilo se mu zařídit místo na universitě. Abel nikdy v životě neměl zaměstnání. V den, kdy Crelle odesílal z Berlína zprávu o získání profesury, byl Abel již dva dny po smrti.\n\n\n\n"}
{"id": "77147", "url": "https://cs.wikipedia.org/wiki?curid=77147", "title": "Martinik", "text": "Martinik\n\nMartinik (francouzsky Martinique) je zámořský region a zámořský departement Francie (č. 972), ležící na stejnojmenném ostrově v Karibském moři. Je součástí souostroví Malých Antil a nachází se mezi ostrovy Dominika a Svatá Lucie. Hlavním městem ostrova je Fort-de-France. Ostrov má rozlohu 1128 km², v roce 2009 na něm žilo 396 404 obyvatel a hustota osídlení dosahovala hodnoty 351 obyvatele na km². Žije zde 90 % černochů, 5 % bělochů a 5 % jiných etnik. Úředním jazykem je francouzština, používá se zde však i antilská kreolština.\n\nPrvními Evropany, kteří narazili na Martinik, byli námořníci Kryštofa Kolumba. 15. června roku 1502 zde námořníci našli jen hrstky karibských indiánů, kteří ostrov nazývali \"Madinina\", tedy \"ostrov květin\". Příliv kolonistů tradiční domorodou kulturu brzy smetl ze světa.\n\nNa počátku 17. století osídlili ostrov francouzští zemědělci. Vylodili se na severozápadě ostrova v roce 1635 pod vedením kapitána d’Esnambue. Tady založili osadu Saint-Pierre, která se brzy stala hlavním městem země. Vzhledem k úrodnosti krajiny začaly nově založené cukrové plantáže velmi prosperovat a bylo potřeba stále více pracovních sil na jejich obdělání. Proto vydal král Ludvík XIII. 31. října 1636 povolení k dovážení otroků z Afriky. Jejich potomci dodnes tvoří většinu martinického obyvatelstva. Kolonizátoři rychle vybudovali několik velkých center obchodu. V roce 1640 vznikl přístav a dnešní hlavní město Fort-de-France. Cukrové plantáže vynášely více a více a bylo tedy třeba rozjet námořní obchod. V roce 1685 byl formulován Colbertův zákon, podle jehož 60 článků se s otroky zacházelo až do roku 1848.\n\nObdobí mezi lety 1794 až 1815 se neslo ve znamení britské okupace. Britové měli zájem o úrodnou půdu Martiniku, a proto se ji několikrát pokusili ukořistit. Pro obchodníky byla spolupráce s Brity velmi výhodná, protože jim rozšířila odbytiště o britský trh. V roce 1815 byl ostrov znovu předán do rukou Francie. Největší vliv měl v té době francouzský ministr Victor Schoelcher, který v roce 1848 podepsal dekret rušící otroctví. Dodnes je oslavován jako jeden z národních hrdinů.\n\nZásadní měrou ovlivnila prosperitu ostrova přírodní katastrofa z roku 1902. 8. května zničil výbuch sopky Mont Pelée celé hlavní město Saint Pierre. Katastrofa si vyžádala takřka 30 000 životů. Krátce na to byl hlavním městem uznán přístav Fort-de-France. 19. května 1946 byl Martinik oficiálně uznán francouzským zámořským departmentem.\n\nV roce 2007 došlo u ostrova k mohutnému zemětřesení o magnitudě 7,4.\n\nNejvyšším správním orgánem ostrova je 51členný \"Assemblée de Martinique\" (parlament), který byl ustanoven 1. ledna 2016 a který spravuje záležitosti jak na úrovni regionu, tak i departementu. Přenesení regionálních a departementních pravomocí na tento parlament znamená, že v rámci administrativně-správního dělení Francouzské republiky má Martinik postavení tzv. \"collectivité territoriale unique\" (volný český překlad \"jednotné územní společenství\").\n\nAdministrativně je ostrov rozdělen do 4 arrondisementů, které se dále dělí na 34 obcí. Arrondisementy slouží především k administraci voličů a statistice a nemají žádné zastupitelstvo, zatímco obce jsou samosprávné s voleným zastupitelstvem (obecní rada). Do reformy kantonů v roce 2014 existovalo na ostrově 45 kantonů.\n\nHlavou Martiniku, který je plnoprávnou součástí Francie, je francouzský prezident. Martinik má 4 zástupce v dolní komoře francouzského parlamentu (Národní shromáždění) a 2 v horní komoře (Senát). Ostrov je jedním z nejvzdálenějších regionů Evropské unie.\n\n"}
{"id": "77152", "url": "https://cs.wikipedia.org/wiki?curid=77152", "title": "Jan XVIII.", "text": "Jan XVIII.\n\nJan XVIII., rodným jménem Giovanni Fasano, resp. Fasanius (, Řím – červen nebo červenec 1009, Řím) byl papežem od prosince 1003 nebo od ledna 1004 až do roku 1009, kdy abdikoval a krátce nato zemřel.\n"}
{"id": "77153", "url": "https://cs.wikipedia.org/wiki?curid=77153", "title": "Asia", "text": "Asia\n\nAsia může mít více významů:\n\n"}
{"id": "77154", "url": "https://cs.wikipedia.org/wiki?curid=77154", "title": "Sergius IV.", "text": "Sergius IV.\n\nSergius IV., rodným jménem Pietro Martino Boccapecora (??, Řím – 12. května 1012, Řím) byl papežem od 31. července 1009 až do své smrti.\n"}
{"id": "77156", "url": "https://cs.wikipedia.org/wiki?curid=77156", "title": "Benedikt VIII.", "text": "Benedikt VIII.\n\nBenedikt VIII. († 9. duben 1024) se původně jmenoval Theophylactus a byl z rodu hrabat tusculských. Papežem byl zvolen roku 1012. V roce 1020 v Bamberku vysvětil chrám sv. Štěpána.\n"}
{"id": "77157", "url": "https://cs.wikipedia.org/wiki?curid=77157", "title": "Bospor", "text": "Bospor\n\nBospor (v antice známý jako \"Bospor Thrácký\" nebo \"Bospor Cařihradský\") je průliv mezi Černým a Marmarským mořem na severozápadě Turecka. Tvoří také část hranice mezi Evropou a Asií. Je dlouhý 31 kilometrů, v nejužším místě široký 700 metrů a s nejmělčí hloubkou 13 metrů. Po obou březích se v jižní části rozkládá město Istanbul. Průliv je překlenut třemi silničními mosty.\n\nNázev je odvozen od řeckého \"Bosporos (Βόσπορος)\". Je to složenina slov \"βοῦς\" (Bous – kráva) a πόρος (Poros – brod), tedy \"Kravský brod\". Podle řecké mytologie se bůh Zeus zamiloval do Íó. Když je přistihla manželka Héra, proměnil Zeus Íó v krávu a ta během dlouhé cesty překročila i průliv mezi Evropou a Asií. Podle ní je také pojmenováno Jónské moře. Dříve se používal i název \"Thrácký Bospor\" pro odlišení od Kimmerského Bosporu (dnes Kerčský průliv). Podle Bosporu byl pojmenován průliv Východní Bospor u Vladivostoku.\n\nV roce 1997 byla publikována teorie amerických geologů Waltera Pitmana a Williama Ryana z Kolumbijské univerzity, že průliv vznikl asi 5600 let př. n. l., kdy se vysoká hladina Středozemního moře dostala přes Bospor do níže položeného velkého sladkovodního jezera, kde je dnes Černé moře. Rozdíl mezi hladinami byl 140–160 metrů a jejich vyrovnání trvalo asi 40 let. V té souvislosti poklesla i hladina světových moří o 30 cm.\n\nPrůliv byl vždy významným strategickým místem. V roce 667 př. n. l. zde kolonisté z řecké Megary založili město Byzantion a kontrolovali tak veškerý obchod s Černomořím a do značné míry i mezi Evropou a Asií. Během řecko-perských válek město obsadil perský král Dareios I. a při tažení proti Skytům nechal podle Hérodota přes Bospor z lodí postavit provizorní most, přes který údajně přešlo až 700 000 mužů jeho armády. V roce 478 př. n. l. Byzantion zpět dobyli Řekové. Kolem roku 340 př. n. l. se o jeho dobytí pokoušel Filip II. Makedonský, později bylo samostatné a po makedonských válkách se připojilo k Římské říši. 11. května 330 zde císař Konstantin I. Veliký začal budovat nové město Konstantinopol jako druhé hlavní sídlo Římské říše. V roce 395 se Konstantinopol stala hlavním městem Byzantské říše.\n\nBospor je jedinou námořní přístupovou cestou Ruska z černomořských přístavů do Středozemí. V novodobé historii se proto několikrát pokoušelo získat nad ním alespoň částečnou kontrolu. Na konci rusko-turecké války byla 3. března 1878 podepsána Sanstefanská mírová smlouva, která zaručovala svobodnou plavbu průlivem všem neutrálním lodím. Podle Sèvreské smlouvy z roku 1920 měl být Bospor spolu s Dardanelami demilitarizovanou zónou pod správou Společnosti národů. V roce 1923 musela být upravena Lausannskou smlouvou. Ta Turecku vrátila svrchovanost nad průlivy, ovšem muselo umožnit proplutí všem cizím lodím. Ani tuto smlouvu Turecko neakceptovalo. V současné době se režim v průlivech řídí dohodou z roku 1936 z Montreaux, kdy je zde uznávána mezinárodní lodní trasa, ale Turecko má možnost částečně omezit námořní provoz. Na konferencích během 2. světové války se Josif Stalin dožadoval poválečného zřízení sovětské základny v průlivu, přestože Turecko bylo neutrální země. Byl to jeden z důvodů, proč se Turecko rozhodlo vzdát své neutrality a v únoru 1945 vyhlásilo válku Německu. Do žádných bojových operací se však nezapojilo.\n\nPrvní most o délce 1 074 metrů, zvaný také \"Bosporský most\" nebo \"První Bosporský most\", byl přes Bospor postaven v roce 1973. V červenci 1988 byl asi 5 km severně od prvního mostu otevřen \"most sultána Mehmeda Dobyvatele\" dlouhý 1 090 metrů. 26. srpna 2016 byl uveden do provozu třetí a nejsevernější most sultána Selima Hrozného s osmiproudou silnicí a železnicí s délkou 2 164 metrů pojmenovaný po sultánu Selimu I.\n\nV říjnu 2013 byl otevřen 13,7 km dlouhý železniční tunel \"Marmaray\" v hloubce 55 metrů, který propojuje dříve oddělené části istanbulského metra a železniční sítě. V roce 2012 byl postaven Bosporský vodní tunel dlouhý 5 551 metrů, který zásobuje evropskou část Istanbulu vodou z Düzcské provincie.\n\nV posledních letech je Bospor důležitý pro transport ropy, která se exportuje z Novorossijska a dalších přístavů do západní Evropy a USA. Během roku propluje průlivem až 53 000 lodí. Silné proudy jsou hlavní příčinou dopravních nehod. Při proplouvání musí každá loď 12krát prudce změnit kurz. V letech 1953–2002 zde bylo 461 lodních nehod. K největšímu neštěstí došlo v 14. března 1994, kdy kyperský tanker Nassia přepravoval z Ruska do Itálie 56 000 tun ropy. V severní části průlivu se střetl s lodí Ship Broke a do moře se dostalo 20 000 tun ropy. Při nehodě zemřelo 28 lidí. Ropa hořela pět dní, způsobila ekologickou katastrofu a Bospor musel být uzavřen. Při nehodě rumunského ropného tankeru v roce 1979 zahynulo 41 lidí.\n\nBosporský průliv je pro námořní dopravu považován za jeden z nejnebezpečnějších na světě. V roce 2011 turecký premiér Erdoğan oznámil záměr vybudovat bezpečnější průplav podél Bosporu na evropské části pevniny. Více než 40 km dlouhý průplav má být 150 metrů široký a jeho výstavba má být ukončena v roce 2023 při příležitosti 100. výročí založení Turecké republiky.\n\n"}
{"id": "77158", "url": "https://cs.wikipedia.org/wiki?curid=77158", "title": "Nabídka a poptávka", "text": "Nabídka a poptávka\n\nNabídka a poptávka (anglicky \"supply and demand\") je základní teorie mikroekonomie o vztahu mezi poptávkou a nabídkou na trhu, definovaná Alfredem Marshallem. Pokouší se vysvětlit a předpovědět změny v ceně a množství zboží na konkurenčních trzích. Tento model je první aproximací pro popis dokonale konkurenčního trhu. Tvoří jeden z nejzákladnějších principů moderních ekonomických škol. \n\nMarshallovy nůžky je grafická reprezentace nabídky a poptávky.\n\nStandardně je množství (quantity) reprezentováno na ose x a cena (price) na ose y. Determinanty nabídky a poptávky mimo cenu zboží nejsou v grafu zastoupeny, proto jsou změny hodnot těchto proměnných znázorněny posunem křivek nabídky a poptávky. Naopak změny cen zboží jsou znázorněny pohyby podél nezměněných křivek nabídky a poptávky.\n\nObě křivky se protínají v bodě (E), který nazýváme rovnovážný bod, kdy D = S. Tak získáme rovnovážnou cenu a jí odpovídající rovnovážné množství statků. Je to takový stav na trhu, kdy vše, co se vyrobí se i prodá. To je samozřejmě stav ideální. Výrobci dopředu neznají rovnovážnou cenu a jí odpovídající ideální množství vyrobeného zboží pro trh.\n\nPokud dají výrobci příliš nízkou tržní cenu, hovoříme o převisu poptávky nad nabídkou.\n\nPokud dají výrobci příliš vysokou tržní cenu, hovoříme o převisu nabídky nad poptávkou.\n\nNabídka (značí se S od angl. \"supply\") je funkce, která ukazuje závislost nabízeného množství statku na jeho ceně. Popisuje ji nabídková křivka. Nabídka je nejčastěji reprezentována rostoucí funkcí.\n\nDruhy nabídky:\n\nNabídku ovlivňuje:\n\nPoptávka (značí se D od angl. \"demand\") je funkce, která ukazuje závislost poptávaného množství statku na ceně (tato závislost je znázorňována pomocí křivky poptávky). Poptávka je popisována poptávkovou křivkou, která je vyjádřena klesající funkcí.\n\nDruhy poptávky:\n\nPoptávku ovlivňuje:\n\no  Pružná – reaguje na změnu ceny = spotřební zboží (restaurace, oblečení…)\n\no  Nepružná – nereaguje na změnu ceny = potraviny, energie (se změnou ceny zboží se poptávka nemění\n\n\n\n\n\n\nBez ohledu na to, zda sledujeme individuální, agregátní či dílčí nabídku nebo poptávku, můžeme vyvodit následující zákony trhu:\n\n\nPomocí zákonů nabídky a poptávky vysvětlujeme, jak se v zásadě chovají na trhu prodávající a kupující a následně jsme schopni vysvětlit mechanismus tvorby cen na trhu za podmínek, že jsme v prostředí dokonalé konkurence (tzn. že na trhu neexistují monopoly a jediný nám zohledňovaný parametr ovlivňující o koupi zboží je cena) a sledujeme trh určitého zboží za celé národní hospodářství.\n\nPosuny křivky:\n\n\no  D = zvedla se poptávka (posun křivky doprava) -> je vyšší cena, ale i více zboží\n\n-  zvýšení platů, něco je módní, nebo se daří ekonomice (zvýšil se můj kupní fond) -> zvýšení množství poptávaného a s tím i zvýšení rovnovážné ceny\n\no  D = snižuje se poptávka po něčem -> méně boží, nižší cena\n\n-  kvůli krizi, nezaměstnanosti, výprodeje, starší zboží, po sezóně\n\no  S = roste nabídka -> zvyšuje se množství, snižuje se cena (konkurence, přehřátá ekonomika)\n\n-  Když je přebytek (nadvýroba, úrodný rok)\n\no  S = zmenšuje se množství nabízeného -> roste cena\n\n-  Když je neúroda, krachy firem, nedostatkové zboží, luxusní zboží\n\nElasticita ceny udává jaká je změna množství oproti ceně.\n\nElasticita v bodě je vyjádřena vzorcem :\nformula_1\n\nformula_2 — cenově neelastická cena — příliš nízká cena\nformula_3 — cenově elastická cena — příliš vysoká cena\nformula_4 — jednotková elasticita — optimální poměr mezi cenou a množstvím\n\nCitlivost určitého statku na jeho cenu → definuje se jako procentuální změna nabízeného množství určitého statku při změně ceny o 1 %.\n\n\n\nMěří změny poptávaného množství vyvolané změnou ceny. Graficky elasticitu vyjadřuje sklon poptávky – čím je poptávka strmější tím je méně elastická, naopak čím méně je poptávka elastická tím plošší křivka je.\n\nCenová elasticita poptávky udává vztah mezi procentní změnou změnou množství statku a procentní změnou ceny. Je-li větší než jedna (=elastická poptávka), pak zvýšení ceny povede k růstu výdajů na daný statek.\n\n\n\n\n\n\nKe změně poptávky dochází ze čtyř důvodů: změna preferencí spotřebitele, změna jeho důchodu, změna ceny komplementu a změna ceny substitutu.\n\nVýrobce ke svému rozhodování znát ne tržní poptávku, ale poptávku po svém zboží – ta je elastičtější než tržní poptávka\n\nKupující navzájem o zboží konkurují a jejich vzájemná konkurence žene cenu vzhůru. Cena, kterou jsou kupující maximálně ochotni platit, je dána jejich mezním užitkem. \n\nI na straně nabídky je mnoho prodávajících, kteří si navzájem konkurují. Jejich konkurence naopak tlačí cenu dolů. Minimální cena, kterou jsou prodávající ochotni akceptovat, je ohraničena jejich mezními náklady.\n\nLze říci, že trh je v rovnováze, jsou-li v rovnováze všichni výrobci a spotřebitelé.\n\n\nRovnováha na dokonale konkurenčním trhu – MU = MC. Trh je v rovnováze, když se mezní užitek zboží rovná mezním nákladům na jeho výrobu.\n\nTržní rovnováha nastává v průsečíku křivky poptávky a křivky nabídky, neboť tam se poptávané množství právě rovná nabízenému množství, a na trhu tudíž nevzniká ani nedostatek, ani přebytek zboží. Tuto cenu nazýváme rovnovážnou cenou. Všechny ostatní ceny jsou nerovnovážné. Pro rovnovážnou cenu platí, že odráží současně mezní užitek spotřebitelů i mezní náklady výrobců.\n\nNa trhu mohou vzniknout dva typy nerovnováhy:\n\n\nRovnováha na trhu není neměnný stav – dochází ke změnám:\n\n\nV ekonomii rozlišujeme dva typy trhů:\n\n\nExistují čtyři podmínky dokonalého trhu. Když není jen jedna splněna, mluvíme již o trhu nedokonalém.\n\n\nPodle Hamida S. Hosseiniho, síla nabídky a poptávky byla částečně chápána několika muslimskými učenci, například Syrskému učenci ze 14. století Ibnovi Taymiyyahovi, který napsal: “Pokud se touha po zboží zvyšuje zatímco jeho dostupnost klesá, jeho cena se zvyšuje. Na druhou stranu, pokud se dostupnost zboží zvyšuje a touha po něm klesá, jeho cena se snižuje.”\n\nDílo Johna Locka z roku 1691 \"Some Considerations on the Consequences of the Lowering of Interest and the Raising of the Value of Money\" zahrnuje jednoznačný popis nabídky a poptávky a vztah mezi nimi. V tomto popisu je poptávka renta: “Cena jakékoli komodity stoupá nebo klesá v poměru k množství kupujících a prodávajících” a “to, co reguluje cenu zboží není nic jiného než množství v poměru k rentě.”\n\nNázev “nabídka a poptávka” poprvé použil James Denham-Steuart v jeho díle  \"Inquiry into the Principles of Political Economy\" v roce 1767. Adam Smith název použil v jeho knize \"The Wealth of Nations\" v roce 1776 a David Ricardo pojmenoval jednu kapitolu v jeho díle z roku 1817 Principles of Political Economy and Taxation “Vlivem nabídky a poptávky na cenu.”\n\nV díle \"Wealth of Nations\", Smith obecně předpokládal, že cena nabídky byla pevná, ale že její hodnota by se snížila se zvýšením jejího nedostatku, což bylo později nazváno jako zákon poptávky. Ricardo v díle \"Principles of Political Economy and Taxation\" důsledněji stanovil myšlenku předpokladů, které byly použity k sestavení jeho představy o nabídce a poptávce. Antoine Augustin Cournot jako první vyvinul matematický model nabídky a poptávky s diagramy v jeho díle \"Researches into the Mathematical Principles of Wealth\" z roku 1838.\n\nBěhem konce 19. století se objevila marginalistická myšlenková škola. Hlavní inovátoři tohoto přístupu byli Stanley Jevons, Carl Menger a Léon Walras. Klíčovou myšlenkou bylo, že cena byla udána podle subjektivní hodnoty zboží na okraji. Byla to podstatná změna od stanovení ceny nabídky podle Adama Smitha.\n\nFleeminga Jenkina ve své eseji “On the Graphical Representation of Supply and Demand,” z roku 1870 v rámci “introducing the diagrammatic method into English economic literature” publikoval první náčrt grafu nabídky a poptávky v angličtině včetně komparačních statiky z posunu nabídky nebo poptávky a uplatnění na trh práce. Tento model byl dále rozvíjen a popularizován Alfredem Marshallem v učebnici \"Principles of Economics\" z roku 1890.\n\n\n"}
{"id": "77159", "url": "https://cs.wikipedia.org/wiki?curid=77159", "title": "Jan XIX.", "text": "Jan XIX.\n\nJan XIX., rodným jménem \"Romanus,\" pocházel stejně jako bratr, Benedikt VIII., z rodu hrabat tusculských. I když byl laik, přijal všechny svátosti během jednoho dne i přes odpor kardinálů. (Zde však šlo o prestiž rodu Tusculů.) Ovšem, protože byl laik, jeho jméno se nikde v církevních spisech neobjevuje. Zemřel v listopadu roku 1032.\n"}
{"id": "77160", "url": "https://cs.wikipedia.org/wiki?curid=77160", "title": "Cena Thálie", "text": "Cena Thálie\n\nCena Thálie je ocenění udělované Hereckou asociací od roku 1993 nejlepším divadelním hercům. Je pojmenováno po múze komedie, Thálii. Jednotlivá ocenění jsou předávána během slavnostního večera vždy v březnu následujícího roku v historické budově Národního divadla v Praze, a to v přímém přenosu České televize.\n\nVýroční ceny jsou udělovány ve čtyřech kategoriích: \nVšechny 4 kategorie jsou udělovány zvlášť mužům a ženám (hercům, zpěvákům, tanečníkům a dalším divadelním umělcům). \n\nZvláštními cenami jsou ocenění za celoživotní mistrovství, za výrazný výkon mladého činoherního umělce do 33 let, v minulosti i případná nepravidelná zvláštní ocenění a za šíření divadelního umění v televizi.\n\nCílem Cen Thálie je zvyšovat prestiž českého divadelního umění a popularizovat umělce. Laureáty se mohou stát čeští občané nebo zahraniční umělci působící trvale v české inscenaci.\n\nUmělce za výkon v inscenaci uvedené v hodnoceném ročním období může na Cenu Thálie nominovat libovolný člověk (divák či odborník). Užší nominaci dvou až tří umělců navržených na ocenění vybírají odborné poroty. O definitivním laureátovi ceny rozhoduje Kolegium pro udělování Cen Thálie, v němž jsou každá odborná porota zastoupena předsedou a dalším členem a jehož počet doplňují významné osobnosti kulturního a společenského života. Jméno laureáta určí Kolegium v den udělování cen tajným hlasováním za přítomnosti notáře, v případě rovnosti hlasů rozhoduje hlas předsedy Kolegia.\n\nPředsedou Kolegia pro udělování Cen Thálie byl do roku skladatel prof. Jiří Hlaváč, poté ho vystřídal Zdeněk Barták.\n\nSložení kolegia pro udělení Cen Thálie za rok 2014: \n\n\"Pozn.: Číslice v závorce za jménem označuje, pokolikáté byl umělec Cenou Thálie odměněn.\"\n\nKolegium pro udělování Cen Thálie udílí i cenu pro mladé činoherce do 33 let, zvláštní cenu za mimořádné mistrovství v oblastech, které nejsou zahrnuty do základních kategorií a za šíření divadelního umění v televizi.\n\n"}
{"id": "77162", "url": "https://cs.wikipedia.org/wiki?curid=77162", "title": "Jaromír Vejvoda", "text": "Jaromír Vejvoda\n\nJaromír Vejvoda (28. března 1902, Zbraslav – 13. listopadu 1988 na Zbraslavi) byl český hudební skladatel a kapelník, autor po celém světě proslavené polky \"Škoda lásky\".\n\nVejvoda pocházel z muzikantské rodiny. Jeho děda a otec byli muzikanti, jako i otcovi čtyři bratři. Měl šest sourozenců, dalším muzikantem byl jeho bratr Václav.\n\nV šesti letech se Jaromír Vejvoda začal učit hrát na housle, ve čtrnácti letech na křídlovku, v patnácti se stal členem otcovy kapely, jejíž vedení převzal po návratu z vojenské služby a pro niž napsal celkem 82 skladeb.\n\nPo únoru 1948 byl donucen kapelu po dvaadvaceti letech rozpustit. Nastoupil jako skladník do továrny. Členové kapely přešli pod správu města Zbraslavi a hráli dál pod názvem \"Zbraslavanka\". Jaromír Vejvoda kapelu občas pohostinsky dirigoval.\n\nPozději žil v Teplicích, pak v Praze. Byl označován za krále dechové hudby. Vejvoda měl tři syny: Jaromíra, Jiřího a Josefa. Pomyslnou štafetu po něm převzal Josef, který se stal hudebníkem, skladatelem a kapelníkem. Jeho vnučka Zuzana je muzikálová herečka.\n\nNapsal celkem 82 skladeb. První z nich byla v roce 1927 polka \"Škoda lásky\", která se stala jedním z největších světových hudebních hitů 20. století. V roce 2000 zvítězila tato skladba v rozsáhlé anketě českého rozhlasu \"Hit století\". Další známé skladby jsou např. \"Hrajte, já ráda tancuju\" nebo \"Kdyby ty muziky nebyly\".\n\nPolku \"Škoda lásky\" složil pro kapelu na podzim roku 1927, tehdy jako \"Modřanskou polku\", do dnešní podoby ji překomponoval v roce 1929. V roce 1934 vyšla v nakladatelství \"Jana Hoffmana - vdova\", Vašek Zeman polku otextoval a nazval \"Škoda lásky\".\n\nV roce 1938 byla \"Škoda lásky\", jako \"Rosamunde\", v nahrávce akordeonisty Willi Glahého oceněna zlatou deskou za milión prodaných desek. V roce 1939 se polka dostala do USA, upravena Lewem Brownem a Wladimirem Timmem včetně anglického textu a názvu \"Beer Barrel Polka\". Do svého repertoáru ji převzali Andrews Sisters, orchestr Glenna Millera a mnozí další, mezi nimi i Benny Goodman nebo Billie Holiday.\n\n\"Beer Barrel Polka\" se za druhé světové války stala oblíbenou písní spojeneckých armád i československých letců v bitvě o Británii (\"Beer Barrel Polka, Roll out the Barrel, Here Comes the Navy\"). Hrála se ale téměř po celém světě a na obou stranách fronty (\"Rosamunde, Rosamunda\").\n\nV roce 1995 provázela kosmonauty raketoplánu Discovery. Použita byla i ve filmech \"Moře je náš osud\", \"Srdce v zajetí\", \"Nejdelší den\", \"Lidská komedie\", \"Nejlepší léta našeho života\", \"Obecná škola\", \"Nebeští jezdci\", \"Atentát\", \"Ročník 21\", \"Osud člověka\", \"Noc v Casablance\", \"Londýnský autobus\", v televizním seriálu \"MASH\", a dalších.\n\nV roce 1981 převzal Jaromír Vejvoda v Dortmundu cenu radia Luxemburg a stanice ZDF \"Zlatý lev\" za \"Škodu lásky\" jako jednu z 20 nejúspěšnějších lidových písní. V roce 1987 byl při příležitosti jeho 85. narozenin a 60. výročí vzniku \"Škody lásky\" v USA vydán aršík a poštovní razítko s názvem \"Beer Barrel Polka\", jehož součástí je notový zápis s částí anglického textu \"Roll out the Barrel\".\n\nV archivu rodiny Vejvodů, který spravují všichni tři synové společně, je zaregistrováno 14 různých názvů \"Škody lásky\" a 27 textů v různých jazycích.\n\n\n\n"}
{"id": "77163", "url": "https://cs.wikipedia.org/wiki?curid=77163", "title": "Beringův průliv", "text": "Beringův průliv\n\nBeringova úžina či Beringův průliv je přirozený průliv mezi asijským a severoamerickým kontinentem. Odděluje také Tichý oceán od Severního ledového oceánu. Průliv spojuje Beringovo a Čukotské moře. Je široký 88 kilometrů, hloubka dosahuje maximálně 52 metrů (jde tedy o šelfovou oblast). Průměrná hloubka se pohybuje mezi 30 až 50 metry.\n\nPrůliv prochází mezi Děžněvovým mysem na Čukotském poloostrově – nejvýchodnějším výběžkem Asie a Mysem prince Waleského na aljašském Sewardově poloostrově – nejzápadnějším výběžkem Ameriky. Uprostřed průlivu lze navštívit americko-ruské souostroví Diomédovy ostrovy.\n\nPrůliv je nazván na počest ruského mořeplavce a objevitele dánského původu Vituse Beringa, který se průlivem plavil v roce 1728.\n\nBěhem historie planety docházelo k markantnímu poklesu a nárůstu vodní hladiny, což se projevilo nejvýrazněji během ledových dob. Při poslední době ledové došlo k výraznému poklesu, který se projevil vystoupením souše v oblasti průlivu. Vzniklá souš nazývaná Beringie vytvořila spojnici mezi Asií a Amerikou, po které se dalo přejít suchou nohou. Relativně náhlý pokles vodní hladiny a roztání ledovců na kontinentu umožnilo migraci předchůdců původních obyvatel Ameriky. Nejstarší archeologické nálezy ukazují dobu zhruba přes 13300 lety.\n\nJako první ze známých evropských mořeplavců Beringovým průlivem proplul již v roce 1648 (tedy 80 let před Beringem) Semjon Ivanovič Děžňov. Kromě toho se Beringovi nepodařilo proplout celým průlivem a byl nucen omezit se pouze na obeplutí jeho jižní části, zatímco Děžňov překonal průliv ze severu na jih po celé jeho délce. Jeho jménem je nazván nejvýchodnější pevninský výběžek Asie - Děžněvův mys.\n\nExistují smělé plány na spojení Ruska a USA pomocí přemostění, či podkopání úžiny tunelem.\n\n"}
{"id": "77164", "url": "https://cs.wikipedia.org/wiki?curid=77164", "title": "OS", "text": "OS\n\nSpojení písmen O a S může mít různé významy:\n\n\n\n\n\n\n"}
{"id": "77165", "url": "https://cs.wikipedia.org/wiki?curid=77165", "title": "BbKontext", "text": "BbKontext\n\nbbKontext je název systému PPC kontextové reklamy na Internetu provozovaný firmou Internet Billboard. Původní název systému při spuštění (2004) byl EdWards, 1. února 2005 byl přejmenován na bbKontext, kvůli možné shodě názvů s podobným systémem AdWords společnosti Google, Inc..\n\nSystém bbKontext je v ČR poměrně rozšířený. Šlo první program, který nabízel možnost zobrazení a výdělku z reklamy i menším webům – konkurenční eTarget od zúčastněných webů vyžaduje poměrně vysokou návštěvnost. Výhodou je i propojení bbKontextu s výměnným reklamním systémem BillBoard, který je v ČR také poměrně dobře zavedený. \n\nKromě malých webů se v systému bbKontext nachází i některé větší weby, například České noviny, Finanční noviny a mnohé další.\n\nSystému bbKontext v ČR konkurují zejména následující systémy:\n\n\n"}
{"id": "77174", "url": "https://cs.wikipedia.org/wiki?curid=77174", "title": "Žesťový nástroj", "text": "Žesťový nástroj\n\nŽesťový nástroj (někdy též \"plechový nástroj\", nebo též hovorově jen \"žestě\", či \"plechy\") je dechový hudební nástroj (aerofon) obvykle vyrobený z mosazného plechu. Tón vzniká pomocí rtů hráče v nátrubku (náustku) nasazeným na nástroj, který je následně zesílen rozechvěním sloupce vzduchu.\n\nŽesťové dechové nástroje se dělí do dvou základních skupin podle mechaniky ladění na ventilové nebo pístové. Mezi žesťové nástroje patří:\n\nMezi žesťové/plechové nástroje se řadí i některé nástroje, které ve skutečnosti nejsou plechové, například cink nebo vuvuzela. Naopak se sem neřadí saxofon, který je sice plechový, ale tvorba tónu probíhá na jazýčku saxofonu. Stejně tak příčné flétny či pikoly bývají vyrobené z plechu, řadí se mezi dřevěné dechové nástroje.\n\nNa žesťové nástroje je možné zahrát řadu alikvotních tónů (takzvanou přirozenou tónovou řadu), které se určují napětím rtů při tvorbě tónu. Jemnější rozčlenění hraných tónů se provádí změnou délky nástroje. Nástroj je v principu dutá trubka, nejběžnějším způsobem změny její délky je zařazování odboček. K tomu slouží ventilová nebo pístová mechanika. Odbočky bývají obvykle 3-4, jejich délka je volena tak, aby se jejich zařazením snížila výška tónu o půltón (druhá klapka), tón (první klapka), jeden a půl tónu (třetí klapka), dva půl tónu (čtvrtá klapka, která ale existuje jen u některých typů nástrojů), nebo součet některé kombinace předchozích hodnot.\n\nJiný způsob je zvolen u snižcového pozounu, kde je délka nástroje měněna pomocí dvojice posuvných dílů, vložených do sebe. Zde je možné výšku tónu měnit v určitých intervalech spojitě.\n\nŽesťové hudební nástroje se samozřejmě běžné používají jak v oblasti vážné (artificiální) hudby i tak i v oboru populární hudby resp. popmusic. V populární hudbě doznaly velkého využití zejména v oblasti klasické taneční hudby (tzv. střední proud), dále pak i v oblasti lidové dechové hudby (např. česká lidovka). Velmi významnou roli hrají také v jazzové hudbě. Zejména v jazzu se někdy používají tzv. dusítka (\"sordiny\"), kdy hráč rukou uměle přidušuje resp. tlumí proud vzduchu vycházející ven z nástroje (v počátcích americké jazzové hudby se k tomuto účelu používaly např. pryžové instalatérské zvony).\n\nMezi nejvýznamnější výrobce žesťových dechových nástrojů patřili čeští výrobci již v době Rakouského, později rakousko-uherského císařství. Roku 1842 založená firma V. F. Červený & synové v Hradci Králové patřila mezi nejvýznamnější výrobce (dodali nástroje pro ruskou carskou armádu).\n\nMezi tři současné největší světové výrobce patří rovněž česká firma Amati-DeNaK (DeNaK je zkratkou slov Dechové nástroje Kraslice) se sídlem v Kraslicích, tradiční královéhradecká značka V. F. Červený & synové je součástí portfolia firmy Amati-DeNaK.\n\nDalším velkým výrobcem je např. japonská firma Yamaha.\n\n"}
{"id": "77180", "url": "https://cs.wikipedia.org/wiki?curid=77180", "title": "Airsoft", "text": "Airsoft\n\nAirsoft je moderní druh sportu, ve kterém po sobě hráči střílejí malými lehkými plastovými kuličkami se stlačeným vzduchem poháněných zbraní, které svým vzhledem zpravidla napodobují zbraně reálné. Airsoft se hraje v mnoha pojetích od čistě sportovního (např. \"speedsoft\") po napodobování reálných policejních nebo vojenských jednotek při použití autentické výstroje a výcviku.\n\nKořeny airsoftu sahají do Východní Asie konce 80. let 20. století, obzvlášť pak do Japonska, kde bylo vzhledem k místním zákonům pořizování ostrých zbraní velmi obtížné. Japonci proto hledali jinou alternativu. Airsoft je v mnoha oblastech Asie dodnes velmi oblíbený (např. Japonsko, Čína, Hong Kong, Čínská republika, Macao, Jižní Korea a také v některých částech Filipín a Indonésie). Většina airsoftových zbraní a příslušenství pochází právě z těchto zemí.\n\nNa počátku se vyráběly jen reálně vypadající dekorační modely, později se začaly sériově vyrábět funkční modely. Nejdříve se vyráběly manuální zbraně, poté již i plynové semi-automatické a plně automatické. Průlom přinesla firma Tokyo Marui s vynálezem systému AEG (viz níže).\n\nAirsoft do ČR postupně přišel v roce 1989, kdy se na naše území mohly začít dovážet výrobky z celého světa. Prvotní skupiny lidí, které začínaly působit na území ČR, se zaměřovaly hlavně na military reenacting. Hlavním dovozcem airsoftových zbraní, byla tehdy firma POSPA Models. Různými způsoby se však dovážely i zbraně z Itálie. Jednalo se hlavně o natahovací pušky a pistole nejen fy. MARUI, ale i ACADEMY. Elektrické zbraně byly z počátku velmi vzácné. Ty, které sem byly nejdříve dovezené, postrádaly hop-up systém. Postupem let, se však situace rapidně změnila. Začaly se dovážet převážně zbraně s hop-up systémem. Tehdy se však ještě nevyužíval upgrade zbraní. Hlavní nápor upgradu zbraní přišel až v novém tisíciletí, kdy se zvýšila poptávka po výkonnějších zbraních. Hlavním důvodem bylo zvýšení počtu víkendových bojovníků, kteří tento koníček považují pouze za sport, nikoli za životní styl a chtěli mít tak výkonnější zbraně než ostatní.\n\nSkupiny, které se v 90. letech pohybovaly na území ČR, pocházely převážně z Prahy, Plzně, Českých Budějovic, České Třebové, Hradce Králové, Krásna a Brna. Komunita tehdy čítala cca 200 osob se spoluzakladatelem Adamem Šubrem. Pravidelných akcí se účastnilo cca 50 – 60 lidí. Velký počet příznivců se účastnil akcí v Plzni a Lázních Bělohrad.\n\nPozději se airsoft začal používat i v rámci výcviku ozbrojených sil (vojenských i policejních) v různých zemích světa.\n\nHra je založena na čestném chování hráčů – pokud je hráč zasažen či jiným dovoleným způsobem „zabit“, musí se sám přiznat (zásah často ostatní hráči nemohou vyhodnotit) – hráč musí zřetelně nahlas ohlásit „mám“, „zásah“ nebo „jsem mrtvej“, zvednout obě ruce, označit se reflexní vestou ( v případě absence reflexní vesty vytáhnout zásobník ze zbraně a držet ho nad hlavou ) a nejkratší cestou odejít k tzv. „mrtvolišti“, (\"respawn\"), kde s ostatními vyřazenými hráči čeká do konce hry (přičemž nesmí nijak komunikovat s dosud „živými“ spoluhráči ani se jinak zapojit do probíhající hry), nebo čeká na „oživení“ např. každou patnáctou minutu (14:45, 15:00, 15:15 atd.) Na „mrtvoly“ je zakázáno střílet, živí hráči se za mrtvé nesmí vydávat.\n\nVe hře je zakázáno jakékoli tělesné napadání ostatních hráčů či jiné agresivní chování.\n\nCílem jedné hry je splnění předem stanoveného úkolu vycházejícího z typických vojenských scénářů, například eliminace soupeřova týmu, získání vlajky, záchranná mise, pozorovací mise, bránění objektu, obsazení objektu atd.\n\nHráče lze vyřadit ze hry následujícími způsoby:\nV každém případě však závisí na scénáři a domluvě před samotnou hrou.\n\nZákladní výbavou hráče jsou ochranné brýle, jejichž nošení je ve hře povinné (chrání zrak před zraněním kuličkou letící rychlostí 100 m/s a více), zbraň na bázi vzduchovky a zpravidla maskovací oblečení. Pokročilejší hráči pak používají imitace granátů (petarda zalitá v kusu sádry, popř. petarda obalená v hrachu a dalších materiálech, které nejsou nebezpečné) či min (jednoduché trhací provázky s malou rozbuškou či jinou slabou pyrotechnikou), plynové masky, vysílačky, nosné systémy, noční vidění, dýmovnice atd.\n\nZbraně používají jako munici plastovo-keramické kuličky o průměru 6 nebo 8 mm a různých hmotnostech. Například pro pistole se používají nejčastěji kuličky s hmotností 0,20 g, ale i 0,25 g nebo lehké 0,12 g. Pro pušky nebo samopaly jsou nejpoužívanější kuličky s hmotností okolo 0,25 g. Jelikož po bitvě vystřílená munice zůstává na hřišti (přičemž boj často probíhá ve volné přírodě), lze mluvit o neekologičnosti airsoftu; z toho důvodu se však vyrábějí i náboje s kratší dobou rozkladu. Dále se vyrábějí těžší kuličky až do váhy 0,43 g (těžší kuličky budou mít větší přesnost, ale mohou způsobit vážnější zranění kvůli vyšší kinetické energii, kterou mají). Tyto kuličky vás však přijdou dráž - např.: 4000 kusů 0,25 vás přijde na cca 200-250 Kč a za přibližně stejnou cenu pořídíte 500 kusů 0,43. Tyto kuličky se nejčastěji používají do manuálních odstřelovacích pušek s velikou úsťovou rychlostí \"sniper\" ale tyto pušky se ovšem používají na velké vzdálenosti.\n\nZbraně se dělí do tří skupin podle toho, čím jsou poháněny: manuální, plynové nebo elektrické. Dříve byly nejpopulárnější plynové zbraně, ve kterých se munice vystřelovala hnacím plynem doplňovaným z plynových lahví (tomuto stylu se v angličtině říká \"classic airsoft\"), dnes jsou ale nejpopulárnější zbraně elektrické, které mají vyšší spolehlivost a často i dostřel.\n\nAirsoftové zbraně jsou většinou vyráběny jako modely skutečných zbraní v měřítku 1:1, takže jsou od skutečných zbraní obtížně rozeznatelné. Pokročilejší hráči si zbraně dovybavují rozličným vybavením (puškohledy či kolimátory, svítilny …) po vzoru jejich skutečných obdob.\n\nV Česku jsou airsoftové zbraně podle zákona o zbraních obecně považovány za „zbraně kategorie D“, které (i s odpovídajícím střelivem) smí vlastnit, držet a nosit každá svéprávná osoba starší 18 let, aniž by musela mít zbrojní průkaz či jiné povolení. Na veřejnosti ji však nesmí nosit viditelně a nesmí s ní střílet na místě, kde by tím mohla ohrožovat ostatní osoby nebo poškozovat majetek. Tentýž zákon všeobecně označuje některé doplňky zbraní jako zakázané, ani airsoftové zbraně tedy není dovoleno doplňovat noktovizorními či laserovými zaměřovači.\n\nCelkově se airsoftové zbraně dělí na pět druhů:\n\nU kuliček se udává rozměr bb6 mm dříve taky bb8 mm (+/- 0,005 mm) a hmotnostní číslo (0.20 až 0.45), které udává hmotnost kuličky v gramech.\n\nNěkteří výrobci kuličky leští a potahují vrstvou silikonu, jiní vyrábějí tzv. \"BIO\" střelivo, které se v přírodě snáze rozkládá (je však o něco dražší).\n\nMezi výrobce 6mm střeliva patří firmy Tokyo Marui, ICS, Guarder, Excel, MADBULL, Warrior, Super King, UHC, King ,Shoot ONE atd. 8mm střelivo vyrábějí např. firmy Marushin či Maruzen.\n\nV airsoftovém světě se používá mnoho termínů a zkratek, objevuje se i převzatá vojenská nebo anglická terminologie. Ke speciálním termínům patří např.:\n\n\n"}
{"id": "77187", "url": "https://cs.wikipedia.org/wiki?curid=77187", "title": "Neuróza", "text": "Neuróza\n\nNeuróza je duševní porucha, při které pacient trpí stavy úzkosti, emoční tísně a podobně.\n\nV moderní psychologii je neuróza převážně vykládána jako duševní nerovnováha, způsobující psychický stres neboli duševní tíseň. Emoční tíseň se projevuje ve fyziologické a duševní nerovnováze (fobie, úzkost, somatické projevy).\n\nV některých kulturách západního typu se tento pojem nepoužívá ani všeobecně nezná, např. v Austrálii.\n\nVelmi zjednodušeně je definována jako trvalejší neschopnost přizpůsobit se prostředí (vyrovnat se se vzniklými stresory), změnit životní návyky a neschopnost rozvíjet svou osobnost ve vzniklé situaci v uspokojivější komplexnější celek. Sigmund Freud popisuje neurózu jako konflikt mezi id a superegem.\n\nTento pojem duševní poruchy má často politický problém s uznáním. Je ekonomicky a politicky nežádoucí. (Všichni jsou šťastní a mají všechno, každý je schopen vše potřebné dosáhnout.)\n\nPodle S. Pfeifera (1995) jsou neurotické potíže nejčetnější u lidí mezi 25. a 40. rokem, to znamená v době, kdy se člověk musí vyrovnávat s mnoha nároky dospělosti, nových rolí a s odpovědností, která z nich vyplývá.\n\nV této době si hledá manželského partnera, zakládá rodinu a buduje si svou profesní roli. Nároky takových změn mohou být pro disponované jedince příliš velké a mohou vést k neurotickým poruchám. Jejich důsledkem je obvykle snížená výkonnost i životní energie a omezená radost ze života. \n\nPříčinou neuróz může být \"silný otřes\", silný dlouhodobý stres (úmrtí v rodině, šikana, znásilnění…) nebo \"frustrace i deprivace, dlouhodobé působení traumatických vlivů\" (špatná výchova – nedostatek citu, přehnané požadavky rodičů, nesoulad mezi rodiči, ale i třeba nevhodné a hlavně tvrdé životní prostředí, podmínky v práci, rodině atd.)\n\n Neurotické příznaky: \n\n1. Psychické příznaky:\n\n2. Somatické (vegetativní) příznaky:\n\nNeurózy se projevují často jako zlozvyky – okusování nehtů, stereotypní pohyby, tiky, grimasy, koktavost, noční pomočování, bruxismus, bolest hlavy či zad, podrážděnost, nerozhodnost, agresivita, zvýšená meteosenzitivita…\n\nChování člověka trpícího neurotickou poruchou může být nápadné a neobvyklé, ale neporušuje základní sociální normy. Ani hodnocení reality není zásadním způsobem narušeno. Postižený člověk si zpravidla často odlišnost svých projevů uvědomuje a jsou pro něj i pro jeho nejbližší okolí obtěžující, málokdy však zná jeho příčiny.\nInterakce s neurotiky jsou však daleko obtížnější.\n\nVážnější neurózy se léčí obvykle psychoterapií.\n\nFobické úzkostné poruchy:\n\nOstatní úzkostné poruchy:\n\n\nJiné neurotické poruchy:\n\n"}
{"id": "77188", "url": "https://cs.wikipedia.org/wiki?curid=77188", "title": "Hradiště (Písek)", "text": "Hradiště (Písek)\n\nHradiště je jedna ze čtvrtí okresního jihočeského města Písek. Původně se jednalo o vesnici situovanou nad městem Písek, která byla 1. července 1964 začleněna do města. Dělí se na Staré a Nové Hradiště. V roce 2011 zde trvale žilo 2 037 obyvatel.\n\nHradiště leží na jihozápadě města, na stejnojmenném vrchu a jeho východním svahu. Zástavbu tvoří většinou rodinné domy, panelové se zde ale nacházejí v menší míře také a jsou situovány do jedné jeho části. Hradiště stojí stranou od zástavby města, odděluje ho od něj čtyřproudá komunikace tvořící obchvat kolem města a železniční trať. Nejvýznamnějším závodem zde je Jitex, textilní továrna a jedna z největších v celém Písku.\n\nV oblasti se nachází střelnice, fotbalový stadion klubu TJ Hradiště a naučná/sportovní stezka vedoucí \"ke Smetákovi.\"\n\nPrvní písemná zmínka o vesnici pochází z roku 1389.\n\nV místě zvaném \"Na Dolinách\" stávaly dvě mohyly z 5. stol. př. n. l. Roku 1858 byly rozvezeny a při té příležitosti byla nalezena bohatá pohřební výbava příslušející muži a ženě z okruhu keltské nobility. Součástí souboru byly i předměty dovezené z Etrurie. Nejvýznamnějším kusem je bronzová konvice s mísou. Předměty nalezené v mohylách se nalézají v několika muzeích, konvice je v Národním muzeu v Praze.\n"}
{"id": "77189", "url": "https://cs.wikipedia.org/wiki?curid=77189", "title": "Copywriting", "text": "Copywriting\n\nCopywriting je tvorba reklamních a marketingových textů, které mají podpořit prodej výrobků a služeb. Textař, který se zabývá oborem copywritingu, se označuje jako copywriter. Označení vzniklo spojením dvou slov: \"copy\" (v tomto významu reklamní sdělení) a \"writer\" (autor).\n\nCopywriter píše texty reklam, webových stránek, tiskových zpráv, PR článků, katalogů a návrhy sloganů a názvů. Copywriteři jsou nejčastěji zaměstnání jako kreativci v reklamních agenturách a větších webdesignérských firmách.\n\nKaždé z reklamních médií má svá specifická pravidla psaní textů a reklamy. Obecně lze shrnout požadavky na reklamní text do následujících bodů:\n\nS nástupem internetového média se začal vyvíjet obor \"web copywritingu\", tedy psaní pro web. Na webu lidé čtou jinak než v tisku a texty určené pro klasická média na webu obvykle nefungují. Je důležité si uvědomit, že lidé na internetu stránky vlastně nečtou, ale nejdříve je skenují očima a hledají kousky potřebných informací. Texty pro web musí být vhodně členěné s dostatečným zvýrazněním klíčových slov, seznamů, citací, nadpisů apod. Struktura, rozsah i formát se přizpůsobuje tak, aby výsledný text byl dobře skenovatelný očima. Při psaní se obyčejně využívá princip obrácené pyramidy a model AIDA. Web copywriter by měl znát základy SEO. Obor se postupem času tak rozmohl, že místo web copywriting a web copywriter se obecnějším termínem copywriting začalo označovat psaní pro web.\n\nSEO copywriting je spojení techniky SEO a copywritingu. Tato činnost spočívá v optimalizaci textu webových stránek pro vyhledávače, který se nesoustředí pouze na zdrojový kód, ale na celkovou kvalitu obsahu webu. SEO copywriting se stará o aktuální, unikátní, zajímavý a pro čtenáře přínosný obsah. Klíčová slova je třeba umístit tak, aby byla dobře viditelná - v titulku stránky, hlavním nadpisu, podnadpisech, úvodním odstavci, alternativním popisku obrázků a jednou či dvakrát v textu. Je vhodné používat synonyma a klíčová slova přirozeně skloňovat. Specifickým typem klíčového slova je long tail, neboli dlouhý chvost. Nepřirozené texty obvykle vyhledávače již dokážou rozpoznat.\n\n\n\n"}
{"id": "77191", "url": "https://cs.wikipedia.org/wiki?curid=77191", "title": "Webdesign", "text": "Webdesign\n\nWebdesign je mezioborová disciplína, která využívá poznatky vizuální komunikace, interakčního designu, psychologie (především ovlivňování a rozhodování lidí), marketingu, brandingu, copywritingu, gamifikace a dalších oborů. Cílem webdesignu je vytvořit funkční webové stránky nebo webové aplikace. Funkční znamená, že splňují především následující kritéria:\n\n\nNejjednodušší je vysvětlit webdesign jako průnik vizuální komunikace, obsahové strategie a interakčního designu, které doplňují vhodné marketingové aktivity. Webdesigner tedy vytváří vizuální systém pro obsah, který vhodným způsobem strukturuje a vzájemně provazuje tak, aby bylo dosaženo maximálního účinku vzhledem k cílům webu a jeho konverzním akcím. Tvorba webových stránek klade vyšší důraz na kvalitní obsah, u webových aplikací je nejdůležitější složkou interakční design.\n\nCílem webu je přinášet majiteli a/nebo návštěvníkům stránek užitek. Tomu by měla být podřízena snaha webdesignera – aby se vyplatily náklady spojené s tvorbou webu a aby web dobře sloužil svému účelu, tj. například v případě komerčních stránek vytvořil finanční zisk.\n\nHierarchie potřeb ve webdesignu, jenž je jakousi analogií k pyramidě psychologa Maslowa, představuje jeden z pohledů na webdesign. Finanční a časová náročnost tvorby webu odráží konkurenčnost prostředí, do kterého je web zasazen – čím je lepší konkurence, tím vyšší jsou nároky na zpracování webu a jeho vlastnosti. Pro ilustraci konkrétní příklad – státní správa může z pohledu webdesignu skončit na přístupnosti, protože přístupnost je částečně podložena legislativou. E-shop s parfémy musí být nejen technicky správně vytvořený, ale zároveň dostatečně přesvědčivý, jinak nemá šanci fungovat a vydělávat.\n\nStupně jsou seřazeny v opačném pořadí, aby dávaly smysl ve čteném textu, tzn. nalezitelnost je základ, do kategorie dlouhodobě smysluplných webů se dostanou prakticky jen jednotky webů. Stupně nelze přeskočit – skvěle přesvědčivý web, který jeho cílová skupina nedokáže najít, je majiteli k ničemu.\n\n\nPro realizaci webových stránek se používají zejména technologie (X)HTML (pro strukturu a textový obsah) a CSS společně s obrázky (PNG, GIF, JPG), které tvoří grafickou podobu webu. Navíc se někdy používají další technologie umožňující vyšší interaktivitu jako např. JavaScript, SVG, Flash či Java applety. Do webdesignu někdy lze počítat také části tvorby serverové části aplikací – programování v jazycích jako PHP, Python, Java či ASP – a záležitosti spojené se zvyšováním úspěšnosti stránky (SEO, copywriting).\n\nPočáteční grafické návrhy webu se mohou dělat v běžných grafických editorech. Samotná tvorba kódu výsledné podoby stránek v (X)HTML a CSS se může provádět „ručně“ v běžných či specializovaných textových editorech (náročnější na schopnosti autora, ale úplná kontrola nad výsledkem) nebo v nástrojích umožňující WYSIWYG editaci (komfortní, nevyžadují téměř žádné znalosti). Existují také WYSIWYG editory ve formě webových aplikací.\n\nWebdesign je velmi mladý obor a to se projevuje i v přístupu ke vzdělání. V roce 2012 neexistuje v České republice jediná vysoká škola, která by nabízela komplexní přístup ke vzdělávání webdesignerů (např. Masarykova univerzita má pro webdesign jeden relevantní předmět – PV219 Seminář webdesignu). Webdesigneři jsou tedy převážně samouci, a to se výrazně projevuje na vysoké variabilitě kvality jejich výstupů.\n\n\n\n"}
{"id": "77201", "url": "https://cs.wikipedia.org/wiki?curid=77201", "title": "Nick Cave", "text": "Nick Cave\n\nNick Cave (rodným jménem Nicholas Edward Cave; * 22. září 1957 Warracknabeal, Austrálie) je australský zpěvák, hudební skladatel, textař, herec a spisovatel. Hudbě se začal věnovat počátkem sedmdesátých let, kdy spolu s multiinstrumentalistou Mickem Harveyem založil svou první skupinu, jejíž název se po několika změnách ustálil na The Birthday Party. Ta se rozpadla v roce 1983, ale Cave spolu s Harveyem založili skupinu Nick Cave and the Bad Seeds, ve které působí do současnosti; Harvey ze skupiny odešel v roce 2009, po více než pětatřicetileté spolupráci s Cavem. V letech 2006 až 2011 působil Cave ve skupině Grinderman, se kterou vydal dvě studiová alba. V roce 2000 získal italské hudební ocenění Premio Tenco a roku 2005 spolu s Warrenem Ellisem australskou cenu Australian Film Institute Awards za nejlepší hudbu k filmu \"The Proposition\".\n\nJeho písně byly použity v řadě filmů, jako například \"Tak daleko, tak blízko!\" (1993), \"Vřískot 3\" (2000), \"Shrek 2\" (2004) nebo \"Harry Potter a Relikvie smrti – část 1\" (2011). Rovněž složil originální hudbu k několika filmům, jako jsou \"Zabití Jesseho Jamese zbabělcem Robertem Fordem\" (2007) a \"Země bez zákona\" (2012). V různých filmech také hrál, jsou to například \"Nebe nad Berlínem\" (1987) a \"Rhinoceros Hunting in Budapest\" (1997). Některým filmům jako \"The Proposition\" (2005) a \"Země bez zákona\" (2012) napsal scénář. Je autorem dvou románů, první z nich nesl název \"A uzřela oslice anděla, \"který byl poprvé vydán v roce 1989, druhý pak \"Smrt Zajdy Munroa \"(2009).\n\nNarodil se 22. září 1957 v městečku Warracknabeal v australském státě Victoria. Jeho matka se jmenovala Dawn Cave a pracovala jako knihovnice. Otec Colin Frank Cave byl učitel. Měl celkem tři sourozence, bratry Tima (* 1952) a Petera (* 1954) a sestru Julii (* 1959). Po jejím narození se rodina přestěhovala do většího města Wangaratta. Ve svých osmi letech začal zpívat ve sboru v místní katedrále. Školní docházku zahájil ve Wangarattě, ale odtud byl ve svých třinácti letech (v roce 1971) kvůli špatnému chování vyloučen a rodiče jej poslali na internátní školu Caulfield Grammar School v Melbourne. Cave po úspěšném dokončení prvního ročníku z internátu odešel, neboť se jeho otec dočkal povýšení (stal se ředitelem této školy) a Cave tak mohl bydlet doma v Melbourne, kam se rodiče přestěhovali, a stále do školy docházet. V té době se Cave zajímal hlavně o literaturu a výtvarné umění a ostatní předměty se učil jen do té míry, aby školu úspěšně dokončil a mohl být přijat na výtvarnou školu. V posledním ročníku studií se začal aktivně věnovat také hudbě. První skupina, ve které hrál, nesla zpočátku název Concrete Culture, ale následně se často měnil a žádný nevydržel příliš dlouho. Vedle Cavea, který se ke skupině přidal až po jejím založení jako zpěvák, v ní hráli ještě kytaristé John Cochivera a Mick Harvey, baskytarista Brett Purcell a bubeník Phill Calvert. Po ukončení studií na střední škole se Cave zapsal na Caulfield Technical College, odkud byl po neshodách s profesory vyloučen na konci druhého ročníku.\n\nKdyž členové kapely, která v té době vystupovala pod názvem The Boys Next Door, ukončili studia na střední škole, došlo ke změně její sestavy. Odešel Purcell, čímž se uvolnilo místo Caveovu příteli Tracymu Pewovi. Brzy poté ze skupiny odešel i Cochivera, jehož místo zůstalo na dlouhou dobu neobsazené a skupina tak hrála pouze s jedním kytaristou. Její repertoár tvořily především coververze, ale občas i nějaké vlastní autorské písně. Tou dobou (v roce 1977) se Cave poznal se svou pozdější přítelkyní Anitou Lane, se kterou zůstal až do listopadu 1983. Skupina začala postupně kolem roku 1978 zaznamenávat první úspěchy. Počátkem roku 1978 nahrála své první nahrávky (písně „These Boots Are Made for Walking“ a „Masturbation Generation“) pro vydavatelství Suicide (dceřinou společnost vydavatelství Mushroom Records), které vyšly na sampleru \"Lethal Weapons\". Brzy po vydání alba vyrazila skupina na turné, na němž se prezentovala i další uskupení, jejichž nahrávky se na sampleru objevily. V červnu 1978 začala skupina na základě smlouvy se Suicide nahrávat své první studiové album. Tou dobou se ke skupině přidal ještě druhý kytarista Rowland S. Howard, který ale s kapelou vystupoval jen občasně. Během června se zdařilo nahrát pouze část písní a proto se v nahrávání pokračovalo ještě v lednu 1979. Vzniklé album dostalo název \"Door, Door\" a vyšlo v květnu 1979.\n\nJelikož album \"Door, Door\" nemělo úspěch, přestala mít společnost Mushroom Records o skupinu zájem. Brzy poté však skupinu kontaktoval hudebník Keith Glass s tím, že by se rád stal jejich manažerem a oni tak mohli své další nahrávky vydávat u jeho vydavatelství Missing Link. V červnu 1979 začala skupina ve studiu nahrávat písně pro nové EP nazvané \"Hee Haw\". Po jeho vydání se skupina rozhodla, že se z Austrálie přestěhuje do Anglie a že rovněž změní svůj dosavadní název The Boys Next Door na The Birthday Party. Koncem února 1980 se tedy skupina přemístila do Anglie, ale tento přesun nesplnil ani z části jejich očekávání a nedostalo se jim zde prakticky žádného úspěchu. Zpět do Austrálie se vrátili v listopadu 1980. Hned po návratu skupina od prosince 1980 do ledna 1981 ve studiu nahrávala písně pro své další album \"Prayers on Fire\", které nakonec vyšlo v dubnu 1981. Většinu skladeb napsal sám Cave, ale u některých jsou jako autoři uvedeni i jiní hudebníci; například píseň „A Dead Song“ napsal Cave spolu s Anitou Lane. V březnu 1981 skupina odjela zpět do Anglie a brzy poté zde začala koncertovat. Na rozdíl od prvního alba mělo \"Prayers on Fire\" již větší úspěch a v britském tisku se začaly objevovat pochvalné recenze i rozhovory se členy skupiny. V září a říjnu 1981 absolvovala skupina své první krátké turné po Spojených státech.\n\nPři jednom z amerických koncertů se skupina seznámila se zpěvačkou Lydií Lunch, která se nedlouho po návratu kapely do Londýna za nimi přestěhovala, protože s nimi chtěla spolupracovat. Ovšem skupina již od počátku listopadu zahájila turné po Evropě s prvním koncertem v Berlíně a Lydie Lunch tedy musela se spoluprací počkat. Když se skupina vrátila, začala Lunch spolupracovat s Cavem na sérii jednoaktovek pojmenovaných \"The Theatre of Revenge\". Cavea postupně však tato práce přestávala bavit a nakonec se jí přestal věnovat úplně. Již v prosinci odjela skupina do domovské Austrálie, aby zde nahrála další album. Po jeho dokončení, dostalo album název \"Junkyard\" a vyšlo až v červenci 1982. Následně kapela odehrála sérii koncertů v několika velkých australských městech. V lednu 1982 byl její člen Pew odsouzen za krádeže a řízení v opilosti na osm měsíců ve vězení a dočasně jej nahradil Barry Adamson. Adamson se však jako baskytarista neosvědčil a nahradil ho navrátivší se Pew, který byl za dobré chování z vězení propuštěn již po třech měsících. Následovalo turné po Evropě, během kterého skupinu doprovázel německý soubor Die Haut. Ve volných dnech mezi koncerty během tohoto turné se většina členů skupiny včetně Cavea podílela na albu zpěvačky Lydie Lunch pojmenovaném \"Honeymoon in Red\". Kapele se během turné v Berlíně zalíbilo natolik, že se zde rozhodla usadit natrvalo. Současně se její členové rozhodli vyhodit bubeníka Philla Calverta, jehož nahradil Mick Harvey.\n\nV říjnu 1982 skupina nahrála čtyři písně pro své nové EP nazvané \"The Bad Seed\". Později se ke skupině přidal bubeník Jeffrey Wegener, ale brzy opět odešel. Ještě před vydáním EP, k čemuž došlo v únoru 1983, skupina odehrála krátké evropské turné. Po vydání desky odjela kapela na turné po Spojených státech, které se uskutečnilo během března a dubna roku 1983, a po jeho ukončení se vrátila zpět do Berlína, kde nahrála další EP pojmenované \"Mutiny!\" Během nahrávání si skupina navíc sjednala několik koncertů v Austrálii, ale těch se odmítl Harvey zúčastnit s tím, že on sám by nejraději celou skupinu rozpustil. Dočasnou náhradu skupina našla v australském bubeníkovi Desi Hefnerovi. Závěr turné v Melbourne byl prezentován jako „poslední koncerty The Birthday Party“ a následně skupina ohlásila svůj rozpad.\n\nPo rozpadu The Birthday Party Cave plánoval, že se přestane hudbě věnovat. Brzy mu ovšem byla nabídnuta možnost zpívat v několika písních na novém albu skupiny Die Haut a on nabídku přijal. V září 1983 Cave, přestože dříve prohlašoval, že se na nějaký čas přestane hudbě věnovat, začal shánět hudebníky pro nahrávání svého vlastního EP. První, kdo se ke Caveovi přidal, byl Harvey, jehož znal z jejich předchozího společného působení v The Birthday Party. Druhým byl kytarista Blixa Bargeld, se kterým se Cave seznámil již při turné na počátku roku 1982. Původně na místo baskytaristy angažovali Jima Thirlwella, brzy ho však nahradil Barry Adamson. Vedle toho Cave ještě odehrál tři koncerty pod názvem The Immaculate Consumptive, v jehož sestavě byli Marc Almond, Lydia Lunch a Jim Thirlwell. V prosinci 1983 se Cave rozhodl, že odehraje několik koncertů pod názvem Nick Cave − Man or Myth a začal pro tento projekt shánět hudebníky; na bicí hrál Harvey, na kytaru a klávesy Adamson, na baskytaru Pew a na kytaru Hugo Race. Turné pokračovalo i počátkem roku 1984 a v březnu toho roku začal Cave opět nahrávat vlastní písně, protože jich v září předchozího roku nenahráli dostatek na celé album. Když byl písní dostatek, dostalo album název \"From Her to Eternity\" a vyšlo v červnu 1984. Mezitím Cave odehrál několik dalších koncertů v Anglii, na kterých vystupoval jako Nick Cave and the Cavemen, a brzy poté se rozhodl, že se skupina bude jmenovat Nick Cave and the Bad Seeds.\n\nPočátkem listopadu 1984 odehrála skupina krátké evropské turné a od konce listopadu do prosince v Berlíně nahrávala své druhé album nazvané \"The Firstborn Is Dead\". V únoru 1985 začal Cave pracovat na natáčení filmu \"Ghosts… of the Civil Dead\" režiséra Johna Hillcoata, ke kterému napsal scénář. Následovalo turné, jehož se však neúčastnil Adamson, jenž si chtěl dát od skupiny pauzu, ani Bargeld, který měl závazky se svou skupinou Einstürzende Neubauten. Baskytary se tedy dočasně ujal Christoph Dreher, na sólovou kytaru hrál Rowland S. Howard, Harvey na doprovodnou kytaru a za bicí usedl Thomas Wydler, člen skupiny Die Haut. Album \"The Firstborn Is Dead\" vyšlo v červnu 1985, po problémech s písní „Wanted Man“, ke které jim její autor Bob Dylan musel dát nejprve svolení ji vydat. Po vydání alba se skupina opět vydala na turné, na němž již na baskytaru nehrál Dreher, ale vrátil se Adamson. Po ukončení turné začala skupina v Austrálii spolu s Tonym Cohenem nahrávat album \"Kicking Against the Pricks\", jež mělo být složené výhradně z coververzí. Vedle skupiny samotné na albu hrálo i několik dalších hudebníků, jako například Caveova matka Dawn (housle), Rowland S. Howard nebo Tracy Pew. Ani vydání tohoto alba se neobešlo bez komplikací, tentokrát ředitel studia odmítl dát nahrávky skupině a ta nemohla podle plánu pokračovat v nahrávání v Berlíně. Původně s ním měli domluveno, že můžou nahrávat mimo špičku za menší peníze; ředitel však nakonec řekl, že se nic takového nestalo a požadoval po skupině zaplacení celé částky. Během nahrávání ze skupiny definitivně odešel Adamson. V červenci 1986 začala kapela ve studiu nahrávat své další album, na kterém se objevily pouze její vlastní písně. Pojmenováno bylo \"Your Funeral... My Trial\" a vyšlo v listopadu toho roku. Při turné na podporu alba se Harvey ujal baskytary, na klavír hrál Roland Wolf a na druhou kytaru Kid Congo Powers.\n\nV únoru 1987 byla režisérem Wimem Wendersem nafilmována skupina jak hraje písně „The Carny“ a „From Her to Eternity“ v rozbitém hotelu pro jeho film \"Nebe nad Berlínem\". Po zbytek roku byla skupina aktivní jen velmi málo, protože Cave pracoval na svém románu \"A uzřela oslice anděla\". V září se však skupina rozhodla začít nahrávat své páté album, které nakonec dostalo název \"Tender Prey\", ale v tuto chvíli se nahrála jen velmi malá část alba. Brzy poté Cave pokračoval v pracích na filmu \"Ghosts… of the Civil Dead\"; tentokrát natáčel scény, ve kterých ztvárnil vězně Maynarda. Od prosince 1987 do ledna 1988 skupina opět pracovala na pátém albu; nahrávání skončilo poté, co byl Cave zatčen za držení heroinu. Z vazby byl nakonec propuštěn pod podmínkou, že se začne ze své dlouholeté závislosti léčit. Následovalo několik koncertů v Austrálii a opět práce na albu, tentokrát již poslední. V následujících týdnech trojice Harvey, Bargeld a Cave nahrála hudbu k filmu \"Ghosts… of the Civil Dead\". Brzy poté byl Cave kvůli distribuování drog vyhozen z bytu, ve kterém bydlel v Berlíně a rozhodl se přestěhovat do Londýna. Následovalo krátké evropské turné a v srpnu byl Cave odsouzen k osmnáctiměsíční podmínce a byl donucen zahájit dvouměsíční odvykací léčbu. V listopadu 1988 vyšlo po více než roce od začátku nahrávání album \"Tender Prey\". Když byl z kliniky propuštěn, rozhodl se ihned zahájit turné na podporu alba.\n\nPočátkem roku 1989 skupina hrála ve Spojených státech a v březnu Cave zahájil poslední fázi příprav své knihy \"A uzřela oslice anděla\". Brzy poté se na několik let přestěhoval do brazilského São Paula, kde potkal svou pozdější manželku Viviane Carneiro; páru se v květnu 1991 narodil syn Luk. Později v roce 1989 skupina odehrála několik koncertů v Evropě a Cave začal pracovat na šestém albu. V září, po několika letech práce, vyšel jeho první román \"A uzřela oslice anděla\". Následovalo několik veřejných čtení a v říjnu skupina v São Paulu zahájila nahrávání alba \"The Good Son\". To nakonec vyšlo v dubnu 1990 a již od května skupina absolvovala dlouhé turné na jeho podporu. Na toto turné se ke skupině přidali dva noví hudebníci: hráč na klávesové nástroje Conway Savage a baskytarista Martyn P. Casey; naopak se skupinou již nehráli Wolf s Powersem. Následovala pauza, během které se Cave věnoval převážně rodině, ale koncem roku 1991 zahájil nahrávání dalšího alba. Album, které produkoval David Briggs, dostalo název \"Henry's Dream\" a vyšlo v dubnu 1992. Po jeho vydání skupina odehrála další turné. Po ukončení turné se s rodinou přestěhoval do Londýna. Roku 1991 hrál menší roli ve filmu \"Johnny Suede\". Počátkem roku 1993 Cave s kapelou pracovali na mixování koncertního alba \"Live Seeds\", které nahráli v uplynulém roce během turné po Evropě a Austrálii. V tomtéž roce opět spolupracoval s Wendersem, tentokrát složil písně k jeho novému filmu \"Tak daleko, tak blízko!\" V září zahájili práce na osmém studiovém albu, ale nahrávání skončilo po pár dnech, protože skupina vyrazila na turné na podporu koncertního alba \"Live Seeds\", které právě v září vyšlo. Nahrávání pokračovalo v prosinci a v některých písních hostoval i Rowland S. Howard a také pozdější regulérní člen Warren Ellis, který hrál na housle. Album nakonec dostalo název \"Let Love In\" a vyšlo v dubnu 1994. Na nadcházející turné se ke skupině přidal druhý bubeník Jim Sclavunos. Poté, co se v roce 1996 rozpadlo Caveovo manželství s Viviane Carneiro, žil s britskou modelkou Susie Bick, s kterou se v roce 1999 oženil a o rok později se jim narodila dvojčata Arthur a Earl. První jmenovaný zemřel v roce 2015 po pádu z útesu.\n\nKoncem roku 1994 Cave začal pracovat na dalším albu, které vyšlo v únoru 1996 a dostalo název \"Murder Ballads\". Obsahuje písně zabývající se výlučně předmětem vraždy. Na albu se podílela řada hostů, například v písni „Where the Wild Roses Grow“ zpívá s Cavem duet australská zpěvačka Kylie Minogue. Už v červnu roku 1996 šla skupina opět do studia, aby zde nahrála další album nazvané \"The Boatman's Call\" − to vyšlo v březnu následujícího roku. Jde o první album skupiny, na kterém se Ellis − který hrál i na \"Murder Ballads\" − podílel jako její člen. V roce 1997 Cave hrál malou roli ve filmu \"Rhinoceros Hunting in Budapest\" režiséra Michaela Haussmana. Další album nazvané \"No More Shall We Part\" bylo nahráno mezi zářím a říjnem 2000 a vyšlo v dubnu 2001. Další \"Nocturama\" následovalo v únoru 2003, jde o poslední album, na kterém hrál Bargeld − ten ze skupiny odešel krátce po jeho vydání. V březnu a dubnu 2000 skupina nahrála další album − tentokrát dvojalbum nazvané \"Abattoir Blues / The Lyre of Orpheus\". Turné k albu probíhalo po velkou část roku 2005 a skupinu doprovázel varhaník James Johnston, který ze skupiny odešel v roce 2008. V roce 2005 Cave opět spolupracoval s Hillcoatem, tentokrát napsal scénář k jeho filmu \"The Proposition\"; rovněž je spolu s Warrenem Ellisem autorem hudby k filmu. Dvojice spolu o dva roky později složila i hudbu k filmu \"Zabití Jesseho Jamese zbabělcem Robertem Fordem\" a po dalších dvou letech k Hillcoatově filmu \"Cesta.\n\nPo turné k dvojalbu The Bad Seeds se Cave rozhodl zmenšit sestavu skupiny a založil projekt Grinderman, ve kterém hráli Ellis, Casey, Sclavunos a samotný Cave vedle zpěvu hrál ještě na kytaru. Své první album skupina vydala v březnu 2007 a neslo stejný název jako skupina. O rok později vyšlo po čtyřech letech nové album Bad Seeds nazvané \"Dig!!! Lazarus Dig!!!\" a v lednu 2009 ohlásil Harvey svůj odchod z kapely, čímž zůstal Cave jediným původním členem, který v ní působí po celou dobu její existence. Nahradil jej kytarista Ed Kuepper, který však ze skupiny opět brzy odešel. V roce 2009 Cave vydal svůj druhý román nazvaný \"Smrt Zajdy Munroa\" a rovněž vyprávěl v krátkém filmu \"The Cat Piano\". V září 2010 vyšlo druhé album kapely Grinderman − a sice \"Grinderman 2\"; skupina koncem roku 2011 ohlásila svůj rozpad. Ještě však stihla nahrát dvě originální písně pro Wendersův film \"Přestřelka v Palermu\" a počátkem roku 2010 vydat remixové album \"Grinderman 2 RMX\". Skupina byla obnovena v dubnu 2013, ale šlo pouze o jednorázové obnovení na jednom koncertě.\n\nV roce 2012 měl premiéru další Hillcoatův film \"Země bez zákona\", ke kterému Cave napsal scénář a s Ellisem složil i hudbu. V únoru 2013 Bad Seeds vydali patnácté album nazvané \"Push the Sky Away\"; v roli hosta na něm hrál i Adamson, který skupinu doprovázel i při nadcházejícím turné. Rovněž se ke skupině vrátil Kuepper, ale brzy jej nahradil George Vjestica. V roce 2014 byl představen film nazvaný \"\". Jeho režiséry byli Iain Forsyth a Jane Pollard a na jeho scénáři se podílel i Cave. Zaměřuje se na fiktivních 24 hodin v Caveově životě. Téhož roku Cave napsal libreto k opeře \"Shell Shock\" belgického skladatele Nicholase Lense. Roku 2014 složil spolu s Ellisem hudbu k filmu \"Daleko od lidí\". V dubnu a květnu 2015 odehrál evropské turné. Přestože bylo turné prezentováno jako Caveovo sólové, doprovázeli jej různí členové Bad Seeds: Warren Ellis, Thomas Wydler, Barry Adamson a dále také Martyn Casey. V letech 2016 až 2017 složil spolu s Ellisem hudbu ke čtyřem dalším filmům: \"Za každou cenu\", \"Wind River\", \"War Machine\" a \"Králové\", stejně jako dokumentární seriál \"The Case Against Adnan Syed\" (2019). Roku 2016 vydali Bad Seeds nové album \"Skeleton Tree\", které bylo do značné míry inspirováno smrtí Caveova patnáctiletého syna Arthura. Na rok 2019 kapela plánuje vydání sedmnácté desky.\n\nHudební kořeny má Cave v bluesové hudbě. V jeho textech se často mísí milostné motivy s náboženskými tématy. Má charakteristický hluboký hlas; sám řekl, že se jeho hlas čím je starší mění do hlubší formy. V jeho literární tvorbě lze nalézt mnoho vlivů, například Vladimira Nabokova, Fjodora Michajloviče Dostojevského či Williama Faulknera; mezi jeho hudební vzory patří Johnny Cash, Leonard Cohen nebo Bob Dylan.\n\n\n\n\n\n\n"}
{"id": "77205", "url": "https://cs.wikipedia.org/wiki?curid=77205", "title": "Čkalovskaja (stanice metra v Moskvě)", "text": "Čkalovskaja (stanice metra v Moskvě)\n\nČkalovskaja () je stanice moskevského metra. Vybudována byla u Kurského nádraží ve východní části Moskvy. Pojmenována je po Valeriji Pavlovičovi Čkalovovi, ruském letci.\n\nČkalovskaja leží na Ljublinské lince, bývala prozatímní konečnou stanicí (výstavba dalšího úseku severním směrem se protahovala). Je přestupní; umožněno je pomocí tunelů pro pěší přestoupit na Arbatsko-Pokrovskou a Kolcevskou linku (stejná stanice na těchto linkách nese však název Kurskaja). Vybudována byla jako ražená, trojlodní, pilířová s plnou délkou střední lodě. Vznikl jen jeden výstup, vedoucí do podzemního vestibulu, ten umožňuje jak přestup, tak i výstup. Založena je 51 m hluboko pod povrchem. Stěny stanice i vestibul nad ní je obložen několika druhy mramoru.\n\nČkalovskaja slouží veřejnosti již od 28. prosince 1995 jako první ze stanic na této lince. V projektové dokumentaci je označena jako \"Kurskaja\", podle starších částí stanice.\n\nSeverním směrem pokračuje úsek, který byl otevřen v roce 2007; dlouhá léta (od poloviny 80. let) byl nedokončený, neboť na jeho dostavbu chyběly peníze. Z něho nedaleko za stanicí vybíhá jednokolejná spojka vedoucí na Kolcevskou linku.\n\n"}
{"id": "77206", "url": "https://cs.wikipedia.org/wiki?curid=77206", "title": "Notre Dame", "text": "Notre Dame\n\nNotre Dame je francouzský titul Panny Marie, do češtiny přeložitelný jako \"Naše paní\" (odpovídá anglickému Our Lady, italskému Madonna či německému Unsere (Liebe) Frau). Ve francouzštině se používá jako základní a nejběžnější titul Panny Marie. Jako součást názvu staveb a institucí zůstává v některých případech nepřeložen i v jiných jazycích.\n\n\n\n\n"}
{"id": "77208", "url": "https://cs.wikipedia.org/wiki?curid=77208", "title": "Vaitupu", "text": "Vaitupu\n\nVaitupu je největším z devíti ostrovů tvořících ostrovní stát Tuvalu ležící v jižním Tichém oceánu. Při sčítání v roce 2002 zde žilo 1591 obyvatel. Hlavní město se jmenuje Asau.\n\nOstrov se prostírá na rozloze přibližně 5,6 čtverečních kilometrů, včetně bažin, mangrovníků, rozptýlených korálových útesů a velké laguny.\n\nVaitipu se skládá z devíti ostrovů jež jsou:\n\nPouze samotný Vaitipu je trvale obydlen.\n\nJediná vesnice na Vaitupu se skládá ze dvou částí, Tumaseu a Asau. Je v ní kostel, základní škola, penzion a pošta. Na ostrově je též střední škola Motufoua vzdálená asi 2 Km od vesnice a nemocnice vzdálená 1 Km.\n\nNa Vaitupu žije druhá největší populace Tuvalu (1591). Je sem posíláno 600 studentů ve věku od 13 do 21 let z celého archipelagu do střední školy Motufoua.\n\nI přes relativně velkou rozlohu byl ostrov během 40. let 20. století poněkud přelidněn a tak se několik rodin odstěhovalo na Fidži.\n\nVe 20. století se Vaitupu stalo vzdělávacím střediskem Tuvalu. Londýnská misijní společnost zde v Motufouě otevřela v roce 1905 střední školu. Motufoua nebyla školou pouze Vaitupu. V roce 1923 sem byla přesunuta též vládní základní škola z Funafuti a škola byla nazývána Ellicefou.\n\nD. G. Kennedy, byl prvním ředitelem školy. Škola byla uzavřena v roce 1953 a byla přesunuta do Školy Krále Jiřího V. v Kiribati.\nDva významní Tuvalané první generální guvernér Penitala Teo a první premiér Toalipi Lauti byli oba žáci v Elisefou.\n\nLegenda vypráví že prvním osadníkem na Vaitupu byl Telematua, který přijel na kánoi ze Samoy. Spolu s ním přijeli jeho syn Foumatua a vnuk Silaga. Telematua, který nejdříve navštívil Funafuti, kde nechal svou ženu Futi, zanechal jeho druhou ženu Tupu na Vaitupu. Poté rozdělil svůj čas mezi tyto dva ostrovy. Lidé z Funafuti se často ptali proč Telematua odjíždí tak často a kdy se vrátí. Futi odpovídala „Voai ia Tupu“ - aby viděl Tupu - což se později zkrátilo na „Vaitupu“\n\nNa Vaitupu je šest velkých rodinných skupin které tvrdí že pocházejí od Telematuy. Dělí se do tří základních klanů pojmenovaných Tua, Lotoa a Kilitai. Každý z klanů volí jednoho náčelníka, který je representuje ve sněmu tří náčelníků.\n"}
{"id": "77211", "url": "https://cs.wikipedia.org/wiki?curid=77211", "title": "Svatá Helena (ostrov)", "text": "Svatá Helena (ostrov)\n\nSvatá Helena je tropický ostrov sopečného původu v jižním Atlantiku. Od roku 2009 je součástí britského zámořského území s vlastní ústavou a názvem Svatá Helena, Ascension a Tristan da Cunha (anglicky Saint Helena, Ascension and Tristan da Cunha), jehož guvernér spravuje i uvedené okolní ostrovy. Podle sčítání z roku 2008 na něm žije 4 255 obyvatel.\n\nSprávním střediskem ostrova je Jamestown, ve kterém žije přibližně 1 500 obyvatel.\n\nOstrov Svatá Helena (122 km²) se nachází v jižním Atlantiku 1 930 km západně od břehu Angoly a 4000 km východně od Rio de Janeira. Má mírné i tropické podnebí.\n\nOstrov se zapsal do historie zejména jako místo, kde byl internován Napoleon Bonaparte po své porážce u Waterloo v roce 1815; Britové ho zde drželi šest let až do jeho smrti v roce 1821.\n\nOstrov byl prý objeven 21. května 1502 portugalským navigátorem João da Nova. Portugalští mořeplavci objevili ostrov neobydlený a postavili na něm kapli a několik domů. Stálé obyvatele ale ostrov i přes tuto výstavbu neměl. Prvním Angličanem, který ostrov v roce 1591 navštívil, byl mořeplavec a pirát Thomas Cavendish. V letech 1645–1659 patřil ostrov Holandsku.\n\nPo roce 1651 připadl ostrov do britské sféry vlivu jakožto majetek britské Východoindické společnosti, přerušené jen v roce 1673, kdy ostrov získali na dva měsíce Holanďané. Po otevření Suezského průplavu v roce 1869 ztrácelo toto území na významu.\n\nV průběhu druhé búrské války byl na ostrově vybudován zajatecký tábor, kde bylo internováno přes 5 000 lidí. V průběhu II. světové války byl ostrov Ascension převeden pro potřeby americké armády pod její správu a bylo zde vybudováno vojenské letiště.\n\nDnešní hospodářství ostrova je velmi slabé, konkurence neschopné a zcela závislé na pomoci z Londýna. Britská vláda se snaží podpořit ekonomiku ostrova, proto se mělo v květnu roku 2005 začít stavět letiště, které mělo být dostavěno roku 2010. Plány byly nejprve odloženy, letiště se začalo stavět až v roce 2011 a zprovozněno bylo v roce 2015.\n\nČástečný příjem přináší turistický ruch, spjatý především s prezentací Napoleonova života, jeho pobytu ve vyhnanství na Svaté Heleně od roku 1815 do jeho smrti v roce 1821.\n\nAž v roce 1858 měl ostrov své definitivní emise s označením ST. HELENA, předtím zde platily známky britské. Zdejší známky platily i v dependencích Svaté Heleny, známkových zemích Tristan da Cunha a Ascension, kde byly zprvu opatřeny přetiskem.\n\nVe Světové poštovní unii (UPU) byl ostrov nepřímo od 1. října 1879.\n\n"}
{"id": "77212", "url": "https://cs.wikipedia.org/wiki?curid=77212", "title": "Farmakokinetika", "text": "Farmakokinetika\n\nFarmakokinetika je oblastí farmakologie, která se zabývá zkoumáním a popisem osudu léčiv v organismu, a to od jejich podání až po vyloučení.\n\nFarmakokinetika popisuje osud léčiva po podání do organismu a rozlišuje následující fáze:\nMetabolizace buď vede k inaktivaci léčiva, nebo naopak k tvorbě aktivní formy;\n\nBiologická dostupnost je údaj, který vyjadřuje procento podané dávky, které je organismem využito. Biologickou dostupnost ovlivňuje hlavně vstřebatelnost látky (nejčastěji po perorálním podání, \"per os\", p. o.), degradace látky ještě před vstřebáním, léková forma a tzv. efekt prvního průchodu játry (first-pass effect), který často podstatným způsobem sníží množství podané dávky v krvi. Biologická dostupnost se vztahuje k podání léčiva injekcí přímo do žíly (intravenózně, \"intra venam\", i. v.). Při tomto způsobu podání je biologická dostupnost počítána jako 100 %.\n\nPro účely zjištění biologické dostupnosti se stanovuje plocha pod koncentrační křivkou (area under curve), která vyjadřuje časový průběh koncentrace podaného léčiva v krevní plazmě. Absolutní biologická dostupnost při perorálním podání se vypočítá jako poměr plochy pod křivkou při perorálním podání vztažené k ploše pod křivkou při intravenózním podání stejné dávky:\n\nAnalogicky lze stanovit biologickou dostupnost i při jiných způsobech podání.\n\nDistribuční objem, nebo také zdánlivý distribuční objem, je definován jako teoretický objem, ve kterém by se muselo celkové množství podaného léku rovnoměrně rozpustit, aby bylo dosaženo stejné koncentrace léčiva jako v krvi.\n\nDistribuční objem se uvádí v litrech nebo v litrech na kilogram tělesné hmotnosti a stanovuje se pomocí následujícího vztahu:\n\nV = D / c,\n\nkde V je distribuční objem, D je dávka léku a c je koncentrace léku v krevní plazmě.\n\nLátky s nízkou molekulovou hmotností, které se snadno rozpouštějí ve vodě (např. etanol nebo některé sulfonamidy), se rovnoměrně distribuují do celého objemu vody v těle. Některé léky se specificky distribuují do určitého typu tkáně. Většina léků vykazuje nejednotnou distribuci, která je dána jejich schopností procházet membránami buněk, jejich rozdílnou rozpustností ve vodě a v tucích, rozdílnými fyzikálně-chemickými vlastnostmi a různou schopností vázat se na krevní a tkáňové bílkoviny.\n\nV tabulce jsou uvedeny přibližné hodnoty objemů pro některé tělní tekutiny:\nNěkteré látky se specificky váží např. do lipidových struktur (tukových tkání) a koncentrace léku v krvi je pak velmi nízká. U takových léků je hodnota distribučního objemu mnohem větší než celkový tělesný objem. Údaje o distribučním objemu je možné najít v příbalovém letáku příslušného léku.\n\nV následující tabulce jsou uvedeny hodnoty distribučních objemů některých léků:\n"}
{"id": "77215", "url": "https://cs.wikipedia.org/wiki?curid=77215", "title": "Aula", "text": "Aula\n\nAula (lat., z řec. \"αυλή\") je větší síň určená pro slavnostní shromáždění, zejména v případě vysokých škol, kde se odehrávají např. promoce absolventů. Naproti tomu auditorium je obvykle posluchárna či přednáškový sál.\n\nPůvodně byla aula vnitřní nádvoří domů ve starověkém Řecku, v němž stál Diův oltář jako ochránce domu, v lepších domech byl tento dvůr ze tří stran obklopen sloupořadím a tvořil střed domu. Později se tak nazývala střední chrámová loď u starokřesťanských bazilik, v níž se shromažďovali věřící. Ve starověkém Římě se toto označení přeneslo na císařský dvůr a když vznikly univerzity, byla tak pojmenována slavnostní síň, v níž se odehrávaly schůze profesorů a studentů. \n"}
{"id": "77217", "url": "https://cs.wikipedia.org/wiki?curid=77217", "title": "Astroláb", "text": "Astroláb\n\nAstroláb je historický astronomický přístroj, který dříve astronomové, astrologové, navigátoři a další používali na určování a předpovídání poloh hvězd a Slunce, určování místního času podle místní zeměpisné délky a naopak, k zeměměřickým účelům a pro triangulaci. Astroláb lze považovat za ploché účelové zjednodušení armilární sféry.\n\nAčkoliv je známo, že astroláb je velmi starý přístroj, jeho původ není zcela zřejmý. Někteří historici jeho vynález připisují astronomu Apollóniu z Pergy či Hipparchovi žijícímu v polovině 2. století př. n. l., jiní Hypatii z Alexandrie žijící na přelomu čtvrtého a pátého století. K dokonalosti tento přístroj dovedli až Arabové.\n\nTypický astronomický astroláb sestává z mosazného disku zvaného \"mater\" (matka), který je opatřen otočnými prvky. Jedna strana tvoří pohyblivou mapu oblohy, druhá slouží k měření úhlové výšky nebeských těles.\n\nMapa oblohy obsahuje stereografickou projekci nebeské sféry, která je tvořena křivkami sledujícími úhlovou výšku těles v závislosti na azimutu. Tato projekce je závislá na zeměpisné šířce, proto bývá vyryta do výměnného disku. Nad touto vrstvou je otočné \"rete\" (síť), na kterém jsou vyznačeny polohy ekliptiky se zvěrokruhem a vybraných nejjasnějších hvězd. Po obvodu mater je stupnice v úhlech a (nebo) hodinách. Otočením rete na aktuální hodinu je možné zobrazit aktuální polohu zobrazených hvězd nebo naopak dle polohy hvězd určit čas. Nad rete bývá někdy ještě otočné pravítko pro přesnější zaměření těles.\n\nNa zadní části astrolábu je umístěna alhidáda, otočné pravítko s průzory. Astroláb se umístí do svislé polohy pomocí závěsného kroužku a průzorem se zaměří nebeské těleso. Na stupnici se pak odečte naměřená úhlový výška. Na této straně také bývají různé další stupnice pro další výpočty a převody, například pro zjištění polohy Slunce na ekliptice.\n\nKonkrétní podoba astrolábu však závisí na zvoleném účelu použití a potřebách a znalostech jejich konstruktérů.\n\nAstronomický astroláb je astrometrický přístroj tvořený měděným nebo mosazným kruhem, při měření volně zavěšený ve svislé poloze. V jehož středu je otáčivě upevněna alhidáda se dvěma průzory a s ukazateli. Astronomický astroláb se používal ve starověku a středověku k určování zeměpisné polohy, souřadnic, podle průchodu známé hvězdy stejnou výškou. Modernější konstrukce je realizována hranolovým astrolábem s rtuťovým horizontem a trojbokým hranolem.\n\nGeodetický astroláb je kruh nebo půlkruh k méně přesnému měření úhlů v libovolné rovině. Je opatřen dvěma průzory, pevným a pohyblivým, na otočném rameni a olovnicí.\n\nNámořní astroláb má tvar kruhové desky dělené na stupně s otočným ramenem a průzory. Používal se k měření výšky hvězd při astronavigaci. Později byl nahrazen sextantem.\n\nKonstrukce astronomické desky na pražském orloji je odvozena z astrolábu. Polohu rete na orloji nastavuje hodinový stroj a je zde omezeno jen na ekliptiku se zvířetníkem. Nad ním se navíc zobrazují polohy Slunce a Měsíce, které se naopak na běžných astrolábech nevyskytují.\n\n"}
{"id": "77220", "url": "https://cs.wikipedia.org/wiki?curid=77220", "title": "Něvsko-Vasileostrovskaja (linka metra v Petrohradu)", "text": "Něvsko-Vasileostrovskaja (linka metra v Petrohradu)\n\nNěvsko-Vasileostrovskaja () je linka petrohradského metra.\n\nLinka je značena zelenou barvou, alternativně také číslem tři. Spojuje spolu východní a západní část města, první její úsek byl otevřen v roce 1967. Během postupného rozšiřování sice na lince nepřibylo mnoho stanic (dnes je jich pouze deset), mezistaniční úseky však zde patří k nejdelším. Zajímavostí na této lince je, že v některých jejich stanicích nejsou přístupné boční lodě, do vlaků se nastupuje pomocí vstupů se zavíratelnými dveřmi, zhruba podobně jako je tomu v systémech automatického metra (například v Paříži).\n\n\n"}
{"id": "77227", "url": "https://cs.wikipedia.org/wiki?curid=77227", "title": "Okna (okres Česká Lípa)", "text": "Okna (okres Česká Lípa)\n\nOkna \"(něm.Woken b. Hirschberg)\" je obec v jižní části okresu Česká Lípa, v širokém rovinném úvalu horního toku Robečského potoka, místně zvaného \"Okenský potok\", který z jihu napájí soustavu rybníků u Doks. Obec leží v nadmořské výšce 282 metrů. Zhruba 3,5 km východním směrem od ní se nachází hrad Bezděz. Žije zde  obyvatel.\n\nArchivní zápisy z poloviny 14. století hovoří o obci jako lidnaté vsi, která je v držení pánů z Bezdězu. Okna byla vždy zemědělskou vsí, která byla zázemím dvou center řemeslné výroby – Doks a Bělé pod Bezdězem.\nV roce 1930 měla obec 420 obyvatel, převážně Němců. V roce 1946 v obci žilo asi 300 Čechů a 110 Němců, kteří postupně sami emigrovali. V roce 1960 došlo ke sloučení obcí Okna a Obora do jednoho celku, od 1. ledna 1981 byly obce přivtěleny pod město Doksy. Od roku 1991 je obec zase samostatná, Obora zůstala součástí obce Doksy.\n\nNejvýznamnější památkový objekt v obci představuje farní kostel Nanebevzetí Panny Marie ze 14. století. Původně gotická stavba byla zásadně přestavěna v 18. století. Dodnes je zachovaný zvon z roku 1594.\n\nV jihovýchodním sousedství kostela roste památný strom moruše bílá. V obci je několik zachovalých roubených stavení, mezi nimi památkově chráněná usedlost čp. 16.\n\nFotbalový tým mužů zakončil sezonu 2010/2011 v III. třídě okresu Česká Lípa na 10. místě čtrnáctičlenné tabulky. O rok později stejnou soutěž skončili na 11. místě.\n\nOkny prochází silnice druhé třídy II/273, poblíž obecního úřadu je autobusová zastávka. V obci se také nachází železniční zastávka na železniční trati Bakov nad Jizerou – Jedlová, kde zastavují osobní vlaky \"Česká Lípa – Bakov nad Jizerou\".\n\nPoblíž nádraží prochází zeleně značená turistická trasa od hradu Bezděz směrem ke Kokořínsku. Obcí vede také cyklostezka č. 0014, kterou využívají turisté, navštěvující Kokořínsko a okolí Máchova jezera.\n\n"}
{"id": "77232", "url": "https://cs.wikipedia.org/wiki?curid=77232", "title": "Novi Sad", "text": "Novi Sad\n\nNovi Sad ( , , , , , ) je město ležící na severu Srbska, zároveň je to hlavní město autonomní provincie Vojvodina. Městem protéká řeka Dunaj. V roce 2013 zde žilo okolo 389 245 obyvatel.\n\nVýznamné centrum srbského státu se začalo rozvíjet již v dobách existence uherského mocnářství a patřilo mezi četná mnohonárodnostní města. V moderní době sem byla přivedena železnice, vznikly přístavy na Dunaji a rafinerie. Počet obyvatel začal vzrůstat po vybudování nových sídlišť po druhé světové válce, umocnil se jihoslovanský prvek. V roce 1999 bylo město během bombardování NATO značně poškozeno, zejména infrastruktura.\n\nMěsto Novi Sad je se svými 389 245 obyvateli druhým největším v zemi (po metropoli Bělehradu). Za svojí velikost vděčí především urbanizaci nejprve Jugoslávie a později Srbska po druhé světové válce. Od skončení konfliktu se počet obyvatel města neustále zvyšuje, a to především přistěhovalectvím, než přirozeným přírůstkem. Nejintenzivnějším obdobím růstu počtu obyvatel Nového Sadu byla 60. léta, kdy se počet obyvatel zvýšil o 37 %. Většina dosídlenců přišla do města z menších sídel Vojvodiny (56,2 %), dále pak z Bosny a Hercegoviny (15, 3 %) a centrálního Srbska (11, 7%).\n\nDle sčítání lidu z roku 2002 žilo na území Města Novi Sad (vč. Petrovaradína a Sremské Kamenice) 299 294 obyvatel. Průměrný věk obyvatele města byl 39,8 let (38,3 pro muže, 41,2 pro ženy). Samotný Novi Sad bez Petrovaradína, Sremské Kamenice a třinácti příměstských sídel měl tehdy 191 405 obyvatel. V rámci socialistické Jugoslávie byl šestým největším městem.\n\nPřestože bylo historicky obyvatelstvo Nového Sadu národnostně smíšené, posílil se po druhé světové válce podíl Srbů na úkor ostatních národností. Původní německé obyvatelstvo bylo vysídleno hned po skončení konfliktu. Podíl a význam Maďarů, Slováků a Rusínů poklesl. Dominantní slovenské obyvatelstvo je pouze v místní části Kysáč severozápadně od centra Nového Sadu. Chorvatské obyvatelstvo žije částečně na území Petrovaradína. V roce 2002 byly národnostní skupiny zastoupeny v Novém Sadu následujícím podílem: Srbové (73,91 %), Maďaři (6,03 %), Jugoslávci (3,69 %), Černohorci (2,23 %), Chorvati (1,84 %) atd.\n\nNovi Sad má status města, které tvoří dvě opštiny: Městská opština Novi Sad (na levém břehu Dunaje) a Městská opština Petrovaradín (na pravém břehu Dunaje). Hranici mezi nimi tvoří řeka Dunaj. Samosprávu města Novi Sad tvoří Zastupitelstvo města Novi Sad (skupština), primátor města, Rada města, Magistrát města a nezávislé regulatorní orgány. Zastupitelstvo města sídlí v poválečné budově, která se nachází na \"Bulváru Mihajla Pupina\" v samotném centru města. Zastupitelstvo má 78 křesel a v roce 2017 v něm většinu měla Srbská pokroková strana.\n\nJednotný celek města Nového Sadu tvoří kromě kompaktního města také i Petrovaradín a Sremska Kamenica. Ty se dělí dohromady na celkem 46 místních částí (srbsky \"Месне заједнице\"/\"Mesne zajednice\"). Každá z nich má vlastní radu se svým předsedou.\n\nMezi nejstarší části města patří kromě Starého města i Podbara. Do poloviny 19. století, kdy bylo město ještě součástí Rakousko-Uherska, vznikly ještě i dnešní místní části Rotkvarija, Salajka nebo Grbavica. V první polovině 20. století byly vybudovány místní části Banatić, Sajmište, Adamovićevo Naselje, Telep, Detelinara, Liman 1 (nejstarší část) města, Vidovdansko Naselje, Slana Bara, Mali Beograd, Stari Šangaj atd. Místní části Liman (2-4), Satelit, Novo Naselje, Nova Detelinara, Avijatičarsko Naselje a Adice vznikly v druhé polovině 20. století. Některé z nich jsou hustě osídlené, neboť zde (např. Liman) byla vybudována rozlehlá panelová sídliště. Některé městské části vznikly zcela bez územního plánování původně jako černé stavby (Adice, Šangaj).\n\nPod Městskou opštinu Novi Sad dále spadá 13 okolních obcí. V nich žije 86 842 obyvatel města (23,7 % celkového obyvatelstva Nového Sadu). Největší sídla tohoto typu jsou (dle sčítání lidu z roku 2002): Veternik (18 582 obyvatel), Futog (18 582 obyvatel), Kać (11 166 obyvatel). Futog, který se nachází západně od Limanu je spojen souvislou zástavbou z centrem Nového Sadu. Podobný proces probíhá vzhledem k dlouhodobému růstu obyvatel Nového Sadu i u dalších bývalých vesnic, jako např. Veternig, Ledinci, nebo Bukovac.\n\nNovi Sad je ekonomické centrum Vojvodiny, nejúrodnější zemědělské oblasti v Srbsku. Město je jedním z největších ekonomických a kulturních center země a i v bývalé Jugoslávii mělo nezastupitelné postavení.\n\nV souvislosti s modernizací města byl v 70. a 80. letech průmysl přesunut z jádra města do nově zřízených průmyslových zón, které se nacházejí na severním a západním okraji Nového Sadu, v blízkosti kanálu DTD.\n\nPrůmysl města v 90. letech 20. století těžce strádal ekonomickými sankcemi, kterými se západní svět pokoušel izolovat tehdejší politický režim. Sankce a hyperinflace vedly k dalšími poklesu životní úrovně, zastarávání podniků a snižování výkonnosti výroby. Někteří z velkých producentů museli své závody uzavřít a zbankrotovali. Mezi takové podniky patřil například Novkabel (výroba elektrických kabelů), Pobeda (zpracování kovů), Jugoalat, Albus a HINS (chemický průmysl). Jediným fungujícím podnikem zůstala pouze místní rafinerie, která se však stala cílem bombardování v roce 1999.\n\nPo roce 2001 došlo k ekonomice k významném zvratu. Srbsko se otevřelo západnímu světu a začal ekonomický vzestup. Hospodářství se začalo, podobně jako v jiných zemích střední a východní Evropy, orientovat na terciární sektor, tedy služby. Fungující státní podniky byly privatizovány. V současné době tak dominují malé a střední podniky. Pro turistiku a ekonomickou spolupráci má také význam i Novosadské výstaviště, které se nachází v západní části města (Detelinara) a které bylo po roce 2000 kompletně zmodernizováno. Výstaviště slouží především pro výstavy v oblasti zemědělské techniky; v provozu je již od roku 1933.\n\nVýznam Nového Sadu jako finančního centra potvrzuje velký počet bank, mezi které patří například Vojvođanska banka, Kulska banka, Panonska banka a pobočky některých dalších mezinárodních finančních ústavů. Ve městě se nachází také i sídlo podniku Naftne industrije Srbije, tedy hlavní ropné společnosti Srbska.\n\nNovi Sad je významnou zastávkou na mezinárodním dopravním tahu Budapešť – Bělehrad (prochází tudy také i dálnice) a vedou sem i některé dopravní tahy regionálního (srbského) významu. Novi Sad je spojen silnicí s následujícími městy: Bačka Palanka, Bački Petrovac, Subotica, Bečej, Zrenjanin, Perlez, Sremski Karlovci, Ruma, Beočin. Vzhledem k charakteru krajiny, do které je Novi Sad umístěn, není kolem města vybudován okruh (tak jako ho má např. Bělehrad, či Sarajevo. Roli hlavního průtahu městem hraje Bulvár osvobození, představující centrální osu moderní části města a několik dalších tříd, vystavěných po druhé světové válce v pravoúhlém topografickém plánu.\n\nNovi Sad má síť městské dopravy, kterou tvoří převážně autobusy. Autobusová síť zajišťuje dopravu nejen ve městě, ale i v příměstských oblastech. V provozu je několik desítek linek. V letech 1911–1958 zde byly v provozu i tramvaje. V souvislosti s modernizací města a jeho rychlým rozvojem však byla nemoderní a historická síť zrušena. Diskuze o možné obnově tramvajové sítě v Novém Sadu se čas od času opětovně objevují.\n\nTrasu dálnice kopíruje také i železnice. Hlavní trať, vedoucí ze Subotice do Bělehradu. Severně od města se poté větví do několika dalších tratí: směrem na východ (do Zrenjaninu), směrem na sever (do Bečeje) a směrem na západ (do města Sombor).\n\nNovi Sad se nachází na evropském veletoku Dunaji. Proto nelze zpochybnit význam dopravy lodní, a to ať už osobní (zajištěno je spojení např. do Iloku), či nákladní. Přes Novi Sad proplouvají četné nákladní lodě. Na místě, kde kanál Dunaj–Tisa–Dunaj ústí do Dunaje, se nachází rozsáhlý přístav.\n\nSeverně od Nového Sadu se nachází malé letiště, které slouží pro sportovní účely a příležitostní nákladní dopravu. Většina obyvatel města nicméně využívá bělehradské letiště, která je vzdálené 80 km jihovýchodně a je dobře dostupné po dálnici.\n\nŘeku Dunaj překonávají tři mosty; Most Svobody, vybudovaný v roce 1981, nejstarší Varadínský most a most Boška Peroševića, který slouží kombinovaně pro nákladní i silniční dopravu. Všechny novosadské mosty byly na jaře 1999 během bombardování Jugoslávie zničeny a v následujících letech zrekonstruovány (první z mostů otevřen 2005, druhý 2000, třetí jako provizorium má být zcela přebudován). Dokud nebyly tyto mosty vystavěny znova, sloužilo obyvatelům města pontonové provizorium.\n\nNovi Sad je kulturním centrem autonomní oblasti Vojvodina a významné kulturní centrum i na úrovni Srbska celkem. Pro místní obyvatelstvo má význam i historický, neboť se zde v 18. a 19. století vytvářely první zárodky srbských kulturních institucí. V Novém Sadu například sídlí i Matice srbská. V roce 1861 zde bylo zřízeno srbské divadlo. Na počátku 20. století byl Novi Sad místem setkávání a tvorby celé generace srbských spisovatelů. Dnes je město z kulturního hlediska známé také díky letnímu festivalu EXIT, který se zde koná již od roku 2000 pravidelně na začátku léta.\n\nVe městě se nachází několik muzeí a značný počet soukromých, nebo veřejných galerií. Nejznámějším muzeem je Muzeum Vojvodiny, které bylo zřízeno již v roce 1847. V muzeu je umístěna stálá výstava historie města a Regionu. Muzeum Nového Sadu se nachází na Petrovaradínské pevnosti a věnuje se vzniku a vývoji tohoto původně rakouského opevnění. Největší galerií je potom Galerie Matice srbské (zřízena v roce 1958, která provozuje dvě instituce tohoto typu v centru města. Galerie výtvarného umění vystavuje rozsáhlou sbírku Rajka Mamuziće a Pavla Beljanského z první poloviny 20. století.\n\nPo roce 2000 začal počet návštěvníků města Nového Sadu pravidelně růst v souvislosti s otevíráním Srbska Evropě. Hlavní událostí, která přiláká nejvíce návštěvníků, je hudební festival EXIT, který ročně navštíví okolo 150 tisíc lidí. Další akcí, která je populární rovněž v regionu je také Novosadský veletrh (\"Novosadski sajam\"), který se koná vždy v květnu. V roce 2017 počet návštěvníků veletrhu dosáhl 130 000 lidí. \n\nVe městě se nachází turistický přístav, který je umístěn na Dunaji u Varadínského mostu, kde zastavují výletní lodě.\n\nHlavním turisticky atraktivním objektem je nad městem se vypínající Petrovaradínská pevnost, kde se rovněž nachází i městské muzeum a ze kterého se nabízí pohled na historické centrum města. To je rovněž často navštěvovaným místem. 20 km jihozápadně od Nového Sadu se nachází rovněž Národní park Fruška Gora, do něhož řada návštěvníků cestuje právě z Nového Sadu.\n\nRoku 2008 město navštívilo celkem 97 tisíc turistů, což představovalo okolo čtyř procent z celkového počtu návštěvníků země. V první polovině roku 2018 bylo v Novém Sadu zaznamenáno okolo dvou set tisíc přenocování. \n\nNovi Sad byl v 19. století považován za tzv. „srbské Atény“, vzhledem ke skutečnosti, že se jednalo o největší město s významným podílem Srbů na území Uherska. V roce 1810, jen dva roky poté, co vznikla v Bělehradě první vysoká škola, bylo v Novém Sadu založeno gymnázium, které dnes nese název spisovatele Jovana Jovanoviće Zmaje z přelomu 19. a 20. století. Na tomto gymnáziu také působil i buditel Pavel Josef Šafařík Po druhé světové válce (v roce 1960) pak město získalo i vlastní univerzitu spolu s vlastním kampusem, který se nachází na březích řeky Dunaje. V současné době se v Novém Sadu nachází 37 základních škol, 4 gymnázia, 20 dalších středních škol a kromě státní Univerzity v Novém Sadu i několik soukromých vysokých škol.\n\nV Novém Sadu sídlí sportovní týmy \"Vojvodina\", které hrají fotbal, basketbal, vybíjenou, házenou, vodní pólo, box, jduo, karate, stolní tenis, tenis a další sporty. Fotbalový tým FK Vojvodina působí v Novém Sadu již od roku 1914 a působí v první fotbalové lize Srbska. V místní části Detelinara sídlí fotbalový tým FK Novi Sad.\n\nNa Mišeluku u Sremské Kamenice se až do roku 2009 konaly automobilové a motocyklové závody.\n\nVe městě se nachází několik tenisových klubů (TK 6. maj, TK Novi Sad, TK As, TK Vojvodina, TK Viner) V lokalitě Sajmište se nachází nekrytý bazén. V rámci obchodně-sportovního komplexu SPENS má Novi Sad k dispozici také i bazén krytý.\n\nDíky blízkosti pohoří Fruška gora má město několik turistických klubů. Každý květen se v pohoří koná tzv. Fruškogorský maraton.\n\n\n\n\n"}
{"id": "77240", "url": "https://cs.wikipedia.org/wiki?curid=77240", "title": "Kušmurun", "text": "Kušmurun\n\nKušmurun nebo Ubagan (rusky \"Кушмурун\" nebo \"Убаган\") je jezero v Kostanajské oblasti v Kazachstánu. Nachází se v severní části Turganské úžlabiny. Má rozlohu 210 km², která se prudce mění v závislosti na úrovni hladiny. Průměrná hloubka je 1 až 3 m. Leží v nadmořské výšce 103 m.\n\nZdroj vody je sněhový. Přes jezero protéká řeka Ubagan. Voda je na jaře, v době velké vody, sladká a vhodná k pití. Ve zbývající části roku je mírně slaná.\n\nJezero je bohaté na ryby (okoun, cejn, kapr).\n"}
{"id": "77241", "url": "https://cs.wikipedia.org/wiki?curid=77241", "title": "Kurgaldžin", "text": "Kurgaldžin\n\nKurgaldžin ( ) je jezero v Akmolské oblasti v centrální části Kazachstánu. Nachází se v rozsáhlé Tengiz-kurgaldžinské propadlině. Má rozlohu 330 km² a průměrnou hloubku 1,6 m a maximální hloubku 2 m. Leží v nadmořské výšce 308 m.\n\nDélka pobřeží je 187 km. Severní a východní pobřeží je prudké. Na severní straně dosahuje výšky 4 až 6 m. Západní a jižní je mírné porostlé rákosem.\n\nNa jezeře se nachází přibližně 40 ostrovů. Největší jsou Aral-Tjube, Kokpekty a Žar-Tjube. Vyskytují se zde i plovoucí ostrovy.\n\nZdroj vody je sněhový. Do jezera ústí řeka Nura a na jaře, kdy je množství vody největší, řeka \"Nura\" z \"Kurgaldžinu\" odtéká do jezera Tengiz.\n\nSlanost vody není stejná v různých částech jezera. Poblíž ústí \"Nury\" je voda sladká, v ostatních částech mírně slaná.\n\nJezero je bohaté na ryby (karas, kapr, štika, lín, jelec, okoun). Na plovoucích ostrovech se usazují hlučné kolonie racků a rybáků a hnízdí zde potápky a kachny.\n\nJezero je součástí Kurgaldžinské rezervace, která má rozlohu 5 431 km² a jejíž část je součástí světového přírodního dědictví UNESCO (viz heslo Sarjarka). Ta byla vytvořena na ochranu hnízdišť růžových plameňáků. Oblast jezera Kurgaldžin byla zapsána v roce 2012 jako první rezervace tohoto druhu na území Kazachstánu na seznam biosférických rezervací UNESCO. Celková rozloha této biosférické rezervace je  1 603 171 ha.\n"}
{"id": "77243", "url": "https://cs.wikipedia.org/wiki?curid=77243", "title": "Karasor", "text": "Karasor\n\nKarasor je hořkoslané bezodtoké jezero na severovýchodě Karagandské oblasti v Kazachstánu. Má rozlohu přibližně 154 km² a maximální hloubku 5 m.\n\nLeží v rozsáhlé kotlině. Podklad tvoří jíl se zápachem sirovodíku. Břehy jsou nízké, pozvolné a hliněné.\n\nZdroj vody je sněhový. Do \"Karasoru\" ústí několik říček, které v létě vysychají. Zamrzá v listopadu a rozmrzá na konci dubna nebo v květnu. Vsázka soli.\n"}
{"id": "77244", "url": "https://cs.wikipedia.org/wiki?curid=77244", "title": "Kiši-karoj", "text": "Kiši-karoj\n\nKiši-karoj ( ) je hořkoslané bezodtoké jezero na severu Akmolské oblasti v Kazachstánu. Má rozlohu 102 km². Leží v nadmořské výšce 53 m.\n\nNachází se v uzavřené propadlině uprostřed slanisek a porostů kostřavy a ostřice.\n\nZdroj vody je sněhový.\n"}
{"id": "77245", "url": "https://cs.wikipedia.org/wiki?curid=77245", "title": "Funafuti", "text": "Funafuti\n\nFunafuti hlavní atol z devíti atolů tvořících ostrovní stát Tuvalu ležící v jižním Tichém oceánu a je také označován za \"hlavní město\" Tuvalu. Největším ostrovem tohoto atolu je Fongafale, na kterém leží Vaiaku, tj. největší vesnice této ostrovní země.\n\nPři sčítání v roce 2002 měl atol Funafuti 4492 obyvatel. Ze všech ostrovů Tuvalu na něm žije nejvíce lidí. Je zde přistávací plocha, hotel (Vaiaku Langi Hotel), administrativní budovy a domy postavené jak tradičními postupy z palmových listů, tak i betonových kvádrů. Nejvýznamnější budovou na atolu Funafuti je Tuvalský kostel.\n\nTongané často napadali Funafuti v pravidelných intervalech. Při každém nájezdu unesli dítě. Z toho, jak vyrostlo, usoudili, že na Funafuti vyrostla další generace dost stará pro další boj. Mohli tedy uspořádat další nájezd a zopakovat ho, dokud nebyli poraženi a již se nevrátili. Od té doby byl na Funafuti klid až do doby, než přijeli peruánští otrokáři v 19. století.\n\nMoc na Funafuti spočívala v rukou náčelníků do té doby než samojský pastor přivedl tento systém k zániku. Iakopa, náčelník v době kdy na ostrov přišel první pastor, se vzdal svého čestného postavení a rovněž práva dostávat želví hlavy.\n\nTím bylo odevzdáno příliš mnoho a konec byl nezvratný. Iakopův syn Elia, který zemřel v roce 1902, byl posledním náčelníkem. On byl rovněž tím, kdo dovolil kapitánu Davisovi vztyčit v roce 1892 na Funafuti britskou vlajku. Říká se, že ho před tím donutili pochodovat pod palbou jejich pušek.\n\nFunafuti je úzký stočený pruh země, široký od 20 do 400 metrů obkružující velikou lagunu TeNamo, která má délku přes 20 km.\nJe zde nejméně 33 ostrůvků, největší z nich je Fongafale. Pouze tři z nich jsou obydleny: Fongafale, Funafala a Motuloa.\n\na nejméně dalších 5 ostrovů.\n\nNa ostrově je dodnes možno spatřit vraky letadel z II. světové války, kdy byla přistávací plocha používána americkými vojsky při obraně Gilbertových ostrovů (dnes Kiribati).\n\nMisionář George Turner zaznamenal legendu jež praví, že ostrov Funafuti byl poprvé obydlen ježovkou, jejíž potomci byli muž a žena.\n\n"}
{"id": "77246", "url": "https://cs.wikipedia.org/wiki?curid=77246", "title": "Kojbagar", "text": "Kojbagar\n\nKojbagar ( ) je bezodtoké jezero v Kostanajské oblasti v Kazachstánu. Leží na Turganské plošině. Má rozlohu 127 km². Ta se mění v závislosti na kolísání hladiny.\n\nPobřeží je převážně nízké.\n\nZdroj vody je sněhový.\n\nV létě je voda mírně slaná.\n"}
{"id": "77247", "url": "https://cs.wikipedia.org/wiki?curid=77247", "title": "Poběda (stanice metra v Samaře)", "text": "Poběda (stanice metra v Samaře)\n\nPoběda ( , česky lze přeložit jako \"Vítězství\") je stanice Samarského metra.\n\nPoběda je podzemní, jednolodní stanice. Nachází se zhruba uprostřed jediné v Samaře provozované linky metra. Stěny za nástupištěm jsou obložené kameny a symboly sovětské armády, nad výstupem je dekorativní skleněná mozaika s tematikou vítězství Rudé armády v roce 1945. Poběda má dva výstupy, jeden vede do podpovrchového, mělce založeného vestibulu, z něhož vedou výstupy na povrch a druhý do povrchového. Do roku 1992 plnila funkci konečné, je jednou z prvních stanic metra zprovozněných v roku 1987.\n\n"}
{"id": "77249", "url": "https://cs.wikipedia.org/wiki?curid=77249", "title": "Eponymous", "text": "Eponymous\n\nEponymous je prvním „best of“ albem vydaným kapelou R.E.M. a zároveň posledním albem vydaným touto kapelou u I.R.S. Records, neboť všechna následující alba vyšla u Warner Bros. Records.\n\nNa albu \"Eponymous\" jsou obsaženy skladby z období od vydání \"Chronic Town\" EP až po album \"Document\", tedy z celého raného období kapely. Součástí alba jsou také remixy některých známých písní.\n\nAlbum bylo vydáno v říjnu 1988, jen měsíc před vydáním očekávaného alba \"Green\", debutového alba kapely u Warner Bros. Records. Na americkém žebříčku se \"Eponymous\" umístilo na 44. a na britském na 69. místě.\n\nAutory jsou Bill Berry, Peter Buck, Mike Mills a Michael Stipe.\n\n"}
{"id": "77250", "url": "https://cs.wikipedia.org/wiki?curid=77250", "title": "Édouard Manet", "text": "Édouard Manet\n\nÉdouard Manet (23. ledna 1832 Paříž – 30. dubna 1883 Paříž) byl francouzský malíř.\n\nZasvětil celý svůj život umění, věřil ve své umělecké poslání. Proti mnohým jeho dílům se bouřlivě stavěli kritici i mnozí lidé. Studoval na gymnáziu, jeho otec z něj chtěl mít bankovního úředníka. Eduard však nebyl příliš pilným studentem a několikrát musel ročníky opakovat. Matčin bratr však brzy rozpoznal jeho nadání, a tak Maneta doporučil na mimořádné hodiny kreslení přímo na gymnáziu. Strýc s ním často navštěvoval muzea a galerie a tak se učí umění starých mistrů. Otec Eduarda neschvaloval Eduardovo nadšení pro umění a rozhodně nesouhlasil se synovým nápadem stát se malířem. Otec a syn tedy udělali kompromis a Eduard otci slíbil, že se malířem nestane, pokud nebude muset studovat dále na bankovního úředníka. Po dlouhém váhání se rozhodl pro námořnickou školu, a otec mu povolil. Podmínkou zkoušek bylo, že adepti by měli absolvovat plavbu na moři, a tak se Eduard vydává roku 1848 na lodi Havre et Guadeloupe do Rio de Janeira. Dlouhá a úmorná cesta na lodi se Manetovi vůbec nelíbí, zažil několik bouří, díky kterým se cesta značně prodloužila. Po návratu Eduard postaví svého otce před nekompromisní rozhodnutí - chci se stát malířem, otec nakonec podvoluje a zapíše syna do školy u malíře Thomase Coutura, je rok 1850. Manet je nadšen hlavně španělským uměním obdivuje a miluje Goyu, Velázqueze, Tiziana, Delacroixe a Courbeta a z nich vyšel i v mnohých svých dílech. S Coutourem se po několikaletém studiu nakonec rozchází ve zlém, chce si malovat po svém jiném tolik odlišném způsobu, neschvaluje způsob akademického umění.\n\nVe svých obrazech často tápe ve velkých kompozicích, a proto se ve svých dílech obrací a čerpá inspiraci od starých mistrů, např. jeho slavný obraz \"Snídaně v trávě\" čerpá kompozičně z obrazu proslulého italského malíře Raffaela Santi - \"Paridův soud\". Raffael sám se nechal inspirovat při malbě tohoto obrazu antickým sarkofágem.\n\nNa Salónu nebyl nikdy příliš pochopen. Například už u jeho prvního plátna, které nabídl Salónu, \"Piják absintu\", mu bylo mnohé vytčeno, jediný z poroty, komu se líbilo, byl Delacroix. Avšak o dva roky později se jeho \"Španělský zpěvák\" dočká uznání. Od tohoto okamžiku se to bude stále střídat, občas jeho dílo skončí i na Salónu odmítnutých. Dokonce v roce 1867 v blízkosti Světové výstavy ve vlastním pavilonu prezentuje svá díla. Prezentovat svá díla oficiálně na Světové výstavě mu není umožněno, protože podmínkou bylo, přijetí jeho obrazů na předešlých salonech, což se bohužel nestalo...\n\nEduard Manet měl nemanželského syna, kterého celý život vydával za svého švagra. Jmenoval se Leon Koella. Eduard měl s jeho matkou tajný vztah, který musel skrývat před svým otcem, po jeho smrti se s matkou svého syna Zuzanou Leenhoffovou oženil, synovi se matka až po dlouhé době přizná, že ve skutečnosti není její bratr, ale syn. Jméno otce mu však nesdělí. Manet se tak o svého syna stará navenek jako o svého švagra. Jen on, Zuzana a matka Maneta vědí jak se věci ve skutečnosti mají. Ve své poslední vůli však ustanovuje dědičkou celého svého majetku svou manželku Zuzanu s přáním, aby po své smrti odkázala Leonu Koellovi Leenhoffovi jmění, které ji on zanechává.\n\nEduard Manet měl spoustu přátel, největším byl básník Charles Baudelaire, který se Maneta po celý svůj život zastává proti kritikám jeho umění, které ve své době je lidmi nechápáno a není přijímáno. Dalšími přáteli jsou Émile Zola, Degas, Renoir, Monet, - toho často finančně podporuje. Ke knize E. A. Poe ilustruje obrázky. Manet je někdy i proti své vůli nazýván a brán jako vedoucí hnutí impresionistů, on sám s tím tak docela nesouhlasí, on sám se necítí být impresionistou.\n\nV necelých padesáti letech ho začaly trápit revmatické záchvaty. Nemoc rychle postupovala a měl čím dál tím větší problémy s většími plátny. V tuto dobu vzniká množství zátiší a akvarelů. Rok před smrtí se konečně za dílo \"Bar ve Folies-Bergère\" dočkává všeobecného uznání. Těsně před smrtí ještě napsal dopis nepříznivě naladěnému kritikovi: \"„Neskrývám, že bych rád (ještě za svého života) přečetl o sobě lichotivý článek z vašeho pera, který napíšete zcela jistě po mé smrti.“\"Eduard Manet celý život snil o uznání hlavně na pařížských Salonech kam skoro pokaždé posílal svá díla, a ta byla většinou nepřijímána, a pokud byla některá díla přijata, tak až na malé výjimky se jeho obrazům lidé spíše přišli vysmát než je opravdu obdivovat či uznat. Až ke konci svého života se konečně dočkal vytouženého oficiálního uznání od akademiků a dostal na Salonu cenu a následně se stává Rytířem Čestné legie, Manet jásá, jeho životní sen se naplnil, bohužel je si vědom svého brzkého konce... a právě proto, horečně plánuje co všechno musí stihnout namalovat, co všechno namaluje, ještě světu ukáže kdo je on Manet, teď když na jeho obrazech umístěných v Salonu je zkratka M.S. Teď je tam konečně musí všechny vystavit... V říjnu roku 1882 se ze všech svých posledních sil snaží připravit nějaké obrazy pro příští Salon roku 1883. Z posledních sil maluje \"Amazonku\", nakonec vyčerpán neschopností tento obraz dokončit, jej rozřízne na dvě půlky... Salonu se již nedožije.\n\nManet umírá 30. dubna 1883, v náručí svého syna Leona. Pohřben je dne 3. května na pařížském hřbitově Passy.\n\nNa své mladické cestě do Rio de Janeira měl letmý styk s místní dívkou, a patrně zde si podepsal svůj osud, rok před smrtí trpěl velkými bolestmi zaviněnými pohybovou poruchou, tzv. ataxií, kterou způsobuje syfilis... Pár dní před smrtí mu byla amputována noha, ve které měl sněť. La Vie moderne po jeho smrti píše: \"\"Podle toho, jaký hluk způsobí člověk, když padne, se dá přesně zjistit, jaké místo zabíral, když stál.\" \"Manetovo dílo zahrnuje přes 400 olejů, víc než 100 akvarelů, 85 pastelů a stovky grafických listů je dnes rozptýleno po celém světě.\n\n\n\n"}
{"id": "77251", "url": "https://cs.wikipedia.org/wiki?curid=77251", "title": "RFID", "text": "RFID\n\nRadio Frequency Identification, identifikace na rádiové frekvenci (RFID) je další generace identifikátorů navržených (nejen) k identifikaci zboží, navazující na systém čárových kódů. Stejně jako čárové kódy slouží k bezkontaktní komunikaci na krátkou vzdálenost. Iniciátorem vývoje je stejně jako u čárových kódů firma Wal-Mart. Patent na technologii RFID získal vynálezce Charles Walton (není z rodiny majitelů Wal-Martu) v roce 1983.\n\nČipy jsou k dispozici v provedení pro čtení nebo pro čtení a zápis. Pro komunikaci využívají převážně nosnou frekvenci 125 kHz, 134 kHz a 13,56 MHz. V některých státech se dají používat i další frekvence jako 868 MHz (v Evropě) a 915 MHz (v Americe).\n\nTechnologii RFID využívá a vylepšuje novější systém NFC, rozšiřující jejich možnosti a používaní.\n\nVysílač (snímač, čtečka) periodicky vysílá do okolí elektromagnetické pulsy. Pokud se v blízkosti objeví pasivní RFID čip, využije přijímanou energii k nabití svého napájecího kondenzátoru a odešle odpověď. Pasivní čipy dokáží vysílat buď jedno číslo (elektronické číslo produktu EPC), určené při jejich výrobě, nebo disponují navíc ještě dodatečnou pamětí, do které lze zapisovat a číst další informace (například v případě elektronické peněženky). Využívají se například v těchto aplikacích:\n\nPoužívá se méně často než pasivní systém RFID. Jsou totiž složitější a dražší, jelikož obsahují navíc i zdroj napájení a jsou schopny samy vysílat svou identifikaci – používají se proto pro aktivní lokalizaci. Aktivní RFID čipy kromě svého identifikačního čísla většinou mají prostor pro další informace, které (na podnět obdobný výzvě pro identifikaci) dokáží ukládat nebo odeslat spolu s identifikačním číslem. Obdobný je princip NFC, které je patrně perspektivně nahradí.\n\nRFID čipy obsahují 96bitové unikátní číslo takzvané \"EPC\", které (z hlediska logistiky a obchodu) může být přiděleno každému jednotlivému konkrétnímu kusu zboží. EPC se přiděluje centrálně výrobcům v jednotlivých řadách. EPC o délce 96 bitů má nabídnout dostatečný číselný prostor 268 milionům výrobců produkujícím každý 16 milionů druhů výrobků (tříd) a v každé třídě je prostor pro 68 miliard sériových čísel. Protože zatím není ani teoretický výhled na upotřebení takového množství čísel EPC, mohou čipy používat EPC o délce 64 bitů, což sníží jejich cenu. Na druhou stranu je zde i výhled pro přechod na 128 bitů pro případ, že by číselné řady přestaly stačit.\n\nK odvozování informací na základě \"EPC\" přímo slouží služba zvaná Object Name Service - ONS. Ta přiřazuje ke každému EPC adresu s popisem zboží ve formátu XML, resp. jeho speciálním derivátu PML - Physical Markup Language. V tomto formátu se mohou uchovávat všechna potřebná data ke zboží, jako je jeho záruka, trvanlivost, způsoby použití a další údaje, jež může obchodník snadno importovat a používat.\n\nRFID čipy různých frekvencí se používají jako čipová časomíra pro změření účastníků sportovních závodů, především masových, kde není možné měřit jednotlivce přesně stopkami. Závodníci mají čip umístěn obvykle na textilním pásku nad kotníkem, na startovním čísle nebo na přilbě. Čip se načte při průběhu cílovou linií, kde je umístěna anténa. Frekvence RFID HF (13 MHz) vyžadují dlouhé kovové smyčky položené v cílové linii, vyšší frekvence UHF (860 MHz) potom malé antény na straně v cíli. Dosah antény UHF je přibližně 6 metrů. Spolehlivost čtení a dosah čtečky čipů může být negativně ovlivněn lidským tělem, neboť voda v něm pohlcuje rádiový signál.\n\n\n"}
{"id": "77253", "url": "https://cs.wikipedia.org/wiki?curid=77253", "title": "Prales Jizera", "text": "Prales Jizera\n\nPřírodní rezervace Prales Jizera je chráněné území nacházející se v katastrálním území obce Hejnice v kraji Liberec, které je nejstarší přírodní rezervací na území Jizerských hor. Zaujímá vrcholovou část druhé nejvyšší hory na české straně Jizerských hor - Jizery - na východním konci Hejnického hřebene. Předmětem ochrany jsou zbytky převážně horské klimaxové smrčiny, balvanité sutě a vrcholové skalní bloky. Lesní porost byl významně poškozen imisemi a kůrovcem ve 2. polovině 20. století, načež zde došlo ke snaze oblast vrcholku opět zalesnit.\n\nChráněné území se rozkládá na ploše 92,44 ha v katastrálním území města Hejnice. Rezervace se nachází v nadmořské výšce mezi 1000 až 1122 m n. m. kolem vrcholu Jizery (1122 m n. m.), která je druhým nejvyšším vrcholem Jizerských hor. Ve vrcholové partii se nachází řada vystupujících skalních tvarů. Na jižní straně chráněného území se rozkládá velké balvanité suťovisko.\n\nSamotné území má protažený tvar ve východo-západním směru a jeho hranice kopíruje přibližně vrstevnice s výškou mezi 1000 až 1060 m n. m. Okolo území se dle zákona rozkládá 50metrové ochranné pásmo.\n\nÚzemí je taktéž součástí Chráněné krajinné oblasti Jizerské hory, dále ochranného pásma vodního zdroje II. stupně, ptačí oblasti Jizerské hory, vyhlášené v roce 2004, a evropsky významné lokality, přírodní rezervace Klečové louky.\n\nZ historického pohledu byl vrchol Jizery porostlý jehličnatými lesy. Předpokládá se, že vlivem nedostupnosti vrcholové partie byly zdejší lesy poznamenány jen minimální těžbou dřeva.\n\nPřírodní rezervace byla vyhlášena 21. června 1960 výnosem 22.332/60-V/2 Ministerstvem školství a kultury ČSR, načež bylo 19. října 1965 tím samým subjektem přehlášeno. V době vyhlášení bylo pro vrcholovou partii typické, že se zde nacházely torza odumřelých stromů neobvyklých tvarů. V roce 1966 zasáhla úbočí Jizery vichřice, která vyvrátila starý porost přibližně na 30 ha rozlohy chráněného území. Více jak dvě třetiny polámaných stromů bylo z lokality odtěženo, načež zde zůstala holina o rozloze 20 ha. V roce 1976 došlo následně k vytvoření plánu na umělé zalesnění vzniklých holin a to převážně za využití smrku stříbrného, dubu, břízy a jeřábu. K samotnému zalesnění došlo až v roce 1980. Další přehlášení proběhlo výnosem Ministerstva kultury ČSR ze dne 21. prosince 1987 a s datem účinnosti 29. prosince 1987. Zatím poslední přehlášení se odehrálo v souvislosti se změnou legislativy dne 11. června 1992 (s datem účinnosti 13. srpna 1992), kdy vešla v platnost prováděcí vyhláška 395/1992 Sb. Ministerstva životního prostředí ČR. Přírodní rezervace se tak stala nejstarším chráněným územím v oblasti Jizerských hor.\n\nZdejší les byl silně zdevastován v 2. polovině 20. století, kdy se v oblasti nahromadily negativní dopady nadměrného znečištění atmosféry vlivem rozsáhlých průmyslových exhalací (převážně oxidu siřičitého) z polských a německých elektráren. Kyselé deště a následné okyselení půdy způsobily postupné oslabování a pozdější odumírání jednotlivých stromů, jejich četnější polomy, k čemuž se přidala kůrovcová kalamita kulminující mezi lety 1983 až 1986. Situace gradovala v 80. letech 20. století. Silně zdevastovaný les byl následně odtěžen, vyjma oblasti přírodní rezervace, kde byla odumřelá torza stromů ponechána postupnému rozpadu. Les byl částečně (celkově na 45 ha rozlohy) mezi lety 1994 až 1995 obnoven výsadbou sazenic převážně z místních zdrojů, ale docházelo i k masivnímu sázení nepůvodního smrku pichlavého (\"Picea pungens\") a kleče a smrku ztepilého z jiných oblastí Česka.\n\nV roce 1980 a 1990 proběhl na lokalitě botanicky orientovaný inventarizační průzkum, v letech 1991 a 1994 probíhal výzkum střevlíkovitých brouků, následně mezi roky 1993 až 1999 výzkum pavouků. V roce 2001 pak inventarizační průzkum zaměřující se na rovnokřídlý hmyz.\n\nV přírodní rezervaci se historicky vyskytoval převážně smrkový porost s příměsí jeřábu. Tento druh lesa se zde nachází téměř na mezním rozhraní svého přirozeného výskytu, což se odráželo ve vzhledu vzrostlých smrků. Ty byly převážně malého vzrůstu se silnými větvemi, které byly schopné odolávat nevhodným klimatickým podmínkám. Vystupující Jizerské hory působí jako výrazná překážka pro mračna, která zde kondenzují, což se projevuje na hojných srážkách dosahující ročního úhrnu mezi 1500 až 1700 mm. Průměrná roční teplota se pohybuje okolo 2,5 až 3 °C, v lednu se pak pohybuje teplota obvykle mezi -5,5 až 6 °C, v červnu naopak mezi 11,5 °C.\n\nZ geomorfologického pohledu spadá území do Krkonošsko-jesenické soustavy, oblasti Krkonošské podsoustavy, celku Jizerského hory a okrsku Smědavská hornatina.\n\nPodloží lokality tvoří výrazně porfyrický granit variského stáří, který vystupuje na několika místech na povrch v podobě rozsáhlých skal. Dle jednoho průzkumu se jedná celkem o 13 samostatných skalních těles. Místy je porfyrický granit narušován drobnozrnnou variantou, ze které se vytvořily suťová pole zabírající přibližně 3 % rozlohy území. Skalní bloky ukazují známky mrazového zvětrávání, čímž vznikají jak balvanovitá pole, tak i mrazové sruby a srázy.\n\nPůdní pokryv je tvořen chudými půdami, což je zapříčiněno minerálně chudým skalním podložím. Převažuje zde tedy hlavně podzol zrašeliněný pokrývající většinu území, dále místy taktéž regozem a glej rašelinělý.\n\nPrales Jizera se nachází na hlavním evropském rozvodí, kdy voda ze severního části území odtéká do povodí Smědé a následně pak do Baltského moře. Oproti tomu jižní část je odvodňována řekou Desnou, která spadá do úmoří Severního moře. Nicméně v rámci samotné přírodní rezervace se žádný stabilní vodní tok nenachází, prameniště jsou situovány až vně chráněné území.\n\nLesní porost horských acidofilních smrčin se dle plánu péče nacházejí přibližně na 50 % chráněného území. Jsou tvořeny převážně stromy staršího a středního věku, kdy vzniká třtinová smrčina \"Calamagrostio villosae-Piceetum\". Suťová pole jsou porostlé nesouvisle borůvčím, mechy, lišejníky a keři. Další 3 % pokrývá rašelinný les roztroušené převážně ve východní části území porostlé nepůvodní klečí.\n\nNa území byla popsána celá řada druhů, jejichž komplexní výčet je dostupný v plánu péče. Jedná se například o tyto druhy: borovice kleč (\"Pinus mugo\"), kýchavice bílá Lobelova (\"Veratrum album\"), mléčivec alpský (\"Cicerbita alpina\"), hořec tolitovitý (\"Gentiana asclepiadea\"), šicha černá (\"Empetrum nigrum\"), vranec jedlový (\"Huperzia selago\") či papratka horská (\"Athyrium distentifolium\").\n\nZ plazů se zde vyskytuje například silně ohrožená ještěrka živorodá (\"Zootoca vivipara\") či kriticky ohrožená zmije obecná (\"Vipera berus\").\n\nNa lokalitě bylo pozorováno hnízdění křivky obecné (\"Loxia curvirostra\"), lindušky luční (\"Anthus pratensis\"), krkavce velkého (\"Corvus corax\"), ořešník kropenatý (\"Nucifraga caryocatactes\"). V okolních lesích žije i sýc rousný (\"Aegolius funereus\") zalétávající na lokalitu.\n\nV současnosti mladé smrkové porosty úspěšně dorůstají a les obnovuje přirozeným přírůstkem mladých smrčků ze semenáčů. Nicméně výsledkem tohoto procesu nebude obnova pralesa, ale přírodě blízkého lesa, respektive les směřující k pralesu. Cílem lesnických zásahů je snížit zastoupení dříve nevhodně zvolených druhu (již zmiňovaný smrk pichlavý a kleč) pro horský les a obnova původní dřevinné skladby.\n\nPlán péče doporučuje, aby byla z lokality postupně zcela odstraněna nepůvodní kleč přibližně v horizontu 20 let, primárně na balvaništích a suťovištích.\n\nPrales Jizery je přístupný pouze pro pěší, k vrcholu nevede žádná zpevněná pozemní komunikace. Nejvyšší vrchol je vybaven vyhlídkou s velkým dřevěným křížem, která je přístupná po žebříku. Území přírodní rezervace je dostupné po žlutě značené odbočce z hlavní červeně značené cesty, která vede sedlem podél Bílé Smědé.\n\n\n"}
{"id": "77262", "url": "https://cs.wikipedia.org/wiki?curid=77262", "title": "Kalamandra", "text": "Kalamandra\n\nKalamandra je přírodní památka ev. č. 1282, nachází se asi 250 m severozápadně od Dobrkovského mlýna u osady Staré Dobrkovice, části obce Kájov v okrese Český Krumlov. Správa CHKO Blanský les.\n\nDůvodem ochrany je ochrana zbytku teplomilných společenstev na krystalických vápencích na skalnaté stráni s jižní expozicí na levém svahu údolí potoka Polečnice.\n\nVápencová stráň porostlá teplomilnými mezofilními křovinnými porosty s prvky dubohabřin a teplomilnou vápnomilnou nelesní vegetací a květenou, s ohroženými druhy rostlin a živočichů.\n\n"}
{"id": "77265", "url": "https://cs.wikipedia.org/wiki?curid=77265", "title": "Přednosta stanice (film)", "text": "Přednosta stanice (film)\n\nPřednosta stanice je český film z roku 1941 v režii Jana Svitáka, v němž hlavní roli vytvořil Vlasta Burian. Pro Buriana to byl 31. film a slavnou se stala píseň, kterou zpívá: \"Přednosta stanice\". Situační komedie byla natočena v rekordně krátké době v ateliérech v Radlicích, protože Barrandov a Hostivař obsadili Němci.\nBezdomovec Ťopka (Vlasta Burian) žije ve vagóně na vedlejší koleji. Živí se jako roznašeč letáků a často má hlad. A proto se zadarmo nají v restauraci u restauratéra Hejhala (Theodor Pištěk), zaplatila to za něj Olga (Růžena Šlemrová) žena statkáře Pěnkavy (Čeněk Šlégl), který „pálí“ za Julií (Zita Kabátová), ta je ženou přednosty stanice „Mokrá nad Soupravou“ (Antonín Zacpal). Generální inspektor drah Kokrhel (Jaroslav Marvan) jede na inspekci, a nechá si zapřáhnout zvláštní železniční vůz, v tom právě spí Ťopka. Inspektor si ho všimne a chce ho zadržet. Ťopka zatáhne za záchrannou brzdu a vyskočí z okna a právě v železničné stanici „Mokrá nad Soupravou“. Přednosta je však na pěvecké zkoušce a proto si Ťopka oblékne jeho uniformu a začne se za něj vydávat. Hlavně aby sebe chránil. Kokrhel udělá ve stanici inspekci, Ťopka, který přednostově práci vůbec nerozumí, udělá z Kokrhela úplného „blbce“. Komedii musí hrát i přednostova manželka, za tou stále chodí statkář Pěnkava. Kokrhel se také zamiloval do Julie. V tom však přišel pravý přednosta vše prasklo. Ťopka situaci zachránil, zařídil přednostovi přeložení blíž k Praze a utužil jeho manželství. Pak k nelibosti inspektora odjíždí vlakem, ve kterém je právě on, a ještě zazpívá písničku…\n\n"}
{"id": "77271", "url": "https://cs.wikipedia.org/wiki?curid=77271", "title": "Provdám svou ženu", "text": "Provdám svou ženu\n\nProvdám svou ženu je černobílá filmová komedie z roku 1941 v režii Miroslava Cikána, v němž hlavní roli vytvořil Vlasta Burian. Filmové zpracování úspěšné inscenace Burianova divadla bylo poprvé představeno na \"Filmových žních\" ve Zlíně 29. července 1941.\n\nSoukromý docent botaniky Blahomrav Ducánek (Vlasta Burian) vypěstoval vegetariánskou masožravou rostlinu. Má za ním přijít přítel Potužník (Miloš Nedbal) z botanického ústavu. Po sedmi letech se ale Ducánkovi vrátila jeho bývalá žena, divadelní zpěvačka Lucy (Světla Svozilová), Ducánkova hospodyně (Marie Blažková) se jí bojí. Ducánek se tak rozhodně, že jí provdá. Za jeden toho hodně stihne: ukradne kolo, svoji ženu přenechá generálnímu řediteli Merhautovi (Jaroslav Marvan), jeho dceru Dagmar (Věra Ferbasová) dá dohromady s dirigentem Jarkou (Jarda) Alešem (Raoul Schránil), místo barona Studeného (Čeněk Šlégl), ten je bývalým milencem Lucy, ještě ke všemu Ducánek celý den nic nejedl. Všechno dopadlo dobře, i premiéra nové hry Intimního divadla, kde místo Lucy zpívala hlavní roli Marion (Zita Kabátová). Kolem divadla se točí celý film, je z něho ve filmu hodně scén. Nakonec se Ducánek ocitá ve vězení, kvůli krádeži kola policejního inspektorova (Bolek Prchal), tam se setkává s kolegou Potužníkem, který byl kvůli němu také zavřený…\n\n"}
{"id": "77276", "url": "https://cs.wikipedia.org/wiki?curid=77276", "title": "Extensible Stylesheet Language Transformations", "text": "Extensible Stylesheet Language Transformations\n\nTransformace XSLT (eXtensible Stylesheet Language Transformations) slouží k převodům zdrojových dat ve formátu XML do libovolného jiného požadovaného formátu, nejčastěji HTML, jiného XML nebo libovolných jiných datových struktur.\n\nXSLT je transformace, která se provádí pomocí procesoru XSLT. Procesorem je míněn program podporující tuto transformaci. Procesor XSLT může být napsán v libovolném programovacím jazyce nebo využít knihovny XSLT daného programovacího jazyka.\n\nK provedení transformace jsou potřeba dva soubory:\n\nTransformace se provádí pouze na známých datových strukturách. Tyto datové struktury, které a pomocí kterých se bude transformovat, jsou definovány mezinárodním konzorciem W3C. Správnost implementace a podpora všech standardem definovaných vlastností je v kompetenci a na zodpovědnosti autorů konkrétního procesoru XSLT.\n\nZdrojová data pro transformaci mohou obsahovat libovolné znakové sady, nejen angličtinu, ale též např. znaky s diakritikou nebo znaky asijských písem, popřípadě jejich kombinace. V zdrojovém dokumentu však musí být v záhlaví označeno kódování znaků. V poslední době se často užívá a je doporučeno užívat kódování UTF-8 pro správnou funkci jiných znaků než ASCII. Většina operačních systémů, programovacích jazyků a editorů je již podporou kódování UTF-8 vybavena.\n\nSoubory pro XSLT jsou v textovém formátu, který je čitelný bez žádného zvláštního editoru. Díky tomuto principu je i možné tyto soubory snadno generovat pomocí počítačových programů. Příkladem může být získání dat z databáze či jiných datových struktur, jejich konverze do XML, která je velmi snadná, a následovná aplikace XSLT například pro převod do HTML.\n\nProcesory nebo též programy pro provedení vlastní transformace existují pro všechny známé platformy používané na PC nebo na serverech. V mnoha programovacích jazycích jsou dnes již implementovány knihovny pro XSLT.\n\nSmyslem XSLT je na základě zdrojového souboru a šablony vygenerovat jiný, třetí dokument nebo obecně soubor. Struktura tohoto výstupu XSLT není definována přímo standardem a je závislá na procesoru XSLT. Nejčastěji se používá výstup do HTML nebo XML, případně prostý textový formát, označovaný též TXT. Dalšími velmi známými výstupy jsou formáty PDF a RTF. Zcela pochopitelně to však mohou být i libovolné jiné soubory nebo formáty dat.\n\nProcesory XSLT se obvykle nachází jako součást programovacích jazyků nebo jako knihovny, které lze dodatečné získat z internetu. Příkladem jsou knihovny Xalan, Saxon, libxslt, přímou implementaci lze nalézt např. v jazycích PHP, Java, C#. Více aktuálních informací na stránkách konzorcia W3C XSL a XSLT.\n\nV následujícím příkladu je reálná ukázka z WWW stránek. Zdrojem dat je diskový soubor XML a transformační soubor, který je též diskový. Výstupem je HTML, přesněji řečeno dle standardu HTML5. Jako procesor je užit interní procesor XSLT v PHP5 nebo PHP7.\nPozn. autora: \"„Bez bližšího vysvětlení principu uvedu příklad reálného využití XSLT na www stránkách. Nerad bych, aby toto někdo vnímal jako skrytou reklamu.“\"\n\nZdrojový soubor XML (\"menu.xml\"):\nNásledující soubor není nezbytný, je přiložen pro úplnost (\"menu.dtd\"):\nTransformace v jazyce XSL, soubor XML (\"menu.xsl\"):\nVlastní transformační proces v jazyce PHP (\"index.php\"):\nVýstup zmíněné transformace – v tomto případě data ve formátu HTML:\n\n\n\n"}
{"id": "77283", "url": "https://cs.wikipedia.org/wiki?curid=77283", "title": "Velký Polom", "text": "Velký Polom\n\nVelký Polom může být:\n\n\n"}
{"id": "77285", "url": "https://cs.wikipedia.org/wiki?curid=77285", "title": "Na Větrné hůrce", "text": "Na Větrné hůrce\n\nNa Větrné hůrce (nebo také Bouřlivé výšiny či Vichrné návrší, ) je jediný román britské autorky Emily Brontëové. Román vyšel pod mužským pseudonymem Ellis Bell v roce 1847.\n\nEmily Brontëová zemřela krátce po vydání románu, který nesklidil v době vydání výrazný úspěch a nějakou dobu byl dokonce považován za rané a nezralé dílo Charlotty Brontëové. Hodnota díla začala být rozpoznávána až ve 20. století a dnes je Na Větrné hůrce považováno za jedno z nejvýznamnějších děl anglické literatury.\n\nEmily Brontëová žila se svou rodinou ve značné izolaci od kulturního dění své doby, a přestože se autorka inspirovala básněmi Williama Cowpera, Roberta Burnse, Waltera Scotta, Dorothy Wordsworthové a George Gordon Byrona, vytvořila značně originální dílo, které šokovalo viktoriánskou společnost svým nekonvenčním přístupem ke křesťanství, pojetím dobra a zla a stoickým postojem bez odsouzení činů hlavních postav.\n\nNa Větrné hůrce je román, který z velké části tvoří několik vyprávění složitě chronologicky komponující děj mezi lety 1770-1803. Lockwood je gentleman z Londýna unavený společností, který si v Yorkshiru pronajme dům zvaný Thrushcross Grange (Drozdov). Majitelem domu je Heathcliff, který přebývá v nedaleké vzdálenosti v usedlosti zvané Na Větrné hůrce. Spolu s Heathcliffem se Lockwood v neutěšené domácnosti seznámí s mladou Katkou Heathcliffovou a Haretonem Earnshawem. Zaujat skupinou tak nesourodých lidí, dozví se z vyprávění služebné Nelly Deanové historii dvou rodů, která začíná kolem roku 1770:\n\nV té době starý Earnshaw, otec Hindleyho a Kateřiny, přivedl na Větrnou hůrku z Liverpoolu malého cikánského opuštěného chlapce, kterému dali jméno Heathcliff (podle jeho záliby toulat se po okolní krajině, heath=vřes(oviště), cliff=útes, skála). Heathcliff si rychle získal přátelství asi stejně staré Kateřiny, ale Hindley se vůči Heathcliffovi od počátku choval povýšenecky a vztah se rychle přeměnil ve vzájemnou otevřenou nenávist. O Heathcliffa se částečně starala tehdy ještě mladá Nelly.\nPo smrti starého Earnshawa se Heathciffova situace rychle zhoršila: z postavení rovnocenného Kateřině nebo Hindleymu byl Hindleym, teď pánem domu, odsunut do pozice sluhy a pacholka, což těžce nesl a často byl navíc týrán i ponižován. Hindley si již na pohřeb svého otce přivedl mladou ženu Frances, která mu porodila syna Haretona, ale krátce poté zemřela na tuberkulózu (někdy se zde hledá spojitost s úmrtím Emily Brontëové na tuberkulózu), což její manžel těžce nesl. V této době se Kateřina sblížila i s dětmi z rodiny pana Lintona na Thrushcross Grange – Izabelou a Edgarem. Její pouto s Heathcliffem i přes novou známost, která by jí měla být společensky přijatelnější a bližší, zůstalo i nadále stejně pevné.\n\nO několik let později Kateřina dospěla v mladou ženu nevypočitatelné povahy, kterou jen stěží skrývala pod masku konvenčních mravů. Přestože se otevřeně přiznala k lásce k Heathcliffovi, podvolila se společenských konvencím a vlastní ctižádostivosti a vybrala si za budoucího muže Edgara Lintona, ať již proto, že by tím mohla pomoci dostat se Heathcliffovi z poníženého postavení v domácnosti svého bratra, nebo proto, aby pro sebe zajistila přijatelné společenské postavení (což by bylo při sňatku s Heathcliffem vyloučeno). Zrazený Heathcliff toho samého dne, kdy Kateřina svolila ke sňatku s Edgarem, odešel z domova a po čtyři roky o něm nikdo neslyšel. Po čtyřech letech se vrátil – krátce po svatbě Kateřiny s Edgarem, ne už jako pacholek a nuzák, ale jako gentleman určitého společenského postavení a zajištění. Kateřina ho nadšeně přijala, ale situace se časem zkomplikovala, když se Heathcliff ubytoval na Větrné hůrce u Hindleyho, který po smrti své ženy propadl alkoholu, a když se do Heathcliffa zamilovala Edgarova sestra Izabela. Po zuřivé hádce s Edgarem a Kateřinou s sebou Heathcliff odvedl Izabelu, která se za něj provdala. Kateřina zatím podlehla dalšímu záchvatu nemoci – ještě před svou smrtí však porodila dítě – malou Katku.\n\nManželství Izabely s Heathcliffem trvalo jen krátce – Heathcliff Izabelu otevřeně týral a mstil se za příkoří, které se mu od její rodiny dostalo. Izabele se nakonec podařilo uprchnout a později porodit chlapce Lintona.\n\nO nějakých dvanáct let později Izabela zemřela a mladý Linton byl přivezen na Thrushcross Grange. Na neduživého chlapce vznesl nárok Heathcliff a odvedl si ho na Větrnou hůrku i přesto, že se netajil svým odporem k neduživému a slabošskému chlapci. Přestože se Edgar Linton snažil svou dceru celá léta držet v nevědomosti o existenci Heathcliffa a Větrné hůrky, Katka se náhodou seznámila s Lintonem a mezi mladými lidmi vzniklo pouto, které přerostlo v náklonnost především z Katčiny strany (Linton byl příliš sobecký, než aby byl takového citu v plném jeho významu schopný), která měla do značné míry příchuť soucitu.\n\nHeathcliff tohoto využil a vylákal Katku na Větrnou hůrku (v době, kdy mladý Edgar prakticky umíral), aby donutil mladé lidi ke sňatku, který by znamenal, že Heathcliff ovládne i majetek Edgara Lintona.\n\nLinton krátce po sňatku zemřel a Katka zůstala uvězněna v nehostinném hospodářství s Heathcliffem (kterého se bála), Haretonem (kterým pohrdala), starým Josefem a Nelly. Přestože Hareton byl celý svůj život držen Heathcliffem v poníženém postavení a nedostalo se mu žádného vzdělání, dobrý povahový základ jej přes počáteční odpor k jejímu výsměchu s Katkou sblížil, ta ho nakonec začala učit číst a psát. Vzniká (teď již v současně s vyprávěním) mezi nimi láska, které snad ani Heathcliff příliš nebrání, neboť se už příliš ve své osamocenosti a týrání vzdálil od tohoto světa. Po jeho záhadné smrti nic nebrání mladým lidem, aby uzavřeli sňatek.\n\nHlavním motivem knihy je bezesporu láska mezi Kateřinou a Heathcliffem. Je ovšem jen těžké se rozhodnout, zda autorka chtěla, aby čtenář hlavní dvě postavy přijal jako romantické hrdiny, jejichž láska překonává společenské zábrany a konvenční morálku anebo jestli je má čtenář odsoudit jako lidi, kteří si vzájemně i ostatním svojí nezřízenou vášní zničí život. Toto je rys, který (nejen) ve své době čtenáře značně znepokojoval a způsobil, že dílo nebylo ještě dlouho po svém vzniku uznáváno.\n\nTypickým rysem románu je nestandardní zacházení s charakterem postav. Brontëová velmi zajímavě přiděluje vlastnosti, které v té době (a někdy dosud) byly automaticky považované za ženské a naopak, svým postavám bez ohledu na jejich pohlaví. Např. mladá Katka ve srovnání s Lintonem je tím silnějším, energetičtějším a samostatnějším z páru. Linton je popsán jako jemný, pasivní (a to i během dvoření).\n\nManželství mezi Katkou a Haretonem je do značné míry ozvěnou vztahu mezi Kateřinou a Heathcliffem. Obě ženy byly vzdělanější a na společenském žebříčku výše postavené. Pro oba muže je typická jako charakteristika přirozená inteligence.\n\nObě rodiny, jak Earnshawovi tak Lintonovi, představují protiklad. Zatímco Earnhawovi jsou symbolem určité přírodní (a duchovní) divokosti, Lintonovi symbolizují hmotnou společnost.\n\nNejkomplikovanější postavou příběhu je Heathcliff. Částečně stylizovaný jako romantický hrdina, tak jak ho čtenář očekává, tmavý, inteligentní, chladný. Nicméně také krutý a necitelný vůči svému okolí. Čtenář do konce příběhu očekává, kdy odhodí svou zápornou masku a ukáže se ve své pravé citlivé podobě, kdy se ukáže, že veškeré jeho necitelné krutosti byly vyvolané jeho nešťastnou láskou ke Kateřině. Autorka tuto masku nestrhne ani na konci a očekávaný romantický hrdina tak zůstává zahalen a klišé romantické literatury nenaplněno.\n\nChronologie příběhu je umně vystavěna. Do děje čtenář vstupuje spolu s Lockwoodem v době, kdy mladá Katka žije na Větrné hůrce spolu s Heathcliffem a Haretonem, aniž by k nim skrývala svůj odpor. Díky Nelly se dozví celý příběh od přivedení Heathcliffa na Větrnou hůrku až do chvíle, kdy začíná kniha. Pak odjíždí do Londýna, a když se po roce náhodou ocitá v kraji, navštíví Větrnou hůrku již po Heathcliffově smrti a pozoruje štěstí mladých lidí. Nelly ho opět seznámí s událostmi, které se staly během posledního roku. Díky takovéto výstavbě textu, obohaceného ještě o dopisy, deníkové záznamy a kratší vyprávění dalších postav, je Lockwood pouze okrajovou postavou. Je to Nelly, kdo nese většinu příběhu a dokresluje ho svým komentářem.\n\nDůležitou roli v knize hraje krajina, v níž se příběh odehrává. Jedná se o yorkshirská vřesoviště, která jsou, byť jde o román, vykreslena silně básnicky, díky čemuž příběh dostává romantický nádech. Značná role přírody a vůbec místní tradice knihu rozšiřuje o baladický rozměr. Autorka na začátku knihy nepopisuje krajinu, ve které se lidé pohybují, nicméně z mluvy jednajících postav je zřejmé, že okolní příroda a podnebí hraje v jejich životě důležitou roli. Zároveň nástinem drsné přírody a nepřívětivého počasí podtrhuje drsné charaktery tamějších obyvatel. Větrná hůrka tak je pevně zasazena do svého okolí a nemohla by existovat nikde jinde.\n\n\nPostava Hindleyho, Kateřinina staršího bratra, který se po smrti své ženy propadá vlivem alkoholu stále hloub, byla částečně inspirována bratrem Emily Brontëové, Branwellem Brontëm, jenž měl podobný osud.\n\nPo obyvatelích Větrné hůrky a Drozdova byli pojmenováni Heath Ledger a jeho sourozenci.\n\n"}
{"id": "77290", "url": "https://cs.wikipedia.org/wiki?curid=77290", "title": "Zubří (rozcestník)", "text": "Zubří (rozcestník)\n\nNázev Zubří má více sídel:\n\nPřípadně se může jednat o název přírodní památky:\n"}
{"id": "77301", "url": "https://cs.wikipedia.org/wiki?curid=77301", "title": "Martin Mair", "text": "Martin Mair\n\nMartin Mair (též Mayr) († 1481) byl německý humanista a právník, který působil jako rádce a diplomat Jiřího z Poděbrad.\n\nMair pocházel pravděpodobně z Heidelbergu, kde studoval humanistické vědy, práva a teologii. Během studií se stýkal s Řehořem z Heimburka a Eneem Silviem Piccolominim. V roce 1449 se stal městským písařem v Norimberku. V této funkci získal pověst obratného diplomata, takže o jeho služby začala jevit zájem světská i duchovní knížata včetně samotného císaře Fridricha III. Roku 1455 se stal kancléřem arcibiskupství mohučského, 1459 vstoupil do služeb landshutsko-bavorského vévody Ludvíka. Současně pracoval Mair pro císaře na plánu sjednocení Svaté říše římské, Fridricha III. však nepovažoval za osobnost, která by byla schopná se tak velkého úkolu zhostit. Navrhoval proto, aby císaři po boku stál koadjutor. Jedním z pretendentů na tuto funkci se podle něho měl stát český král Jiří z Poděbrad. Třebaže pro tuto myšlenku získal i některá říšská knížata, k jejímu uskutečnění nedošlo.\n\nS českým králem Jiřím z Poděbrad se Martin Mair setkal v Chebu v roce 1459 a stal se na dva následující roky také jeho rádcem. Podílel se na vypracování projektu, jenž měl mezinárodně zabezpečit český stát v katolické Evropě a zmírnit nebezpečí, jež pro kališnické Čechy představovala papežská kurie za pontifikátu Pia II. Ve sporech mezi kališnickými Čechy a papežem stál Mair stejně jako vévoda Ludvík na straně Jiřího z Poděbrad, a dokonce vypracoval návrh, jak znepřátelené strany usmířit. Později se od krále odvrátil. V roce 1467 sice ještě na říšském sněmu v Řezně vybízel knížata, aby se snažila zprostředkovat mezi Jiřím a papežskou kurií jednání, ovšem s tím, že se česká strana musí ve všem papeži podrobit. Roku 1469 se přidal již zcela na stranu odpůrců Jiřího z Poděbrad a na jednání dalšího řezenského sněmu vyzval jeho účastníky k boji proti kacířům.\n"}
{"id": "77302", "url": "https://cs.wikipedia.org/wiki?curid=77302", "title": "Subotica", "text": "Subotica\n\nSubotica (, , , ) je město na severu Srbska, je to druhé největší město v autonomní provincii Vojvodina (větší je jen Novi Sad, metropole oblasti). Nachází se v historickém regionu Bačka.\n\nZároveň je to správní centrum pro Severobačský okruh a nejsevernější město v Srbsku. Nachází se zhruba 10 km jižně od maďarských hranic, 92 km severně od Nového Sadu a 168 km severozápadně od Bělehradu.\n\nSubotica je poprvé v písemných pramenech zmiňována 7. května roku 1391, nicméně místo bylo osídleno jistě v dřívějších dobách. Středověký vývoj dějin města je nezbytné odvozovat ze skutečnosti, že Subotica jako se jihouherské město nacházela poblíž hranic s Osmanskou říší, která podnikala na sever časté výboje a v mnoha případech i úspěšné.\n\nVálečný chaos vedl k častému stěhování obyvatelstva, díky čemuž se v Subotici kromě Maďarů objevili také Němci, Slováci, Židé, Bulhaři a Srbové. Vrchnost se často střídala, stejně jako jméno města. Od původního Zabadka z roku 1391 se vystřídalo více než 200 názvů, nicméně vzhledem k tradici používání latiny v Uhersku jsou nejpoužívanějšími z jmen Szent-Maria, Maria-Theresiopolis, Maria Theresiastadt a samozřejmě maďarské Szabadka a do srbštiny přeložené současné jméno – Subotica.\n\nJako město vybudované na významných obchodních trasách se stala Subotica místem mnohých historických událostí. Sedmihradský vévoda János Pongrác zde proto vybudoval v roce 1740 pevnost. Avšak ani tan nebyla ušetřena vlivu času a agresivitě lidí. Pozůstatky této pevnosti jsou dodnes dochovány; část tehdejší zdi je nyní součástí věže františkánského kostela.\n\nTurci město obsadili roku 1542 a vládli až do roku 1686, kdy byla Subotica spolu s celým Uherskem obsazena vojsky Habsburské monarchie. V roce 1743 prohlásila Marie Terezie Subotici svobodným stoličným městem a roku 1799 rakouský císař vyhlásil, že je Subotica svobodným královským městem. Roku 1845 získalo město současný název (maď. Szabadka podle dne v týdnu soboty). V roce 1853 zde bylo vybudováno první divadlo, roku 1869 přijel do města první vlak. Součástí Uherska město zůstalo až do roku 1918, kdy se stalo součástí Království SHS a později Jugoslávie. Konec Rakousko-Uherska v Subotici znamenal příchod francouzské armády dne 13. listopadu 1918.\n\nKonec 19. století znamenal pro město příchod nových vymožeností; otevíraly se školy, spojení se světem zajistila pošta a později i železnice a vznikal průmysl. V roce 1896 byl do města zaveden elektrické proud.\n\nDruhá světová válka změnila národnostní složení obyvatelstva, Subotici opustili hlavně Němci a Židé.\n\nHistorické centrum města bylo v roce 1986 prohlášeno za památkově chráněné.\n\nV roce 1999 mělo město 100 386 obyvatel.\n\nV roce 2002 v Subotici a okolních obcích žilo 148 401 obyvatel. Město je etnicky velmi různorodé a je jedním z hlavních kulturních center maďarské národnosti na území Srbska. Téměř jednu třetinu obyvatelstva Subotice tvoří Maďaři, zbytek Srbové a další národnosti. Počet obyvatel města rostl až do 80. let 20. století, od té doby se drží zhruba na stejné úrovni okolo sta tisíc.\n\nSrbský jazyk je nejrozšířenějším jazykem v každodenním životě. Maďarský jazyk je ve svých každodenních rozhovorech využíván téměř třetinou obyvatel. Oba jazyky jsou také široce používány v komerčních a oficiálních značkách \n\nSubotica je dobře napojená na další velká města v Srbsku. Východně od města je severo-jižním směrem vedena dálnice A1 která směrem na sever přes Hraniční přechod Horgoš-Röszke vede do Budapešti a jižním směrem do Nového Sadu a Bělehradu. Další hlavní silnice ze Subotice směřují přes hraniční přechod Kelebia do města Kiskunhalas (v Maďarsku), směrem na západ do Somboru, směrem na jih do Bačky Topoly a směrem na východ do Szegedu.\n\nSubotica je také významný železniční uzel. Má jedno centrální nádraží. Tuto roli měla již jako jihouherské město a zůstala i v dobách existence Jugoslávie a později i nezávislého Srbska. Směřuje do ní trať z Budapešti a vede odsud hlavní trať do Bělehradu. Kromě toho ze Subotice vede i několik menších regionálních železničních tratí, a to Somboru, Senty a Szegedu v Maďarsku.\n\n\n"}
{"id": "77304", "url": "https://cs.wikipedia.org/wiki?curid=77304", "title": "Tagged Image File Format", "text": "Tagged Image File Format\n\nTIFF (zkratka Tag Image File Format) je jeden ze souborových formátů pro ukládání rastrové počítačové grafiky. Formát TIFF tvoří neoficiální standard pro ukládání snímků určených pro tisk. TIFF je složitější formát oproti jiným formátům pro ukládání rastrové grafiky. Tento formát vytvořila v roce 1986 společnost Aldus. TIFF umožňuje jako jeden z mála grafických formátů vícestránkové soubory, a proto se často používá například pro ukládání přijatých faxů přijatých pomocí počítače a ISDN karty či faxmodemové karty.\n\nSousloví „Tagged Image File Format“, nebo také, „Tag Image File Format“, bylo užíváno jako podtitulek v některých dřívějších verzích specifikací formátu TIFF. Nynější specifikace TIFF formátu, TIFF 6.0, již nijak nepřipomíná a nezmiňuje toto sousloví; název je nyní zkrátka pouze „TIFF“.6.0\n\nTIFF byl původně vytvořen na zkoušku, za účelem získání jednotného formátu pro stolní skenery v polovině 80. let. Tento formát měl být shodný pro většinu naskenovaných obrazových formátů, aby se zamezilo problémům s vývojem formátů podléhajících autorským právům různých tvůrců. Zprvu byl TIFF pouze binárním obrazovým formátem; v té době to bylo vše, co skenery mohly zatím nabídnout. Jakmile se skenery staly výkonnějšími, a paměť stolních počítačů mnohem větší, TIFF se rozrůstal jako formát černobílých a poté i barevných obrazů.\n\nTIFF je flexibilní a adaptabilní formát. Může nést rozmanité obrazy a data v řadě za sebou díky obsažení „tagů“ v začátku souboru. Tagy mohou naznačovat základní stavbu obrazu, jako jeho velikost, nebo mohou definovat jak jsou vystavěna data obrazu a jestli jsou využity možnosti proměnlivé obrazové komprese. Například, TIFF může být použit jako obal pro JPEG a RLE komprimované obrazy. TIFF soubor může také obsahovat vektorově umístěný Clipping path (osnovu, která ořízne či orámuje hlavní obraz). Schopnost ukládat obrazová data v bezeztrátovém formátu dělá z TIFF souborů užitečnou metodu pro archivaci obrázků. Na rozdíl od standardních JPEG souborů, TIFF soubory, využívající bezeztrátovou kompresi (či zcela žádnou kompresi), mohou být editovány a znovu ukládány bez utrpění kompresních ztrát. Jiné volby souboru TIFF obsahují vícenásobné vrstvy či stránky.\n\nI když je to dnes již široce rozšířený a přijatý standard formátu, jeho rozšiřování vedlo k problémům kompatibility. Podle specifikace TIFF mají programátoři volnou ruku ve specifikacích nových tagů a voleb, ale ne všechny programy mají podporu pro všechny tagy, jež byly vytvořeny. Jako výsledek se nejmenším společným jmenovatelem brzy stal takzvaný „Baseline TIFF“ (základní TIFF). Dnes pracuje většina programů s nekomprimovaným obrazem ve 32bitovém formátu CMYK nebo 24bitovém formátu RGB.\n\nSpecifikace TIFF 6.0 definuje takzvaný „Baseline TIFF“ (základní TIFF), který by měly podporovat všechny aplikace pracující s TIFF. Ten kromě jiných vlastností předepisuje tři povinně podporovaná kompresní schémata: nekomprimované obrázky, kompresi Packbits a kompresi CCITT Huffman RLE. Programy podporujúcí jen „základní TIFF“ nemusí ve více-stránkovém TIFF souboru (který obsahuje několik obrázků) zobrazit nebo umožnit upravovat žádný obrázek kromě prvního. Specifikace kromě „základního TIFF“ definuje taky volitelné vlastnosti nad rámec „základního TIFF“ formátu, dále rozšíření specifikace („TIFF extensions“) a taky možnosti doplnění libovolných „soukromých“ vlastností formátu („Private tags“). Podpora vlastností TIFF nad rámec Baseline TIFF se může velmi lišit mezi různými aplikacemi. Proto se může stát, že obrázek používající vlastnosti nad rámec Baseline TIFF nebude možné v některých programech plnohodnotně zobrazit. Většina aplikací zvládá komprese Packbits, CCITT Huffman RLE, černobílé komprese CCITT T.4 (známé jako fax group 3), kompresi CCITT T.6 (fax group 4) a LZW.\n\nTIFF má možnost využívat LZW kompresi, bezeztrátovou datovou kompresní techniku pro redukci velikosti souboru. Do roku 2004 bylo využití této možnosti omezené, protože technika LZW byla předmětem několika patentů. Nicméně, těmto patentům již skončila jejich platnost.\n\nKaždý TIFF soubor začíná 2-Bytovým indikátorem Bytového pořadí: „II“ pro little endian a „MM“ pro big endian bytové řazení. Následující 2 Byty reprezentují číslo 42. Číslo 42 bylo vybráno „pro svůj hluboký filosofický význam.“ Čtení čísla 42 je závislé na Bytovém pořadí indikovaném v prvních 2 Bytech. Čtení všech slov, dvojslov, atd., v TIFF souboru je založeno na indikovaném Bytovém pořadí.\n\nTIFF formát je standardem pro dokumentové zobrazování a systémy dokumentové správy. V tomto prostředí je běžně využíván s CCITT Group IV 2D kompresí, která podporuje černobílé (také zvané bizonální či monochromatické) obrazy. Ve velkoobjemových prostředích jsou dokumenty typicky skenovány černobíle (spíše než barevně či v odstínech šedé) kvůli zachování kapacity paměti. Průměrné oskenování strany formátu A4 zabere 30 kilobytů (KB) dat v rozlišení 200 ppi a 50 KB dat v rozlišení 300 ppi. 300 ppi je mnohem více obvyklé rozlišení než 200 ppi.\n\nProtože TIFF formát podporuje vícenásobnost stránek, mnohostránkové dokumenty mohou být uloženy jako jednotlivé TIFF soubory, spíše než jako série souborů pro každou naskenovanou stranu.\n\n\nKaždá datová struktura TIFF začíná hlavičkou zvanou TAG. Umístění všech položek v souboru se může měnit podle použitého programu pro zápis TIFFu.\n\n\nZnámý taky pod označením \"TIFF 6.0, Part 1: Baseline TIFF\"\n\n\n"}
{"id": "77309", "url": "https://cs.wikipedia.org/wiki?curid=77309", "title": "Pius II.", "text": "Pius II.\n\nPius II., rodným jménem Enea Silvio Bartolomeo (Aeneas Silvius Bartholomeus) Piccolomini, (18. října 1405 Corsignano (od 1462 Pienza) – 14. srpna 1464 Ancona) byl italský humanista, diplomat a historiograf, který usedl roku 1458 na papežský stolec. Svůj bohatý politický i osobní život popsal ve svém nejobsáhlejším díle, nazvaném \"Commentaries\", což je dodnes zatím jediná autobiografie napsaná papežem v době pontifikátu. Je také znám svými erotickými spisy, které sepsal v dobách svého mládí.\n\nEnea Silvio Piccolomini pocházel z italské šlechtické rodiny. V Sieně studoval rétoriku (jeho učiteli byli Matteo Luppi a Gregorio da Spoleto) a občanské právo u Marina Sozziniho. Pod vlivem Antonia Beccadelliho složil v té době sbírku milostných epigramů Cinthia a milostnou poemu Nymphylexis (nedochovala se). V době svého mládí byl zastáncem nadřazenosti koncilu nad papežem a jako obhájce této ideje na sebe upozornil r. 1431 na basilejském koncilu. Zde se objevil již v roli biskupského sekretáře Dominika Capraniky. Právě Basilejský koncil se pro Piccolominiho stal počátkem jeho diplomatické kariéry. V l. 1432–1435 působil v diplomatických službách u Bartolomea Viscontiho, v jehož službách se zúčastnil přípravy ozbrojeného spiknutí proti papeži Evženu IV., kterýžto čin skrytě podporoval i koncil v čele s kardinálem-předsedou Giulianem Cesarinim. V létě roku 1435 ho kardinál Mikuláš Albergati vyslal ke dvoru skotského krále Jakuba I., aby vyjednal smír mezi králem a arcibiskupem Jindřichem Wardlawem. Rok 1439 je v Piccolominiho životě opravdu bohatý. Účastní se jednání koncilu, při kterém je vyhlášeno dogma o nadřazenosti koncilu nad papežem, později je svědkem sesazení papeže Evžena IV. a v prosinci téhož roku se účastní konkláve, která volí protipapeže Felixe V.. V jeho službách pak působí jako sekretář až do r. 1442. V příštích letech se stává legátem kardinála Giuliana Cesariniho. Později byl v diplomatických službách císaře Fridricha III. V té době, přesněji r. 1451, byl vypraven spolu s Prokopem z Rabštejna a dvěma rakouskými šlechtici do Čech na benešovský sněm. Jeho úkolem bylo upokojit české stavy, které žádaly důrazně vydání mladého krále Ladislava. Na sněmu se Aeneas Silvius seznámil s předními muži v Čechách, s Jiřím z Poděbrad, Jindřichem z Rožmberka, Zbyňkem Zajícem, Zdeňkem Kostkou a dalšími. Roku 1446 byl vysvěcen na kněze a o rok později se stal biskupem v Terstu. Jako duchovní rychle stoupal v církevní hierarchii – v roce 1456 byl jmenován kardinálem a 19. srpna 1458 byl čtvrtého dne poměrně bouřlivé konkláve v celkově druhé volbě zvolen papežem.\n\nJako papež vystupoval Pius II. velmi autoritativně, což měli pocítit právě kališničtí Čechové, když odmítl žádost Jiřího z Poděbrad potvrdit basilejská kompaktáta, jež jim dovolovala přijímat pod obojí způsobou. Pius II. již dříve požadoval, aby český král Jiří z Poděbrad přestoupil ke katolické víře, odstranil kališnictví a obnovil tak jednotu církve v Čechách. V tomto duchu si vykládal slib, který král tajně učinil papežským legátům v předvečer své korunovace. Slíbil totiž pronásledovat kacíře, což ovšem splnil pouze v případě příslušníků nově vznikající jednoty bratrské. Když se papež splnění svého požadavku nedočkal, zasáhl proti utrakvistům sám. Za přítomnosti kurie, českých poslů a mnoha dalších přítomných vyslovil 31. března 1462 konečný verdikt o zrušení basilejských kompaktát. Papež odmítnutí odůvodnil tím, že římská kurie nikdy neuznala basilejská kompaktáta pro jinou než nejstarší generaci kališníků. Zároveň Pius II. odmítl slib poslušnosti českého krále, který mu čeští poslové tlumočili, dokud Jiří z Poděbrad svůj závazek vůči papeži nesplní. Svoje vlastní rozhodnutí postavil, jak uvádí český bratr Daniel Adam z Veleslavína, \"nad usnesení velikého koncilu basilejského a ukázav na sebe prstem prohlásil, že on papež je jediná brána, kterou lze dojíti spasení,\" a učení Jakoubka ze Stříbra o přijímání z kalicha označil za bludné.\n\nPius II. dal tak kališnickým Čechům jasně na srozuměnou, že na smír s papežskou kurií už nelze dále pomýšlet. Jiřího z Poděbrad to však nezaskočilo. S pomocí svých rádců Antonia Mariniho, Martina Maira a Řehoře z Heimburku se na střetnutí již delší dobu diplomaticky připravoval. Aby odvrátil pozornost od svého sporu s římskou kurií a předešel izolaci utrakvistických Čech v katolické Evropě, snažil se zajistit si spojence mezi evropskými panovníky. Papež Pius II. zemřel právě v době, kdy se v Čechách chystalo poselstvo vedené Lvem z Rožmitálu, jež mělo vládcům zemí západní Evropy nabídnout vytvoření mírové unie, proklamovaným cílem bylo zabezpečení před případným útokem Turků a uskutečnění křížové výpravy proti nim s opětovným osvobozením Jeruzaléma z rukou nevěřících. Takový plán ovšem nutně ztroskotal právě na neúčasti papežské strany.\n\nJeště před svou smrtí, dne 15. června 1464 povolal papež Jiřího z Poděbrad před církevní soud, k dostavení se měl král lhůtu 180 dní, 14. srpna ale papež zemřel.\n\nJeho rod vlastnil později, až do svého vymření po meči v 18. století, rovněž náchodské panství ve východních Čechách.\n\nEneo Silvio Piccolomini byl autorem mnoha spisů náboženského i filosofického charakteru, ale také prací dějepisných a geografických. Jedním z jeho nejznámějších děl je \"Historia Bohemica\" (\"Historie česká\"), první v humanistickém duchu koncipované historické dílo, jež bylo věnováno zaalpské zemi. Jejímu autorovi nebylo české prostředí neznámé. České země navštívil v roce 1451 jako císařský vyslanec a zavítal mimo jiné také do Tábora, jehož obec byla následujícího roku zlikvidována Jiřím z Poděbrad.\n\nPiccolominiho \"Historie česká\" se v Evropě stala na dlouhou dobu zdrojem poznatků o českých dějinách i o vlastním husitském hnutí, které samozřejmě odsuzuje. Přesto se v Čechách vydávala, například roku 1510 vyšla péčí knihtiskaře a nakladatele Mikuláše Konáče z Hodiškova, vyzdobena dřevořezy portrétů českých panovníků. Čeští čtenáři se na jejích stránkách mohli naopak seznámit s myšlenkami italského humanismu.\n\n\n"}
{"id": "77316", "url": "https://cs.wikipedia.org/wiki?curid=77316", "title": "Babí lom (Drahanská vrchovina)", "text": "Babí lom (Drahanská vrchovina)\n\nBabí lom (562 m n. m.) je vrch v geomorfologickém podcelku Adamovská vrchovina Drahanské vrchoviny, zhruba 13 km severně od centra Brna, na rozhraní katastrů obcí Lelekovice a Svinošice, potažmo okresů Brno-venkov a Blansko. Vrcholovou část představuje hřeben slepencových skalek spodnodevonského stáří, výrazně protáhlý ve směru sever – jih. Na jižním vrcholu (521 m) stojí stejnojmenná rozhledna.\n\nHřeben je na rozloze 23,1 ha chráněn coby přírodní rezervace Babí lom; na jihovýchodním úbočí masivu se rozkládá PR Holé vrchy.\nBabí lom je nejvyšším vrcholem v nejbližším okolí Brna. Nejvyšším vrcholem na území Brna je Kopeček (479 m). Výška jednotlivých skalních věží a dalších skalních tvarů dosahuje až 20 metrů. Na severovýchodním svahu pramení potok Kuřimka.\n\nNa Babí lom vedou tři značené turistické trasy: červená z Lelekovic, která dále pokračuje na Vranov, modrá z Kuřimi, jež dále vede do Šebrova-Kateřiny, a žlutá ze Svinošic. Skály na Babím lomu patří mezi oblíbené horolezecké lokality.\n"}
{"id": "77323", "url": "https://cs.wikipedia.org/wiki?curid=77323", "title": "Slepenec", "text": "Slepenec\n\nSlepenec neboli konglomerát je pevná sedimentovaná hrubozrnná hornina. Jde o zpevněný ekvivalent štěrků. Hornina je složená ze stmelených zaoblených valounů větších než 2 mm. Tento název se vztahuje jen na horniny s převahou opracovaných (zaoblených) úlomků, pro ostrohranné úlomkové usazené horniny se používá název brekcie.\n\nSlepence jsou složeny z valounků a jemnějšího materiálu, který vyplňuje mezery a tmelu, obvykle chemického původu. Pokud se jednotlivé oblázky navzájem nedotýkají (jsou v hornině volně uložené a obalené základní hmotou), jsou většinou slabě opracované (strukturně nezralé). Zralé slepence obsahují malé množství základní hmoty a bývají dobře vytříděny (přičemž jednotlivé oblázky se navzájem dotýkají).\n\nCement bývá většinou kalcitový, křemitý, v aridním prostředí železitý. Jeho složení závisí na chemickém složení roztoků cirkulujících v sedimentu. V případě, že ve slepencích převládá základní hmota, jednotlivé oblázky bývají často obaleny jílem.\n\nTermín konglomerát zavedl v roce 1835 Charles Lyell.\n\nSlepence nejsou homogenní skupinou sedimentů, rozdělují se na základě mnoha kritérií (podle místa uložení, podle chemického složení pojiva, podle petrografického popisu úlomků, struktury). Rozdělení se vztahuje i na štěrky a brekcie.\n\nPodle původu úlomků se slepence rozdělují na:\n\nPodle místa litifikace (zpevnění) sedimentu se slepence rozdělují na:\n\n\nSlepence se vyskytují nedaleko míst zvětrávání (pokud nebyly odneseny tektonickými pohyby). Nejčastěji se vyskytují v náplavových oblastech řek, případně ledovců, ale i v mělkých, příbřežních oblastech moří a velkých jezer.\n\nSlepence jsou poměrně běžné horniny. Mohou tvořit nepatrné hruboklastické vpády mezi jemnozrnějšími sedimenty, ale i rozsáhlá a mocná tělesa.\n\n\nVzorky slepenců jsou k vidění v mnoha geoparcích, například v geoparku Botanické zahrady Univerzity Karlovy na pražském Novém Městě.\n"}
{"id": "77324", "url": "https://cs.wikipedia.org/wiki?curid=77324", "title": "Milan Tichák", "text": "Milan Tichák\n\nMilan Tichák (* 20. srpna 1933 Paskov) je český historik a spisovatel. Mezi stěžejní témata jeho prací náleží historie olomouckého regionu, především města samotného.\n\nNarodil se v Paskově, ale žil také ve Velkém Týnci a od roku 1946 se jeho rodina natrvalo usadila v Olomouci. Zde studoval a odmaturoval na Slovanském gymnáziu. Poté pokračoval ve studiích na leteckém učilišti v Prostějově. Po absolvování povinné vojenské služby si Tichák podal přihlášku na Filosofickou fakultu Univerzity Karlovy. Vinou administrativní chyby mu ale nikdy nebyla doručena pozvánka k přijímací zkoušce. Na vysokou školu byl přijat až o několik let později, kdy začal studovat na Filosofické fakultě Univerzity Palackého, obor dějepis – český jazyk. V roce 1969 zde získal doktorát v oboru československé dějiny. Jeho závěrečná práce byla přijata velmi pozitivně, dokonce vyšla také tiskem.\n\nTichák měl nastoupit na jako odborný asistent na Pedagogickou fakultu Univerzity Palackého, ale počínající normalizace mu v tom zabránila. Po vpádu sovětských vojsk v roce 1968 totiž k situaci nemlčel, přičemž k tomu využíval jím a spolupracovníky vydávaný podnikový zpravodaj olomouckého podniku Sigma. Spolu s dalšími napsal na plot podniku 50 metrů dlouhý ruský nápis, který v překladu zněl „Dělnická třída proti okupaci naší vlasti“, k čemuž se během následného vyšetřování i přihlásil. V důsledku toho nemohl v 70. a 80. letech 20. století vykonávat své povolání a pracoval jako technik v oddělení propagace. Jeho syn a dcera nemohli jít studovat, i když synovi Tomášovi Tichákovi se nakonec po roce v učilišti Tesly Litovel podařilo přejít na maturitní obor, což mu později umožnilo i studium na vysoké škole.\n\nSituace se změnila až po sametové revoluci. V průběhu 90. let se Tichák stal redaktorem \"Hanáckých novin\" (dnes již zaniklých) a po několik let redigoval také vlastivědný kalendář \"Rok na Hané\". Tichákovy práce také začaly vycházet u nakladatelství Danal a později u nakladatelství Votobia. Dnes jsou Tichákovy knihy vydávány prostřednictvím nakladatelství Burian a Tichák, na jehož činnosti se spolupodílí Tichákův syn Tomáš. \n\nMilan Tichák je považován za jednoho z nejvíce erudovaných historiků, co se týče místopisu staré Olomouce. Jeho díla většinou spadají do období cca 1850–1950. Do povědomí širšího okruhu čtenářů vstoupil autor knihou \"Vzpomínky na starou Olomouc\" (1997), která popisuje osudy města Olomouce přibližně od poloviny 19. století po druhou světovou válku. V tom samém roce získal Milan Tichák Cenu města Olomouce za dlouholetou práci v oblasti olomoucké vlastivědy. Od té doby publikoval několik dalších úspěšných knih o historii Olomouce a je také jedním z recenzentů dvoudílných akademických \"Dějin Olomouce\", které v roce 2009 vydala Univerzita Palackého.\n\n\n"}
{"id": "77326", "url": "https://cs.wikipedia.org/wiki?curid=77326", "title": "Metro ve Varšavě", "text": "Metro ve Varšavě\n\nMetro ve Varšavě, Varšavské metro pod hlavním městem Polska Varšavou tvoří v současnosti (2019) dvě linky: M1 (modrá) a M2 (červená). Plánuje se třetí linka M3 (zelená). Je to také jediný systém metra v zemi.\n\nPo vyhlášení nezávislého Polska v roce 1918 se Varšava stala hlavním městem nového státu. V této době také vznikly první plány na vybudování sítě podzemní železnice. Byly zahájeny přípravné práce (skončily roku 1925), Velká hospodářská krize, do které ve 30. letech země upadla a následná válka, je však zastavily. Plány počítaly se dvěma linkami o celkové délce 13,8 km. Po Varšavském povstání a následném osvobození bylo zničeno 90 % budov v centrální části města; nyní tak bylo důležité ho obnovit než se věnovat jeho dopravě.\n\nVaršava byla přebudována jako moderní město s širokými bulváry a domy v sovětském stylu. Z dopravního hlediska měla být zřízena, podobně jako v Praze, i podpovrchová tramvaj, a to trasovaná stejně jako první linka předválečného projektu. Na okrajových úsecích by linka vedla po povrchu a v centru města by se nacházelo několik stanic založených pod zemí. Projekt byl však v roce 1948 zrušen a nahrazen koncepcí klasického metra, vedeného zhruba 15 m pod povrchem. Jeho realizace se však také neuskutečnila.\n\nObrat přinesla až hrozba jaderné války. Komunistické úřady si dobře uvědomovaly, že budou v případě ohrožení muset zajistit jak provoz přes řeku Vislu, tak i ochranu civilního obyvatelstva. Vypracovaly se následně plány na výstavbu první trati, vedené severo-jižním směrem a založené hluboko pod zemí. Na sedmnácti místech začaly současně a okamžitě stavební práce, vybudovalo se 771 m tunelů. Smrtí Stalina roku 1953 se většina prací zastavila, a Varšava tak opět ztratila naději na vlastní systém podzemní dráhy. Přesto probíhaly různé průzkumné činnosti až do roku 1957.\n\nOpět se začalo o podzemní dráze mluvit na počátku 60. let. Roku 1962 vznikl nový projekt, s jeho realizací se začalo však počítat až o dvacet let později. Finální rozhodnutí o výstavbě podzemní dráhy pod městem padlo v roce 1982 a stavět se začalo 15. dubna 1983. Metro bylo koncipováno jako klasická, podzemní dráha sovětského typu (uzavřena byla smlouva o spolupráci se SSSR při výstavbě). Vzhledem k tomu, že Polsko se nacházelo v této době v ne příliš šťastné ekonomické situaci, postupovala stavba pomalu; přispěla k tomu také chaotická organizace a špatné plánování. Byly proto zastaveny práce na stanicích Plac Konstytuciji a Muranów. První úsek modré linky s jedenácti stanicemi byl uveden do provozu 7. dubna 1995, celá modrá linka byla po několika dílčích prodlouženích zprovozněna 25. října 2008.\n\nStavba centrálního úseku červené linky M2 (celkem 7 stanic) začala 16. srpna 2010. 15. října 2014 bylo vyhlášeno výběrové řízení na prodloužení druhé linky o tři stanice v obou směrech. První šestikilometrový úsek červené linky M2 mezi stanicemi Rondo Daszyńskiego – Dworzec Wileński byl nakonec uveden do provozu se zpožděním 8. března 2015. Výstavba trvala pět let a stála v přepočtu 28 miliard Kč. V září roku 2019 byly uvedeny do provozu další tři stanice (Szwedzka, Targówek mieszkaniowy, Trocka) a na počátek roku 2020 je naplánováno otevření dalších třech stanic (Płocka, Młynów, Księcia Janusza). Od jara 2019 ve Varšavě probíhají intenzivní realizační práce nad dalšími šesti stanicemi, jejich otevření je zamýšleno na přelom roku 2021/2022. Po zprovoznění těchto šesti stanic bude druhá linka varšavského metra dosahovat délky 19km. Třetí linka M3 povede na východě města a bude se napojovat jako větev té druhé na stanici Stadion Narodowy, aktuálně probíhají intenzivní přípravné práce, počátek výstavby je plánovaný na rok 2023. Původně se uvažovalo i o rozšíření metra na letiště (Letiště Frédérica Chopina), tento plán byl však později nahrazen podzemní vlakovou linkou (již v provozu).\n\nV současné době disponuje linka jak ruskými vozy (modernizovaná varianta souprav typu 81-71 z ostatních východoevropských měst, 60 ks), tak i moderními vlaky od firmy Alstom (108 ks). V únoru 2011 byla podepsána smlouva na dodávku 35 souprav Siemens Inspiro, které začaly svůj provoz ve Varšavě v říjnu 2013. Jsou deponovány v depu Kabaty, u jižní konečné.\n\n"}
{"id": "77329", "url": "https://cs.wikipedia.org/wiki?curid=77329", "title": "Lokomotiva 476.0", "text": "Lokomotiva 476.0\n\nLokomotiva 476.0 byla vyrobena v roce 1950 ve Škodových závodech v celkovém počtu 4 kusů, z toho 3 pro ČSD a jedna jako dar J. V. Stalinovi k sedmdesátinám. V SSSR dostala označení 18-01. Lokomotivy měly červenohnědý nátěr, pro nějž se jim přezdívalo rudí ďábli.\n\nJednalo se o moderní parní lokomotivy, na nichž byly aplikovány poslední tehdejší poznatky o hospodárnosti provozu. V praxi se ale příliš neosvědčily, protože vyžadovaly obezřetnou obsluhu. Zvláště jejich sdružený stroj s mohutným přestupníkovým potrubím měl při neopatrném rozjezdu sklon k prokluzu. Lokomotivy u ČSD proto byly později přestavěny na dvojčité a lokomotiva dodaná do Ruska byla poměrně brzy zničena neodbornou obsluhou.\n\nLokomotivy vznikly v době vysoké unifikace řad ČSD. Proto se shodují části lokomotivy s částmi jiných řad: Kotel či budka lokomotivy byly stejné jako u řady 475.1, stejný kotel měla i 556.0. Ta měla budku, centrální armaturní hlavu apod., shodnou s řadami 464.2 či 498.1 Lokomotiva měla z výroby tříválcový sdružený stroj, v němž nejprve pára expandovala ve středním vysokotlakém válci a poté ve dvou vnějších nízkotlakých.\nPři zkušební jízdě dosáhla krátkodobě výkonu až 3000 koní. Regulátor v parním dómu byl aretovaný v otevřené poloze (tím pádem i přehřívačové články trvale pod plným tlakem) a stupňovitý ventilový regulátor na přehřívačové skříni (nepříliš oblíbený a později zrušený, jeho funkci převzal normalizovaný regulátor).\n\nLokomotivám doba nepřála. Jednak přišly v době, kdy již bylo jasné, že budoucnost tkví v elektrifikaci železnic, jednak byly náročné na pečlivost údržby a jízdy, takže byly ve srovnání např. s řadou 475.1 poruchové. Proto byly všechny zbylé rekonstruovány na dvojčité, pohon a rozvod prostředního válce se odebral a dosadil se balast místo odebraných částí. Při rekonstrukci došlo k vyřazení stupňovitého regulátoru v dýmnici a naopak, jeho funkci převzal regulátor v parním dómu. Výkonnostně se tak daly srovnávat s řadou 475.1, proti níž, díky menšímu průměru hnacích kol, vynikaly rychlejšími rozjezdy.\n\n"}
{"id": "77332", "url": "https://cs.wikipedia.org/wiki?curid=77332", "title": "Iggy Pop", "text": "Iggy Pop\n\nIggy Pop, vlastním jménem James Newell Osterberg, Jr., (* 21. dubna, 1947 Muskegon, stát Michigan, USA) je americký punkrockový zpěvák a občasný herec (\"Kafe a cigára\"). \n\nPřestože měl jen omezený komerční úspěch, Pop je považovaný za jednoho z největších vzorů punk rocku a jeho příbuzných stylů. Někdy je také nazýván jako \"Kmotr punku\" nebo \"Rockový leguán\", a je také velice proslulý svou dynamikou na pódiu.\n\nPop byl zpěvákem kapely The Stooges z přelomu 60. a 70. let která měla velký vliv na podobu hard rocku a počátky punku (mezi fanoušky Stooges patřili i Ramones). The Stooges se neblaze proslavili svými koncerty, na kterých Pop skákal z pódia (tímto byl objeven tzv. „“), s hrudí pomazanou syrovým masem a někdy také burákovým máslem nebo pořezaný rozbitými lahvemi. Mnoho pozdějších zpěváků tyto Popovy kousky imitovalo.\n\nAčkoli už nebyl tak divoký jako za časů The Stooges, Pop byl střídavě úspěšný jako sólový zpěvák 25 let.\n\nMezi jeho nejznámější písničky patří například „Lust for Life“, „I'm Bored“ nebo „The Passenger“ (založená na básničce od Jima Morrisona).\n\nV roce 2010 byl Iggy se skupinou The Stooges zařazen do Rock'n'rollové síně slávy (Rock and Roll Hall of Fame). V současnosti Iggy Pop žije ve svém domě se svou manželkou Nina Alu v Miami na Floridě. Iggy rád řídí svoje Ferrari F430 a i přes občasné přestávky stále koncertuje. V červnu 2010 hrál v kanadském Torontu na festivalu NXNE a téhož roku i koncertoval v Evropě.\n\nJames Newell Osterberg, Jr. se narodil v Muskegonu v Michiganu jako syn Louelly (\"za svobodna\" Christensen; 1917–1996) a Jamese Newella Osterberga, Sr. (1921–2007), bývalého učitele angličtiny a trenéra baseballu na Fordson High School v Dearbornu v Michiganu. Osterberg vyrůstal v trailer parku (místo, kde se bydlí v mobilheimech či automobilech) v Ypsilanti v Michiganu. Z otcovy strany má anglický a irský původ. Z matčiny norský a dánský. Jeho otec byl adoptovaný švédsko-americkou rodinou a dostal jejich jméno – Österberg.\n\nV roce 1964 začal ve skupině The Iguanas a to jako bubeník (vyšel 1 singl). Roku 1965 odešel už jako zpěvák do detroitské R&B skupiny The Prime Movers. V té době si dal přezdívku Iggy Pop. Až v roce 1967 založil legendární skupinu The Psychedelic Stooges (následně Iggy & The Stooges) a to ve složení Iggy Pop – zpěv, Ron Asheton – kytara, baskytara, zpěv, Scott Asheton – bicí, Dave Alexander – baskytara. První album produkoval John Cale a vedlo si poměrně dobře. V roce 1970 následovaly personální změny v kapele: v létě přišli Steve Mackay, Bill Cheatham a James Williamson, už po měsíci však Cheatham kapelu opustil, spolu s D. Alexandrem. Novým členem byl Zeke Zettner, záhy vystřídaný Jimmym Reccou.\n\nV následujícím roce se ale kapela rozpadla, když jednou z příčin byly drogy (Iggy se léčil na Floridě). Roku 1972 došlo k obnovení Stooges ve složení Iggy Pop, Ron Asheton, Scott Asheton, (James Williamson), Scott Thurston – klávesy. V té době používali název Iggy Pop & The Stooges. Kapela se ale po dvou letech opět rozpadla (1973 – Jamese Williamsona nahradil Scott Thurston). V roce 1975 se Iggy opět léčil a v té době mu pomáhal jeho přítel David Bowie a jejich spolupráce byla oboustranná, když se Pop objevil i na Bowieho albu \"Low\".\n\nVelmi ceněné album \"The Idiot\", které je obvykle označováno za první sólovou desku. Roku 1979 se v Iggyho koncertní kapele objevili mj. Glen Matlock (ex – Sex Pistols), Jackie Clark (ex – Ike & Tina Turner) a Scott Thurston. Na albu \"New Values\" (1979) se podíleli S. Thurston, S. Asheton, J. Williamson a Fred „Sonic“ Smith (kytara). Deska \"Soldier\" (1980) je velmi ceněna a mezi muzikanty se tu objevují mj. Barry Andrews ze skupiny XTC, D. Bowie, členové skupiny Simple Minds, Ivan Král a G. Matlock.\n\nRoku 1981 se Iggy Pop prosadil tanečním hitem „Bang Bang“, jehož spoluautorem je Ivan Král. O rok později spolupracoval s Chrisem Steinem na hudbě k filmu \"Rock'n'Rule\" a v roce 1985 účinkoval ve filmu \"Sid a Nancy\" (o rok později hrál i ve filmu \"Barva peněz\"). Objevil se první větší hit – „Real Wild Child“ (coververze písně Johnnyho O´Keefa z roku 1957).\n\nAlbum \"Instinct\" (1988) produkoval Bill Laswell a spolupracoval na něm Steve Jones (ex – Sex Pistols). Ztvárnil menší roli ve filmu \"Cry Baby\" (1990) a hrál též ve filmu \"Hardware\". Poměrně dobře si vedlo album \"Brick by Brick\" (1990) včetně singlu „Candy“ (duet s Kate Piersonovou ze skupiny B-52´s).\n\nV roce 2009 Iggy natočil album \"Préliminaires\", na kterém se překvapivě odklonil od punku k jazzu a blues.\n\n\n\n\n\n\n\n"}
{"id": "77337", "url": "https://cs.wikipedia.org/wiki?curid=77337", "title": "Zákon o zásluhách M. R. Štefánika", "text": "Zákon o zásluhách M. R. Štefánika\n\nZákon o zásluhách M. R. Štefánika byl schválen Federálním shromážděním České a Slovenské Federativní Republiky 23. dubna 1990 k uctění památky spoluzakladatele Československa Milana Rastislava Štefánika. \n\nJeho účelem bylo demonstrovat vůli k zachování Československa v době počínajících sporů o charakter existence Čechů a Slováků ve společném státě. Zákon navrhl tehdejší předseda Federálního shromáždění Alexander Dubček.\n\nZákon však vzbudil relativně malou pozornost vzhledem k tomu, že v době jeho schválení docházelo k celé řadě převratných změn ve společnosti i státě, později se na jeho existenci zapomnělo úplně. Zajímavé však je, že už v té době (při relativně krátkém projednávání zákona ve Federálním shromáždění) padl pozměňovací návrh \"„aby v textu zákona bylo vedle M. R. Štefánika uváděno jméno dr. E. Beneše.“\" (tento pozměňovací návrh neprošel). Rovněž padla připomínka, že při \"„nejbližším výročí dr. E. Beneše by měl být přijat zákon, který by ocenil jeho zásluhy o vznik státu Čechů a Slováků.“\" \n\nEdvard Beneš totiž v té době zůstal z trojice hlavních zakladatelů Československa jediným, který „svůj“ zákon ještě neměl. Ve Sněmovně národů proti zákonu hlasoval jen jeden poslanec, žádný se nezdržel, ve Sněmovně lidu se zdrželi 3 poslanci, žádný nehlasoval proti.\n\nNa Slovensku byl roku 2000 schválen nový zákon k Štefánikově poctě Zákon Národnej rady Slovenskej republiky č. 402/2000 Z. z. o zásluhách Milana Rastislava Štefánika o Slovensko.\n\n\n"}
{"id": "77339", "url": "https://cs.wikipedia.org/wiki?curid=77339", "title": "Zákon o dějinách", "text": "Zákon o dějinách\n\nZákon o dějinách (francouzsky \"loi mémorielle\") je zákon, ve kterém stát zaujímá oficiální stanovisko k historickým událostem či osobnostem. V extrémním případě takový zákon zakazuje vyjadřovat opačné stanovisko. Typickými představiteli jsou některé evropské zákony zakazující popírání holokaustu (ty byly použity světovou muslimskou komunitou k argumentaci pro zákaz karikatur Mohameda).\n\nČeskoslovensko, Slovensko a Česko přijaly ve své historii několik zákonů, které měly z různých důvodů a různým způsobem uctít významné osobnosti: Tomáše Garriguea Masaryka, Milana Rastislava Štefánika, Edvarda Beneše, Václava Havla a Andreje Hlinku. \"Zákon o zásluhách T. G. Masaryka\" přitom byl přijat ještě za života prvního československého prezidenta, zatímco ostatní zákony se týkaly již zesnulých osobností. Zákony věnované Štefánikovi existují dva, jeden československý z roku 1990 a jeden slovenský z roku 2000. \"Zákon o zásluhách Edvarda Beneše\", obsahově navazující na zákon o Masarykovi, přijali čeští poslanci roku 2004 a na počest Hlinkovu existují dva slovenské zákony, z let 1939 a 2007.\n"}
{"id": "77343", "url": "https://cs.wikipedia.org/wiki?curid=77343", "title": "Sandro Botticelli", "text": "Sandro Botticelli\n\nAlessandro di Mariano Filipepi, známý jako Sandro Botticelli (1. března 1444 Florencie, Itálie – 17. května 1510, tamtéž) byl italský renesanční malíř, představitel florentské školy.\n\nDatum ani rok narození Botticelliho nejsou známé, nejčastěji se uvádí roky 1444 a 1445. Byl synem koželuha Mariana di Vanni Filipepi, jenž se usadil se svou ženou Smeraldou a šesti dětmi nedaleko kostela d´Ognissanti (Všech svatých) ve Florencii. Jeden z jeho starších bratrů jménem Giovanni, který byl finančníkem, měl přezdívku Botticelli (Soudek). Ta se později přenesla na Sandra. Ten měl osm bratrů, z nichž se dospělosti dožili jen čtyři, Sandro z nich byl nejmladší. Roku 1458 si rodina pronajala dům v ulici Via della Vigna Nuova a Vanni Filipepi zároveň zakoupil domek v Careggi severně od Florencie.\nJeho umělecká dráha začala na přelomu let 1459 a 1460 ve zlatnické dílně, patrně u bratra Antonia. Pravděpodobně v roce 1462 byl rodinou svěřen do péče Filippa Lippiho, uznávaného malíře a zběhlého mnicha, který žil v Pratu. Pod Lippiho vedením začal Botticelli malovat své první obrazy. Roku 1467 odešel Lippi do Spoleta a tím Botticelliho učňovská léta v jeho dílně skončila.\n\nDůležitým mezníkem v Botticelliho životě byl rok 1475, kdy získal mecenáše v podobě nejmocnějšího florentského rodu, kterým byli Medicejové. Z tohoto roku pochází \"Portrét muže držícího medailon\", v němž je spatřován Cosimo ml. Medici. Naproti tomu se nedochovala standarta, kterou namaloval pro rytířský turnaj na počest Giuliana Medici. Ve 2. polovině 70. let se Botticelli začal prosazovat i mimo Florencii. Proslulost si získával jako malíř náboženských výjevů i jako portrétista. Roku 1477 si u něj římská pobočka florentské banky Antonio Salutati objednala tondo s Madonou. Nebyli to ale jen Medicejští, kdo Botticelliho zaměstnávali. Roku 1480 ho rodina Vespucci pověřila vytvořením fresky sv. Augustina v kostele Všech Svatých. Dílo, které je nejstarší Botticeliho dochovanou freskou, tvoří protějšek Ghirlandaiově fresce svatého Jeronýma.\n\nV červenci 1481 ho společně s dalšími významnými florentskými malíři Ghirlandaiem, Peruginem a Rossellim povolal papež Sixtus IV. do Říma, aby se podílel na výzdobě jím postavené Sixtinské kaple. Nástěnné malby zde jsou tvořeny dvěma tematickými celky, symbolizující Starý a Nový zákon. Pro výjevy ze života Ježíše Krista namaloval fresku \"Pokušení Krista\", do výjevů ze života Mojžíšova pak \"Vzpouru proti Mojžíšovým zákonům\" a \"Scény z Mojžíšova života\".\n\nPohřbu svého otce, který zemřel v únoru 1482, se Botticelli nezúčastnil, z Říma se vrátil až na jaře téhož roku. Vzápětí mu městská rada zadala výzdobu Sálu lilií v Palazzo Vecchio, žádná z jeho fresek se však nedochovala. Naproti tomu se dochoval jeden z jeho nejslavnějších obrazů, \"Jaro\" (Primavera), který zřejmě rovněž vznikl krátce po Botticelliho návratu z Říma. Láska byla hlavním námětem malířovy tvorby 80. let. Roku 1483 si u něj při příležitosti svatby svého syna objednal florentský kupec Antonio Pucci cyklus čtyř obrazů, jejichž námětem je \"Příběh rytíře Nastagia degli Onesti\", jak je ztvárněný v Dekameronu. Dnes jsou obrazy majetkem madridského Prada. I v dalších dílech z poloviny 80. let se láska projevuje v podobě její bohyně Venuše. Je to jak v proslulém \"Zrození Venuše\", tak ve freskách do vily rodiny Lemmiů. Byl to opět svatební dar rodičů synovi, dnes jsou fresky přeneseny na plátno a vystaveny v Louvru. V roce 1487 obdržel Botticelli další zakázku od městské rady, tentokrát na tondo Madony pro recepční síň v Palazzo Vecchio. Jedná se o \"Madonu s dítětem a šesti anděli\" (Madonna della Melagrana), v níž Dítě v ruce drží granátové jablko. Obraz je dnes v uložen v Uffiziích. Zde se rovněž nachází přibližně o dva roky mladší \"Zvěstování\", které umělec původně vytvořil pro Franceska Guardiho do jeho rodinné kaple. Kolektivním dílem významných florentinských malířů byla fresková výzdoba letního sídla Lorenza I. Medicejského zvaného Nádherný (Magnifico). Tento podporovatel umění a humanismu zadal Botticellimu, jeho bývalému žáku Filippino Lippimu, Peruginovi a Ghirlandaiovi výzdobu své venkovské vily Spedaletto poblíž Volterry. Všechny fresky však vzaly za své při požáru domu v 19. století. Roku 1491 byl jmenován do poroty, která měla rozhodnout o zakázce na výstavbu průčelí florentského dómu. Porota rozhodovala pod silným vlivem Lorenza Nádherného.\n\nV červenci 1491 se stal převorem dominikánského kláštera San Marco fanatický kazatel Girolamo Savonarola. Od té doby se načas ve Florencii vše změnilo. Na jaře 1492 zemřel Lorenzo Medicejský, který Savonarolu zprvu podporoval. Dva roky nato byli Medicejové z Florencie vyhnáni. Savonarola vyhlásil Florencii za vyvolené Boží město, odkud se bude šířit Boží království. Kritizoval marnivost, přepych a myšlenky humanismu, hlásal asketismus. Savonarolův vliv se nevyhnul ani Botticellimu. Obrazy s antickou tematikou se z jeho díla vytrácejí na úkor náboženských. Sloh ztrácí charakteristickou hravost, líbivost a uvolněnost a stává se více exaltovaný.\n\nRoku 1493 zemřel Botticelliho nejstarší bratr Giovanni. Rok nato se jeho další bratr, Simone, vrátil z Neapole. Společně zakoupili venkovskou vilu v Bellosguardu s výhledem na Arno. I po vyhnání Medicejů z Florencie s nimi Botticelli zůstával v kontaktu. Navštěvoval je v jejich sídle ve Ville del Trebbio, jeho prostřednictvím byl s nimi ve styku i Michelangelo. Savonarolova poprava v květnu 1498 Botticellim i jeho bratrem Simonem hluboce otřásla, Simone dokonce pro svou aktivní podporu popraveného dominikána musel z Florencie uprchnout. Roku 1498 byl Botticelli přijat do florentského cechu lékařů a lékárníků, kam vstupovali i někteří malíři. V roce 1504 působil v komisi, která rozhodovala o umístění Michelangelova Davida.\n\nBotticelli se nikdy neoženil, vůči institutu manželství byl velmi rezervovaný. Jako většina významných malířů měl i on svou uměleckou dílnu. V roce 1502 byl tajně obviněn z homosexuálních styků s některými z jeho žáků, stíhání ale bylo jako neopodstatněné zastaveno.\n\nKe konci života byl Botticelli nemocný. Podle Vasariho si při chůzi musel pomáhat dvěma holemi. Zemřel 17. května 1510 a byl pohřben na hřbitově při kostele d´Ognissanti (Všech svatých). Jeho dílo brzy upadlo v zapomnění. Znovuobjeveno bylo až na konci 19. století.\n\nBotticelli patří k nejvýznamnějším představitelům italského quattrocenta. Vytvořil svůj vlastní svébytný styl, vyznačující se elegancí provedení s důrazem na linii a detail. Podrobnosti na jeho obrazech někdy působí jako okázalá zátiší. Do Savonarolova vystoupení byl pod vlivem novoplatonismu, který se snažil skloubit antické ideály s křesťanskými. Jeho malba je charakteristická výraznou kresebností. Některé obrazy mají melancholickou atmosféru, citový aspekt obrazů bývá zdůrazněn dynamickými křivkami linií. V pojetí krajiny vycházel z vlámského malířství. Přibližně od roku 1490 se začal věnovat především náboženské tematice. Jeho obrazy odrážely apokalyptické nálady konce 15. století.\n\n Roku 1483 si u Botticelliho florentský kupec Antonio Pucci jako svatební dar pro svého syna objednal soubor čtyř obrazů na námět jedné z povídek Boccacciova Dekameronu. Jedná se o příběh rytíře Nastagia degli Onesti z Ravenny. Zde reprodukovaný obraz má pořadové číslo 2. Rytíř, truchlící po své milé v piniovém lese, vidí nahou ženu pronásledovanou jiným rytířem na koni a jeho psem. Když byla žena dopadena, vyrval jí rytíř srdce a vnitřnosti a nakrmil s nimi své psy. Žena posléze opět nezraněna vstala a koloběh událostí se opakuje. Na třetím a čtvrtém obrazu cyklu, zachycujícím Onestiho svatební hostinu, jsou vyobrazeni rovněž příslušníci rodiny Medicejských – roli prostředníka mezi Pucciho synem Giannozzem a jeho nevěstou sehrál Lorenzo Nádherný. Obraz visel ve svatebním pokoji v paláci Pucciů.\n\n\n\n"}
{"id": "77382", "url": "https://cs.wikipedia.org/wiki?curid=77382", "title": "Larry Kusche", "text": "Larry Kusche\n\nLawrence David Kusche (* 1. listopadu 1940 Racine, Wisconsin) je americký publicista a spisovatel, pilot a letecký instruktor. Známým se stal především odhalováním údajných záhad, zejména kolem bermudského trojúhelníku.\n\nVyrůstal ve Phoenixu v Arizoně a pracoval v Arizonské státní knihovně. Když se na veřejnosti začaly šířit zkazky o záhadných zmizeních v bermudském trojúhelníku, začal se o celou věc systematicky zajímat a ověřovat nejrůznější záhadné události z primárních a nezávislých zdrojů. Pátral v archivech Lloydovy pojišťovací společnosti, amerického vojenského námořnictva, v meteorologických záznamech, v archivech jednotlivých letišť, pročítal staré noviny atd. Výsledkem byla kniha \"The Bermuda Triangle Mystery – Solved\" (\"Záhada bermudského trojúhelníku vyřešena\"), ve které ukázal, že většina historek o záhadných zmizeních v oblasti bermudského trojúhelníku je zčásti zcela vymyšlená, zčásti velmi přehnaná a spekulace kolem možných příčin údajných zmizení většinou zcela nesmyslné.\n\nTato kniha se stala skutečnou klasikou mezi příznivci racionálního a vědeckého přístupu k údajným záhadám. Později v této publikační činnosti pokračoval.\n\n"}
{"id": "77397", "url": "https://cs.wikipedia.org/wiki?curid=77397", "title": "Seznam jezer ve Skotsku", "text": "Seznam jezer ve Skotsku\n\nSeznam jezer ve Skotsku (skotsky jezero – ). Slovem \"Loch\" jsou označovány také zálivy neboli fjordy. Tabulka neobsahuje skotské přehrady a je seřazena podle rozlohy.\n\nAbecední seznam obsahuje pouze největší a nejdůležitější jezera.\n\n\n"}
{"id": "77406", "url": "https://cs.wikipedia.org/wiki?curid=77406", "title": "Zdeněk Kukal", "text": "Zdeněk Kukal\n\nZdeněk Kukal (* 29. listopadu 1932 Praha) je český oceánolog, geolog a oceánograf, autor řady vědeckých prací z oboru oceánologie a geologie a řady prací populárně naučných. V roce 1955 vystudoval geologii na Univerzitě Karlově v Praze. Pracoval v Ústředním ústavu geologickém (dnešní Česká geologická služba). V roce 1990 byl jmenován docentem a zároveň získal titul doktora věd. V letech 1992 až 1997 byl ředitelem České geologické služby, ve stejné době i později zasedal v Radě vlády České republiky pro výzkum a vývoj.\n\nV geologických vědách se zabýval usazenými horninami. Jako zaměstnanec geologického ústavu působil téměř 10 let v zahraničí, hlavně v zemích jihozápadní Asie, kde byl profesorem na univerzitách v Bagdádu a Kuvajtu a také hlavním geologem ve státní geologické službě Iráku. Na výzkumných lodích plul Atlantským oceánem, Perským zálivem i Černým mořem. Jeho kniha o oceánech je důležitou učebnicí oceánografie. \n\nVe své populárně vědecké knize \"Záhada bermudského trojúhelníku, fantazie a skutečnost\" (1985) na základě prací jiných (zahraničních) autorů (např. Larryho Kusche) vyvrací legendy o údajně záhadných zmizeních v Bermudském trojúhelníku.\n\nOtec geografa Zdeňka Kukala mladšího.\n\n\n\n"}
{"id": "77414", "url": "https://cs.wikipedia.org/wiki?curid=77414", "title": "Seznam jezer v Bělorusku", "text": "Seznam jezer v Bělorusku\n\nNejvětší jezera v Bělorusku ( jezero – ). V Bělorusku se nachází přibližně 10 700 jezer. Z nich 1351 je větších než 0,1 km² a 279 větších než 1 km². Tabulka obsahuje největší jezera bez běloruských přehrad seřazena podle rozlohy.\n\n"}
{"id": "77416", "url": "https://cs.wikipedia.org/wiki?curid=77416", "title": "Seznam jezer v Čínské lidové republice", "text": "Seznam jezer v Čínské lidové republice\n\nČínská jezera (čínsky jezero - 湖泊, \"chu\"). Na severozápadě a na Tibetské náhorní plošině je mnoho jezer. Bezodtoká jezera jsou většinou slaná. Velká sladkovodní jezera se nacházejí také na dolním toku velkých řek. Tabulka nezahrnuje čínské přehrady a je primárně seřazena podle rozlohy.\n\n"}
{"id": "77419", "url": "https://cs.wikipedia.org/wiki?curid=77419", "title": "Starosta (Česko)", "text": "Starosta (Česko)\n\nStarosta je v českém pojetí osoba zvolená do čela obce či její samosprávné části nebo jiné korporace (například spolku či občanského sdružení, tradičně například v Sokolu či Orlu). Starostou může být osoba starší 18 let. Slovo starosta pochází z výrazu \"starati se\" a bylo původně rodu ženského. Tento termín se používá i v některých spolcích jako funkce analogická k předsedovi. U starých Slovanů byli starostové správci společného majetku rodu, ve středověku se starostovi říkalo rychtář.\n\nV Česku je starosta jednočlenným orgánem obce, městské části nebo městského obvodu, který je zastupuje navenek. Starostové jsou voleni do čela obcí bez zvláštního statusu i obcí se statusem městyse nebo města s výjimkou statutárních měst a hlavního města, dále do čela samosprávných městských částí v hlavním městě nebo statutárních městech nebo městských obvodů. Osoba v čele statutárního nebo hlavního města v obdobném postavení je označována primátor.\n\nStarosta musí být vždy (na rozdíl od člena zastupitelstva obce) občanem České republiky. Volí jej zastupitelstvo obce, kterému se také za výkon své funkce zodpovídá, a zastupuje ho jeden či více místostarostů. Starosta je ze své funkce členem rady obce a zároveň stojí v čele obecního úřadu. Zákoník práce se na něj nevztahuje.\n\n\nÚkony, které vyžadují schválení zastupitelstva obce, popřípadě rady obce, může starosta provést jen po jejich předchozím schválení, jinak jsou tyto právní úkony \"ex tunc\" (od počátku) neplatné.\n\nPokud obec nemá zastupitelstvo nebo pokud zastupitelstvo do 6 měsíců od svého ustavujícího zasedání nebo od zániku funkce předchozího starosty v průběhu volebního období nezvolí starostu, je do čela obce jmenován správce obce, který má jen omezené, udržovací pravomoci.\n\n"}
{"id": "77420", "url": "https://cs.wikipedia.org/wiki?curid=77420", "title": "Javorník", "text": "Javorník\n\nPojem Javorník je nejednoznačný a může se jednat:\n\n\n\n\n\n\n"}
{"id": "77428", "url": "https://cs.wikipedia.org/wiki?curid=77428", "title": "Svoboda (rozcestník)", "text": "Svoboda (rozcestník)\n\nSlovo svoboda může být použito v několika významech:\n\n\n\n\n\n"}
{"id": "77429", "url": "https://cs.wikipedia.org/wiki?curid=77429", "title": "Kioa", "text": "Kioa\n\nKioa je fidžijský ostrov, ležící vedle Vanua Levu, jednoho ze dvou hlavních fidžijských ostrovů. Je situován naproti zátoce Buca.\n\nKioa je pronajatý vystěhovaným imigrantům z Tuvalu, kteří přišli mezi roky 1976 a 1983 a rozhodli se raději zůstat zde nežli se vracet na ostrovy ohrožené zvedající se hladinou oceánu. Kioa je jedním ze dvou fidžijských ostrovů obydlených jihomořskými ostrovany. Druhý je ostrov Rabi, rovněž patřící ke skupině Vanua Levu, který je domovem vystěhované komunitě Banaban.\n\nPočátkem roku 2005, fidžijská vláda se rozhodla plně hradit začlenění ostrovanů.\nJako vyvrcholení deset let trvajícího úsilí o začlenění se 15. prosince 2005 konala oficiální slavnost udělující 566 občanství rezidentům ostrovů a jejich potomkům (z nichž někteří dnes žijí po celém Fidži), které je opravňuje ke krajské a národní podpoře pro rozvoj venkova. Oslava byla vedena vládními ministry Josefa Bole Vosanibolou a Ratu Naiqama Lalabalavuou.\n\nAčkoliv provincie Cakaudrove má jistou míru nezávislosti s vlastním administrativním tělesem, Kioiskou ostrovní radou, fidžijský kabinet se 15. ledna rozhodl připojit jí k rabijské ostrovní radě.\n\n"}
{"id": "77436", "url": "https://cs.wikipedia.org/wiki?curid=77436", "title": "Komplement", "text": "Komplement\n\nKomplement je cizí slovo (latinského základu) pro doplněk. Používá se zejména v těchto významech:\n\n\n"}
{"id": "77439", "url": "https://cs.wikipedia.org/wiki?curid=77439", "title": "Béla Bartók", "text": "Béla Bartók\n\nBéla Bartók, celým jménem Béla Viktor János Bartók, (25. března 1881 Nagyszentmiklós/Velký sv. Mikuláš v tehdejším Rakousku-Uhersku / dnešní Sânnicolau Mare v Rumunsku – 26. září 1945 New York, USA) byl světově proslulý maďarský hudební skladatel 20. století. Světový význam získal nejen jako skladatel, ale zároveň jako výborný klavírista a uznávaný hudební vědec. Od roku 1940 žil v exilu, v USA. Společně s Leošem Janáčkem a Zoltánem Kodályem patří ke skladatelům, jejichž výrazným zdrojem inspirace byla lidová hudba. \n\nBéla Bartók se narodil v rodině Bély Bartóka staršího, ředitele hospodářské školy a hudebního nadšence, a jeho manželky, Pauly Voit, učitelky obecné školy. Otec zemřel, když bylo Bélovi sedm let. Poté se o Bélu a jeho mladší sestru starala matka. Přestěhovali se do Nagyszőlősu. Béla začal velmi brzy projevovat hudební nadání a ve věku 11 let zde napsal a veřejně provedl svou skladbu \"Tok Dunaje\" (A Duna folyása). V dětství měl velké zdravotní problémy. Do školy začal proto chodit později a i jeho studium na gymnáziu ve Velkém Varadínu (Nagyvárad) muselo být proto přerušeno.\n\nRodina se přestěhovala do Pressburgu (Bratislava), kde Béla dokončil druhou třídu gymnázia. Matka sama převzala jeho výuku hry na klavír, a výuku harmonie mu zařídila u Lászó Erkela. Krátce nato se přestěhovali do Beszterce, kde byla silná německá komunita. Zde měl Béla problémy s němčinou a také zde nenašel žádného učitele klavíru. V roce 1894 se vrátili do Pressburgu (Bratislavy), protože zde Bélova matka opět našla místo učitelky. Zde se Bartók zdokonaloval ve hře na klavír opět u László Erkela. Studoval Brahmsovy a Beethovenovy skladby a sám napsal řadu skladeb, především pro klavír.\n\nV roce 1898 mu bylo nabídnuto stipendium na konzervatoři ve Vídni, ale nakonec, po maturitě, v letech 1899–1903, studoval na hudební akademii (Zeneakadémia) v Budapešti; hru na klavír studoval u Istvána Thomána, v kompozici byl žákem Hanse Koesslera. Po odmlce se vrátil ke komponování. Obdiv k Lisztovi, příklad Straussovy symfonické básně \"Život hrdinův,\" a snaha komponovat v národním stylu vedly ke vzniku symfonické básně \"Kossúth\". Ta byla provedena nejprve v Budapešti, ale také v Manchesteru, kde orchestr řídil Hans Richter.\n\nPo ukončení akademie začal Bartók jako koncertní pianista. Během svého života Bartók vystupoval na 630 koncertech ve 22 zemích. V roce 1907 se stal učitelem klavíru na Budapešťské akademii. Zde pracoval déle než dvacet pět let. Jeho nejvýznamnější příspěvky k pedagogice byly učební edice, které vytvořil z děl Bacha, Haydna, Mozarta a Beethovena a skladby, které složil pro děti.\n\nV prosinci 1904 dokončil Bartók v Bratislavě \"lisztovskou\" \"Rapsódii pro klavír a orchestr op. 1.\" Když poznal, že „maďarské písně, mylně pokládané za lidové, jsou ve skutečnosti více či méně triviálními prostonárodními písněmi umělými…“, zahájil v roce 1905 spolu se Zoltánem Kodálym po maďarském venkově sběr lidové hudby (3700 zápisů). Později, ze srovnávacích důvodů, sbíral i písně slovenské (3200), rumunské (3500); tiskem vydány v roce 1967, ale i arabské (65 z roku 1913), turecké (89 z roku 1935), ukrajinské, valašské, aj. Stal se v tomto oboru světově uznávanou autoritou, jeho studie vyšly v řadě zemí. Ze starobylých tonálních a rytmických struktur východoevropského folklóru čerpal podněty pro svou vlastní skladatelskou tvorbu, kterou se chtěl vymanit z tradičních klišé dur – mollového systému. Povzbuzením mu bylo i poznání děl Debussyho, rovněž uplatňujícího ve svých skladbách pěti- a celotónové tóniny.\n\nStylová proměna se uskutečnila nejprve v klavírní tvorbě (\"14 bagatel, Dva rumunské tance\" aj.); dodatečnou instrumentací vznikl z částí těchto skladeb cyklus \"Obrázky z Maďarska\" (1931). Klavírní \"Allegro barbaro\" (1911) šokovalo svými harmoniemi a údernými rytmy. Baladicky laděná, jednoaktová opera \"Modrovousův hrad\" (1911) se, jako všechny Bartókovy jevištní skladby, vypořádává v symbolické rovině s problémem osamělosti muže, a s jeho konfliktním vztahem k ženě a krutému světu; rozvíjí lohengrinovský motiv otázek, jež nemá žena muži klást. V této linii pokračuje i jednoaktová taneční hra \"Dřevěný princ\" (1917), a jednoaktová pantomima \"Podivuhodný mandarín\" (1919, neúspěšná jevištní premiéra v Kolíně nad Rýnem (1926), definitivní verze (1931). Toto vrcholné dílo, vyjadřující v dynamické gradaci životodárnou sílu milostného citu, tragicky ničeného nelidskou společností, smělo být v Maďarsku provedeno až po roce 1945, plně umělecky rehabilitováno bylo teprve v roce 1956.\n\nV údobí Maďarské republiky rad (1919) tvořil Bartók, spolu s Kodálym a Ernem Dohnányim (maďarský klavírista, skladatel a dirigent), její Hudební direktorium (komisi). Aby unikl domácím útokům, vyžádal si Bartók v r. 1920 na hudební akademii, na níž od roku 1907 vyučoval hře na klavír, dovolenou a podnikal četná zahraniční turné, jako klavírista, který na nich s ohlasem uváděl vlastní skladby (v Československu v letech 1925, 1927, 1929, 1930).\n\nV roce 1923 vznikla k 50. výročí spojení Budapešti (z Budy a Pešti) \"Taneční suita\", jež teprve provedením Českou filharmonií, za řízení Václava Talicha, na pražském festivalu Mezinárodní společnosti pro soudobou hudbu, v květnu 1925, obrátila k Bartókovi pozornost světové veřejnosti. V říjnu 1927 hrál Bartók v Praze s Českou filharmonií svůj \"1. klavírní koncert\" (1926). V roce 1928 koncertoval a přednášel v USA, v roce 1929 v SSSR.\n\nV roce 1934 zanechal Bartók své pedagogické činnosti na hudební akademii, a jako pracovník akademie věd se věnoval přípravě edice maďarských lidových písní. Objevy nových možností hudebního zvuku přinesla skladba \"Hudba pro smyčce, bicí nástroje a celestu\" (1936) a \"Sonáta pro dva klavíry a bicí nástroje\" (1937). Klasicky vyrovnaný \"2. houslový koncert\" (1938) a mužné \"Divertimento pro smyčcový orchestr\" (1939) uzavřely Bartókovu evropskou tvorbu. V říjnu 1940 opustil zfašizované Maďarsko a odjel do New Yorku, kde se na univerzitě ujal zpracování sbírky jihoslovanských lidových melodií. Ochromen nemocí (leukémie), dovršil své dílo \"Sonátou pro sólové housle\" (1944 na objednávku Yehudi Menuhina), \"3. klavírním koncertem\" (1945), a zvláště myšlenkově hlubokým, a současně virtuózním \"Koncertem pro orchestr\" (1943). Cennou složkou Bartókova díla je šest smyčcových kvartet (1919–39) a novátorsky pojaté klavírní cykly pedagogického zaměření (\"Pro děti\", 1909; \"Mikrokosmos\", 1926–39; \"Sonatina\", 1915 aj.).\n\nJako intelektuálně mimořádně vybavený autor dokázal Bartók sloučit množství různorodých prvků v osobitý styl, nesoucí i silný náboj emocionální. Pro svůj výzkum slovenských a rumunských písní, pro antifašistický postoj a pokrokovou uměleckou orientaci byl častým terčem útoků horthyovských nacionalistů. Jeho sbírka slovenských lidových písní vychází od 1959 v Bratislavě, kde týž rok vyšel výbor z jeho studií, \"Postrehy a názory\".\n\nBéla Bartók se v roce 1909 oženil s Martou Zieglerovou. V roce 1910 se jim narodil syn, Béla ml. V roce 1911 své madičké manželce dedikoval svou jedinou operu \"Modrovousův hrad\". \nBartók nebyl konvenčně náboženský, „byl milovníkem přírody, vždy zmiňoval zázračný řád přírody s velkou úctou“. Příroda byla také jeho koníčkem. Sbíral vzorky rostliny, minerály a zejména hmyz. Jeho syn Béla ml. později napsal, že jeho otec se formálně připojil k unitarismu „především proto, že ho považoval za svobodnou, nejlidštější víru“. \n\nV roce 1923 se manželé rozvedli. Bartók se poté oženil s klavíristkou Dittou Pásztoryovou. V roce 1924 se jim narodil syn Péter. Pro Péterovy hodiny hudby začal Bartók skládat šestidílnou sbírku odstupňovaných klavírních skladeb, \"Mikrokosmos.\" \n\nV roce 1940, po zhoršení politické situace v Maďarsku, odplul se svou ženou do USA. Syn Péter se k nim připojil v roce 1942 a později se stal členem námořnictva Spojených států. Starší syn zůstal v Maďarsku. Přestože Bartók v roce 1945 získal americké občanství, považoval svůj pobyt v Americe za vyhnanství. \n\nZemřel v newyorské nemocnici, za přítomnosti manželky a syna Pétera. Následný obřad vedl reverend Laurence I. Neale, z newyorské Jednotné církve duší, pohřben byl na hřbitově Woodlawn. V roce 1988, po zrušení „železné opony“, nechal Béla Bartók ml. ostatky svého otce převést do Budapešti.\n\n\n"}
{"id": "77444", "url": "https://cs.wikipedia.org/wiki?curid=77444", "title": "Krzysztof Penderecki", "text": "Krzysztof Penderecki\n\nKrzysztof Eugeniusz Penderecki [kšyštof] (* 23. listopadu 1933, Dębica) je polský skladatel klasické hudby a oper, jeden z nejvýraznějších představitelů hudební avantgardy druhé poloviny 20. století.\n\nPenderecki se narodil v Dębici v Podkarpatském vojvodství. Jeho otec, Tadeusz Penderecki, byl právník, matka Zofia (rozená Wittgensteinová). Dědeček, Robert Berger, byl talentovaný malíř. V době Krzysztofova narození byl ředitelem místní banky. Předci Pendereckého se do Dębice přestěhovali v polovině 19. století z Vratislavi. Babička byla arménského původu s původem v perském Isfahánu. Krzysztof ji často doprovázel do kostela Arménské apoštolské církve v Krakově.\n\nV roce 1946 začal Penederecki studovat na gymnáziu. Vedle toho se učil hře na housle u místního dirigenta vojenského orchestru Stanisława Darłaka, který v Dębici vytvořil orchestr pro místní hudební společnost. Po maturitě v roce 1951 odešel Penderecki do Krakova aby studoval na Jagellonské univerzitě. Dále pokračoval ve hře na housle u Stanisława Tawroszewicze. V hudební teorii byl jeho učitelem Franciszek Skołyszewski. V roce 1954 vstoupil na Krakovskou hudební akademii, zanechal studia hry na housle a zcela se věnoval kompozici. Hlavním učitelem Pendereckého byl Artur Malawski a po jeho smrti Stanisław Wiechowicz. Po roce 1956 byla v Polsku poněkud uvolněna tuhá komunistická cenzura a otevřely se nové možnosti tvůrčí činnosti.\n\nPo absolvování Akademie v roce 1958 zůstal na škole jako pedagog. Jeho první práce vykazují vliv Igora Stravinského, Antona Weberna a Pierra Bouleze. Mezinárodně začal být znám, když byly v roce 1959 na festivalu soudobé hudby Varšavský podzim uvedeny jeho skladby \"Strofy\", \"Psalmy Dawida\" (Davidovy žalmy) a \"Emanacje\". Světový úspěch mu však přinesla skladba \"Ofiarom Hiroszimy – tren na 52 instrumenty smyczkowe\" (Obětem Hirošimy – nářek pro 52 smyčcových nástrojů). V ní použil i neobvyklé instrumentální techniky (např. hra za kobylkou, klepání na dno nástroje) a textury (např. hojně využíval tónových klastrů). Skladba měla pracovní název \"8' 37\"\", teprve později se rozhodl ji věnovat obětem Hirošimy.\n\nV následujícím roce uvedl na festivalu současné hudby v Donaueschingen skladbu \"Fluorescence\", ve které ještě zvýšil orchestrální hustotu použitím mnoha dechových a bicích nástrojů. Ve skladbě zní 32 bicích, často neobvyklých nástrojů, jako psací stroje, gongy, mexické güiro a další. Zavedl rovněž zcela revoluční notaci. Její provedení bylo považováno za provokativní a kontroverzní. \n\nV letech 1958–1962 se zabýval také elektronickou hudbou. Propagátor elektronické hudby a muzikolog Józef Patkowski mu umožnil přístup do \"Experimentálního studia Polského rozhlasu\" ve Varšavě, ve kterém pořádal semináře s účastí zahraničních skladatelů.\n\nV roce 1966 se stal profesorem na \"Folkwang-Hochschule für Musik\" v Essenu. V té době napsal na objednávku Opery v Hamburku svou první operu \"Diabły z Loudun\" (založenou na příběhu o Urbainu Grandierovi) kde také měla v Hamburku v roce 1969 svou premiéru. Od té doby byla mnohorát provedena na světových operních scénách a vydána na zvukových nosičích.\n\nV roce 1968 byl skladatel vyznamenán Státní cenou 1. stupně. Ke státním výročím v roce 1964 a 1974 pak obdržel Řád znovuzrozeného Polska.\n\nRozměrná skladba \"Pašije sv. Lukáše\" (1963–66) přinesla Pendereckému další nárůst popularity nejen pro svůj hluboce náboženský obsah, ale i pro avantgardní hudební jazyk. Západní obecenstvo vnímalo tuto skladbu jako vzpouru proti komunistickému režimu v Polsku. Ve skladbě jsou použity nejrůznější hudební styly. Experimentální skladebné postupy existují v konfrontaci s barokní formou i s občasným použitím tradiční harmonie a melodie. Penderecki v této skladbě používá seriální techniku, při čemž jedna z tónových řad zahrnuje i motiv BACH. V závěru skladba vrcholí čistým akordem E-dur.\n\nPenederecki zkomponoval i řadu dalších skladeb na sakrální témata. Na počátku sedmdesátých let zkomponoval také \"Dies irae\" (známé také jako \"Osvětimské oratorium\"), \"Magnificat\" a \"Canticum Canticorum Salomonis\" (Šalomounova Píseň písní).\n\nV roce 1972 zahájil Penderecki rovněž kariéru dirigenta. V letech 1972–1978 byl profesorem na School of Music Yaleovy univerzity ve Spojených státech. V roce 1973 dokončil svou první symfonii, která měla premiéru v Peterborough (Anglie). \n\nV polovině sedmdesátých let Penderecki radikálně změnil svůj kompoziční styl. Odstoupil od avantgardních postupů a obrátil se k baroku a neoklasicismu. Tato změna započal 1. houslovým koncertem a výrazně se projevila zejména ve 2. symfonii (\"Vánoční\"), kde mimo jiné zaznívá citace z oblíbené vánoční písně Tichá noc.\n\nV roce 1980 si polské odborové hnutí Solidarita u skladatele objednalo skladbu ke slavnosti odhalení památníku obětem protivládních demonstrací v Gdaňsku (1970). Penderecki zkomponoval \"Lacrimosa\", které později rozšířil na jednu ze svých nejznámějších skladeb \"Polské requiem\". \n\nV roce 2001 obdrželo Pendereckého \"Credo\" Cenu Grammy za nejlepší sborové dílo. V témže roce obdržel také nejvyšší španělské vyznamenání udělované jednotlivcům, skupinám lidí či organizacím z celého světa za pozoruhodné úspěchy v oblasti vědy, humanitních věd a lidských vztahů, Cenu knížete asturského. Obdržel i řadu čestných doktorátů na univerzitách celého světa.\n\n\n\n\n\n\n\n\n\n\n\n\n\n"}
{"id": "77448", "url": "https://cs.wikipedia.org/wiki?curid=77448", "title": "Ratusz Arsenał (stanice metra ve Varšavě)", "text": "Ratusz Arsenał (stanice metra ve Varšavě)\n\nRatusz Arsenał (v češtině přeložitelné jako \"Radnice\") je stanice varšavského metra na lince M1. Kód této stanice je \"A-15\". Do 29. prosince 2006 nesla název Ratusz.\n\nStanice se nachází přímo v centru města (čtvrť Śródmieście), pod náměstím Bankowy nedaleko všech významných varšavských staveb. Je konstruována jako mělce založená, jedna hala s 12 m širokým ostrovním nástupištěm, podpíraná ve své ose jedou řadou sloupů. Stanice má dva výstupy, oba vedou do podzemních vestibulů, z nichž vybíhá několik schodišť vedoucích na povrch. Ratusz slouží veřejnosti již od roku 2001.\n\n"}
{"id": "77449", "url": "https://cs.wikipedia.org/wiki?curid=77449", "title": "Josef Rössler-Ořovský", "text": "Josef Rössler-Ořovský\n\nJosef Rössler-Ořovský, křtěný Josef Ludvík (30. června 1869 Praha – 17. ledna 1933 Praha) byl všestranný český sportovec a schopný sportovní organizátor.\n\nPatří dodnes k největším postavám českého sportu. Má zásluhy na zavedení řady sportů v českých zemích. Spolupracoval při zakládání četných sportovních klubů a sportovních svazů. Byl především výborným veslařem, ale byl činný i v rychlobruslení, v ledním hokeji, tenise, jachtingu, lehké i těžké atletice, fotbalu a kanoistice.\n\nByl také vynikající diplomat, (hovořil několika jazyky) a hlavně díky jeho úsilí (spolu s Dr. Jiřím Guthem-Jarkovským) se čeští sportovci zúčastnili letních olympijských her 1912 ve Stockholmu jako samostatná země.\n\nVe svých 12 letech roku 1881 založil spolu se svými spolužáky „Bruslařský klub“ Dne 13. března 1887 uspořádal jedny z vůbec prvních atletických závodů.\n\nV roce 1887 také dostal z Norska brusle a dva páry lyží (Lyže objednal v podstatě omylem, neboť když si psal o ceník bruslí, připsal pod jméno „Bruslařský klub Praha“. To si v Norsku vyložili jako Bruslar ski klub – Bruslarův lyžařský klub – a ke katalogu bruslí přiložili i nabídku lyží.) Lyže vyzkoušeli se svým bratrem v noci z 5. na 6. ledna 1887 na Václavském náměstí.\n\nV zimě roku 1887 založil \"ski-klub\". Jednalo se o první lyžařský klub v Evropě mimo území Skandinávie.\n\nV roce 1893 založil \"I. Český lawn tennis club\" a \"Český yacht klub\".\n\nV roce 1895 se oženil s Emílií Hořínkovou.\n\nDne 29. březen 1896 řídil první derby Sparta–Slavia, ke kterému též přeložil první fotbalová pravidla.\n\nV letech 1896 až 1897 spolupracoval s dr. Jiřím Guthem na možnosti založení Českého olympijského výboru (ČOV). To se jim zatím nepovedlo, zato byli úspěšní v založení České amatérské atletické unie (ČAAU). Tu jim rakouské úřady 8. května 1897 povolily. Prvním jejím předsedou byl dr Guth, druhým J.Rössler-Ořovský. O dva roky později se oběma pánům podařilo přes ČAAU svolat schůze a založit Český olympijský výbor. Zpočátku příliš nepracoval, založili jej tedy v lednu 1900 znovu. ČOV pak zajistil samostatnou českou výpravu na několika olympijských hrách i v období před vznikem Československé republiky.\n\nČAAV vytvářela své pobočky a sekce, které se postupně osamostatňovaly. Dne 21. listopadu 1903 byl z jeho iniciativy založen \"Svaz lyžařů Království českého\". Jednalo se o vůbec první lyžařský svaz na světě. Roku 1906 se vytvořila Česká lawn-tenisová asociace, roku 1908 Český svaz hokejový, roku 1910 Ústřední svaz těžké atletiky, roku 1913 Český svaz šermířský.\n\nPo vzoru vodních skautů, se kterými se setkal ve Stockholmu, založil v Praze první český oddíl VS a položil tak základ českému vodnímu skautingu. V letech 1908 až 1912 se zasloužil o propagaci a zavedení kanadských „canoes“ v Čechách a tím položil základ pro rozvoj vodní turistiky. Roku 1913 spoluzaložil Svaz kanoistů království Českého. V roce 1917 byl zvolen starostou Junáka - českého skauta.\n\nV roce 1908 vznikl další orgán, Česká sportovní rada. Ta byla po léta protiváhou ČOV, jenže když se do jejího vedení oba jmenovaní dostali, oba orgány pozvolna splynuly.\n\nV říjnu 1918, při vzniku republiky organizoval a řídil tzv. skautskou poštu, která zajišťovala kurýrní službu mezi vznikajícími státními orgány. Byl totiž také vášnivým filatelistou a členem nejstaršího českého filatelistického klubu, jímž byl roku 1887 založený Český klub filatelistů.\n\nZemřel v 63 letech a je pohřben na Vyšehradském hřbitově v Praze.\n\n\n"}
{"id": "77452", "url": "https://cs.wikipedia.org/wiki?curid=77452", "title": "Henryk Górecki", "text": "Henryk Górecki\n\nHenryk Mikołaj Górecki (6. prosince 1933, Czernica – 12. listopadu 2010, Katovice) byl polský skladatel soudobé hudby, profesor a rektor \"Státní vysoké školy múzických umění\" v Katovicích, rytíř Řádu bílé orlice.\n\nHenryk Górecki se narodil 6. prosince 1933 ve slezské obci Czernica na jihozápadě Polska. Rodina žila skromně, otec Roman byl úředníkem na místní železniční stanici, ale oba rodiče milovali hudbu a byli amatérskými hudebníky. Matka Ortylie zemřela když byly Henrykovi pouhé dva roky a řada jeho prvních skladeb je věnována její památce. O několik měsíců později, se otec znovu oženil a přestěhovali se do Rydułtowů. Henryk projevoval zájem o hudbu již v raném věku, ale otec a nová matka jej v tom nejprve nepodporovali, by naopak mu dokonce zakazovali hrát na matčino piano. V roce 1943 si však přece jen prosadil, že se mohl učit hrát na housle u místního amatérského hudebníka Pawla Hajdugy. Hajduga byl svéráznou postavou. Kromě hudby se zabýval výrobou nástrojů, malířstvím a sochařstvím, psal básně i filosofické traktáty.\n\nV roce 1937 upadl při hře na sousedově dvoře a vykloubil si kyčel. Následný hnisavý zánět místní lékař nerozpoznal a dva roky bez adekvátní léčby vedly k nevratným změnám na kostech. Později musel strávit dvacet měsíců v nemocnici v Německu a podrobit se několika operacím. Následky tohoto zranění pak trpěl celý život.\n\nV letech 1951–1953 učil na základní škole na předměstí Rydułtowů a v roce 1952 byl přijat na pedagogické oddělení konzervatoře v Rybniku, kde studoval hru na klarinet, housle a klavír a hudební teorii. Čtyřleté studium se mu podařilo zvládnout za méně než tři roky. Z té doby pocházejí také jeho první skladby, převážně písně a drobné klavírní skladby. Příležitostně se pokoušel i o rozsáhlejší díla. V roce 1952 se zabýval zhudebněním balady Adama Mickiewicze \"Świtezianka\". Skladba však zůstala nedokončena. Ekonomická situace skladatele byla v té době velmi svízelná. Učitelé byli obecně špatně placeni a i notový papír byl v té době těžko dostupný a drahý.\n\nGórecki pokračoval ve studiu hudby na \"Hudební akademii v Katovicích\" u Bolesława Szabelského, který byl žákem Karola Szymanowského. Stejně jako později Górecki i jeho učitel čerpal inspiraci z polského horského folklóru. Szabelski podporoval rostoucí sebedůvěru a nezávislost svého žáka a ponechával mu dostatečný prostor, aby mohl rozvíjet své vlastní myšlenky a projekty. Jeho první skladby se tak nesly v duchu neoklasicismu a osvojil si i techniku dvanáctitónové hudby. Akademii absolvoval v roce 1960 s vyznamenáním.\n\nV roce 1959 se oženil s klavíristkou Jadwigou Rurańskou. Měli dvě děti, dceru Annu a syna Mikolaje.\n\nJeho 1. symfonie, kterou zkomponoval ještě v průběhu studia na Akademii, měla v roce 1961 velký úspěch na \"Bienále mládeže\" v Paříži. Na několik let pak do Paříže přesídlil a dále studoval. Velký vliv na něj měli zejména Olivier Messiaen, Roman Palester a Karlheinz Stockhausen.\n\nV roce 1975 byl Górecki jmenován profesorem skladby a později i rektorem na škole v Katowicích, kterou sám absolvoval. Mezi jeho studenty byli např. Eugeniusz Knapik, Andrzej Krzanowski, Rafał Augustyn a jeho syn Mikołaj. Nikdy se nestal členem Komunistické strany a jeho působení na škole bylo ve znamení neustálého zápasu o ochranu školy, jejích studentů a zaměstnanců před zásahy politických orgánů do její činnost. V roce 1979 na svůj post rezignoval na protest proti rozhodnutí vlády nepřipustit návštěvu papeže Jana Pavla II. v Katovicích. Založil zde také místní pobočku \"Klubu katolických intelektuálů\", která se přímo angažovala v boji proti komunistickému režimu. Politicky aktivní byl po celá sedmdesátá a osmdesátá léta. V roce 1991 pak zkomponoval \"Miserere pro velký sbor\" jako vzpomínku na policejní násilí.\n\nHudba Góreckého pokrývá celou škálu hudebních stylů, ale směřuje k relativní harmonické a rytmické jednoduchosti. Je považován za zakladatele tzv. Nové polské školy. Jeho rané práce z první poloviny padesátých let byly komponovány ve stylu Antona Weberna a dalších serialistů té doby. Jeho pověst v té době nezaostávala za jeho současníky a jeho postavení bylo potvrzeno v roce 1960, když skladba \"Monologhi pro soprán dvě harfy a bicí nástroje\" získala první cenu v Soutěži mladých polských skladatelů. Až do konce roku 1962 byl publikem festivalu soudobé hudby Varšavský podzim považován vedle Krzysztofa Pendereckiho za vůdce Polské moderní školy.\n\nV polovině šedesátých let a na počátku let sedmdesátých se náhle odklonil od své počáteční kariéry radikálního modernisty a začal komponovat v mnohem tradičnějším a romantičtějším stylu. Tato změna stylu byla avantgardními hudebníky považována za zradu a i když nadále dostával hudební zakázky přestal být považován za nějak zvláště mimořádného skladatele.\n\nV posledních desetiletích svého života byl Górecki často nemocen. Premiéra jeho \"4. symfonie\", která se měla konat v roce 2010 v Londýně byla pro onemocnění skladatele zrušena. Zemřel 12. listopadu 2010 v Katovicích na komplikace provázející plicní infekci. Jen měsíc před smrtí obdržel nejvyšší polské vyznamenání Řád bílé orlice, který mu v nemocnici předala manželka polského prezidenta Anna Komorowska.\n\nPohřeb se konal 17. listopadu 2010 v katedrále Krista Krále v Katovicích. Urna s popelem skladatele byla uložena na Sienkiewiczově hřbitově v Katovicích.\n\nV únoru roku 2013 bylo oznámeno, že světová premiéra 4. symfonie se bude konat v dubnu 2014 v Londýně, jak bylo původně oznámeno. Skladbu provede The London Philharmonic Orchestra v Royal Festival Hall.\n\n13. září 2013 byla odhalena busta umělce na Grunwaldské třídě v Katovicích. Jeho jméno přijala Slezská filharmonie v Katovicích.\n\n\n(bez opusového čísla) Tři tance ve starém slohu (1963) pro smyčcový orchestr\n(bez opusového čísla) Sygnały Wratislaviae gloria pro plechy a smyčce\n(bez opusového čísla) Dwa hejnały pro dechové nástroje\n(bez opusového čísla) Kostelní písně, 21 skladeb pro smíšený sbor a cappella (1986)\n(bez opusového čísla) Intermezzo (1990) pro klavír\n\n\n\n"}
{"id": "77459", "url": "https://cs.wikipedia.org/wiki?curid=77459", "title": "Pomologie", "text": "Pomologie\n\nPomologie (z latinského \"pomum\" (ovoce) + \"logos\" v řečtině slovo) je specializovaným odvětvím botaniky, které se zabývá popisem a podrobnějším studiem odrůd ovoce. Pomologové se zabývají jak kvalitativními vlastnosti plodů dané odrůdy, tak i vlastnostmi odrůd, které jsou důležité z pěstitelského hlediska.\n\nPomologové se proto také zabývají odpovídajícími kultivačními technikami a fyziologickými vlastnostmi ovocných odrůd. Oblasti na jejichž posuzování se bere obzvláštní zřetel:\n\nVýraz „Pomologie“ použil poprvé Johann Hermann Knoop ve svém díle \"Pomologia\".\n\n\n"}
{"id": "77462", "url": "https://cs.wikipedia.org/wiki?curid=77462", "title": "Florentská škola", "text": "Florentská škola\n\nFlorentská malířská škola se zrodila ve 14. století a trvala do 16. století. Za jejího zakladatele je považován Giotto di Bondone, jehož dílo stojí na rozhraní středověkého a renesančního umění. Vyniká smyslem pro perspektivu, plastičnost a správné zachycení anatomických proporcí lidské postavy. Jejími hlavními představiteli jsou významní florentští malíři rané a pozdní renesance, případně manýrismu: Masolino, Masaccio, Fra Angelico, Domenico Ghirlandaio, Fillipo Lippi, Sandro Botticelli, Leonardo da Vinci, Michelangelo Buonarroti. Na severoitalské malířství působila v 15.století padovská škola pod vedením F. Sqarcioniho. Jejími představiteli byli padovský malíř A. Mantegna, ferrarský C. Tura, benátský C. Crivelli. Na umělecký styl školy měla vliv nejen antika ale i Donatellův padovský oltář. V italských městech Urbino, Arezzo a Perugia vznikla Umbrijská škola. Její umělci dávali přednost barvě a světlu oproti škole florentinské, která kladla důraz na přesnou kresbu a plastickou modelaci tvaru. \n\nFlorentský styl či florentskou malířskou školou označují umělečtí historikové umělce ovlivněné naturalistickým stylem, vyvinutým ve Florencii ve 14. století. Na vzniku tohoto stylu měl velký podíl Giotto di Bondone. V 15. století se z tohoto uměleckého směru stala vedoucí škola západního malířství. Někteří z nejznámějších umělců této školy jsou Filippo Brunelleschi, Donatello, Michelangelo, Fra Angelico, Botticelli, Filippo Lippi, Ghirlandaio, Masolino da Panicale a Masaccio.\nVznik tohoto stylu lze vysledovat do 13. století. V Toskánsku, v Pise a v Lucce a byl vytvořen základ pro pozdější vývoj. Nicola Pisano, který si cenil klasických forem stejně jako jeho syn Giovanni Pisano, přinesl do Toskánska nový směr gotického sochařství, vytvářející postavy bezprecedentního naturalismu. Nový styl ovlivnil díla umělecké rodiny Pisano ve 12. a 13. století, zejména v díle Giunta Pisano, který zase ovlivnil takové velikány jako Cimabue (1240 – 1302), a skrze něj Giotta (? 1267 - 1337) a na počátku 14. století další florentinské umělce. \n\nNejstarším existujícím rozsáhlým projektem florentské školy je mozaiková výzdoba interiéru kopule chrámu \"Battistero di San Giovanni (Křtitelnice sv. Jana)\" ve Florencii. Práce začala kolem roku 1225. Ačkoli se na projektu podíleli i benátští umělci, toskánští umělci vytvořili expresivní, živé scény, s důrazem na citový obsah oproti dosud převládající byzantské tradici. Florentinský malíř Coppo di Marcovaldo (kolem 1225 – kolem 1276) je autorem ústřední postavy Krista a je nejstarším florentinským umělcem zapojeným do tohoto projektu. Tomuto umělci jsou někdy připisovány deskové obrazy \"Virgin and Child (Panna a dítě)\" vytvořené pro \"Servite churches\" v Sieně a Orvietu. (\"Řád Servite je jedním z pěti původních katolických sdružení. Jeho cílem je posvěcení svých členů, kázání evangelia a šíření oddanosti Boží Matce se zvláštním zřetelem k její bolesti. Členové Řádu používají O.S.M. (Ordo Servorum Beatae Mariae Virginis) jako jejich post-nominální iniciály. Mužští členové jsou známí jako služební bratři nebo služebníci Marie.)\" Podobné práce pro florentské kostely \"Santa Maria Novella\", \"Santa Trinita\" a \"Ognissanti\" koncem 13. a počátkem 14. století byly provedeny italským malířem Duccio di Buoninsegna (kolem r. 1255-1260 - kolem r. 1318-1319), který působil v Sieně a Toskánsku. Kolem roku 1285 vytvořil deskové obrazy \"Madonna with Child enthroned and six Angels (Madona s dítětem a šest andělů)\" nebo \"Rucellai Madonna\" pro Santa Maria Novella. Obrazy zobrazující Pannu a Dítě obklopené anděly na zlatém pozadí jsou nyní jsou v galerii Uffizi. Ukazují vývoj naturalistického prostoru a formy a možná nebyly původně zamýšleny jako obrazy oltářní.\nGiottův cit pro světlo byl ovlivněn freskami, které měl možnost studovat v Římě. Uplatnil jej ve svých narativních nástěnných malbách, zejména těch, kterými ho pověřila rodina Bardi. Jeho postavy jsou umístěny v přírodě a mají dramatický charakter a výraz. Podobný přístup ke světlu používali jeho současníci, jako je Bernardo Daddi (kolem 1280 – 1348). Ve 14. století byl naturalistický směr podporován také církevními zakázkami františkánského a dominikánského řádu a ovlivňoval florentinské malíře v následujících stoletích. Zatímco některé kompozice se i nadále držely tradičního stylu, hlavně ty, které měly být poctou objednavatele zakázky či zobrazovat rané svaté, jiné, jako jsou scény nedávných událostí, lidí a míst neměly žádný precedens a dávaly prostor umělcově invenci. Ve 13. století docházelo k nárůstu poptávky po náboženských obrazech, zejména oltářních. Důvod není příliš jasný, jisté je, že toskánští malíři a řezbáři počátkem 14. století vytvářeli složité kompozice s náročnou řezbářskou prací. Objednavatel často prodiskutoval při zadávání zakázky nejen náboženská témata, která bude umělec zobrazovat, ale zvažoval i řezbářskou práci. Obsahy vyprávěcích scén v panelech predella jsou však ve smlouvách zmíněny jen zřídka a mohly tedy být ponechány na dotyčných umělcích. Florentské kostely pověřily mnoho umělců ze Sieny, aby vytvořili oltářní díla, jako je Ugolino di Nerio (1280? – 1349), který byl požádán o namalování rozsáhlého oltáře pro chrám \"Basilica di Santa Croce (chrám Sv. Kříže)\" ve Florencii. Pravděpodobně šlo o nejstarší polyptych ve Florencii. Cechy umožňovaly pracovat Ve Florencii umělcům z jiných regionů. Sochaři měli vlastní gildu, a 1316 malířů bylo členy vlivného \"Arte dei Medici e Speziali\". Cechy se staly významnými uměleckými partnery a od počátku 14. století dohlížely na údržbu a zlepšení jednotlivých církevních budov. Příkladem je obnova kostela Orsanmichele ve Florencii. \n"}
{"id": "77467", "url": "https://cs.wikipedia.org/wiki?curid=77467", "title": "Pospíšil", "text": "Pospíšil\n\nPospíšil je časté české příjmení. Je například nejčastějším příjmením obyvatel Olomouce. Náleží mimo jiné těmto významným osobnostem:\n\n\n"}
{"id": "77469", "url": "https://cs.wikipedia.org/wiki?curid=77469", "title": "Ostrůvek", "text": "Ostrůvek\n\nOstrůvek je malý ostrov. Je to kousek země zcela obklopený povrchovou vodou ať slanou či sladkou. Je na něm minimum a nebo vůbec žádná vegetace a je neobydlený. Může to být skála, část atolu, nebo pískový nános. Stejně jako u většiny těchto termínů, přesné limity jeho rozměrů jsou subjektivní a mohou se lišit.\n\n"}
{"id": "77471", "url": "https://cs.wikipedia.org/wiki?curid=77471", "title": "Marcus Vitruvius Pollio", "text": "Marcus Vitruvius Pollio\n\nMarcus Vitruvius Pollio (1. stol. př. n. l.) byl římský architekt, inženýr a teoretik. Jeho narození je kladeno přibližně do let 80 až 70 př. n. l. a smrt do roku 25 př. n. l. O jeho životě mnoho nevíme, dokonce není jisté ani jeho praenomen Marcus a cognomen Pollio. Ty jsou pouze zmíněny Cetiem Faventinem. Největší množství dat o jeho životě se dá extrahovat z jeho vlastní práce.\n\nŽil v průběhu prvního století za dob vlády Caesara a Augusta. Narodil se jako svobodný římský občan, zřejmě v městě Formiae v Kampánii. O dětství není známo téměř nic, ale pravděpodobně byl synem architekta. Nedokázal se prosadit v konkurenci jiných architektů a tak se zabýval stavbou válečných strojů a vstoupil do armády. Má se za to, že sloužil v římské armádě ve Španělsku a Galii pod velením Julia Caesara. Byl pravděpodobně jedním z vojenských inženýrů, zabývajících se stavbou válečných obléhacích strojů. V pozdějších letech byl zaměstnán svým chlebodárcem, císařem Augustem, s nárokem na penzi, zaručující mu finanční nezávislost. Z armády byl propuštěn kolem roku 33 př. n. l. Poté pracoval jako architekt a inženýr v Římě na vodovodním systému, kde zavedl normy pro velikosti trub. Aby dosáhl alespoň nějakého uznání, sepsal na sklonku svého života všechny své znalosti do níže uvedeného díla. Sepsání díla zvaného \"Deset knih o architektuře\" je pokládáno do rozmezí let 33 př. n. l. až 22 př. n. l. Z toho, že datum jeho smrti není přesně známé lze usuzovat, že za svého života nebyl nijak zvlášť populární.\n\nJedinou známou Vitruviovou stavbou je nedochovaná bazilika ve Fanum Fortunae, dnešním Fanu u Ancony, která zmizela tak dokonale, že o jejím umístění se dnes pouze dohadujeme.\n\nV roce 1415 byl v klášteře St. Gallen nalezen rukopis jeho díla o architektuře a příbuzných oborech, známý dnes pod názvem \"Deset knih o architektuře\", latinsky \"De architectura libri X\". Dílo se dělilo na 10 knih:\n\nJedná se o jediné dochovalé dílo podobného druhu z období Římské kultury. Knihy nejsou po odborné stránce zcela v pořádku, ale historicky se jedná o cenné dílo, vycházející z učení starořecké kultury. Prakticky je dílo ale pojato geniálně a tak se dočkalo velkého ocenění staviteli raného středověku.\n\nDílo bylo věnováno císaři Augustovi jako dík za jeho podporu. Má charakter učebnice s literárními náznaky a řadí se tak mezi rané odborné publikace. Kromě ojedinělých zmínek, jako např. u Frontina, Faventina a Plinia staršího, nevyvolala Vitruviova tvůrčí činnosti v antické literatuře žádnou větší odezvu. Jistě byla tato kniha využívána architekty v císařském období Říma jako příručka, ale větší autorově oblibě bránilo omezené téma a odborný jazyk knihy. Text byl známý v pozdním starověku i ve středověku.\n\nNejstarší známý opis tohoto díla pochází z 9. století našeho letopočtu, vcelku se zachovalo přes 50 rukopisů tohoto díla. Kopie byly nalezeny v St. Gallenu, Cluny, Canterbury, Oxfordu.\n\nKniha byla znovuobjevena roku 1414 florentským humanistou Gianfranceskem Poggiem Bracciolinim. Leonu Battistovi Albertimu připadla v jeho klíčovém pojednání o architektuře, \"De Re Aedificatoria\" (přibližně okolo 1450), čest, uvést tuto práci do širokého povědomí veřejnosti. První známé novodobé vydání Vitruvia uskutečnil v Římě roku 1486 Giovanni Sulpicio. Následovaly pak překlady do italštiny (kolem roku 1520), francouzštiny (Jacques Martin, 1547), angličtiny, němčiny (Walter H. Rivius, 1575), španělštiny a později i do dalších jazyků. Originální ilustrace však byly ztraceny. Nové ilustrace v dřevorytu, zřejmě založené na popisech v textu, byly pravděpodobně zhotoveny v 16. století, pravděpodobně roku 1511 v Benátkách páterem Giovannim Giocondem. Přežívající ruiny římských památek, Římské fórum, chrámy, divadla, vítězné brány a jejich reliéfy a sochy posloužily jako vizuální příklady k popisům ve Vitruviově textu. Tato kniha se pak rychle stala inspiračním zdrojem pro renesanční, barokní a klasicistní architekturu.\n\nVitruvius nejvíce proslul ve svém díle tvrzením, že struktura stavby musí vykazovat tři základní vlastnosti - \"firmitas\", \"utilitas\", \"venustas\", tzn. že musí být silná nebo trvanlivá, užitečná a krásná - známé též jako \"FORMULA VITRUVIA\". Podle Vitruvia je architektura napodobováním přírody. Stejně jako si ptáci a včely staví svá hnízda, podobně i lidé si z přírodních materiálů staví svá sídla, která jim mají zajistit ochranu před klimatickými vlivy. Když zdokonalili tento způsob výstavby, vynalezli stavební systémy: dórský, iónský a korintský. To jim umožnil smysl pro proporce, vrcholící v porozumění proporcím největšího uměleckého díla: lidského těla. To ukázal Vitruvius v definici svého vitruviovského člověka, jak ho velkolepě nakreslil Leonardo da Vinci: lidské tělo vepsané do kružnice a čtverce (základních geometrických vzorů vesmírného pořádku). Tato modulová metoda, založená na vitruviovském muži, byla ve 20.století obnovena jako tzv. Modulor, měrová soustav francouzského architekta Le Corbusiera, spočívající na zlatém řezu.\n\nVitruvius bývá někdy nepřesně nazýván prvním architektem, ale přesnější je jeho popis jako prvního římského architekta, který psal o svém odvětví. On sám cituje starší, ale nekompletní práce. Nebyl žádný originální myslitel nebo kreativní intelektuál, byl pouze kodifikátorem existujících stavebních praktik. Mělo by se však zároveň poznamenat, že Vitruvius měl mnohem širší rozhled než dnešní moderní architekti. Římští architekti praktikovali mnoho různorodých disciplín; v dnešní době bychom mohli říci, že byli kombinací inženýrů, architektů, krajinných architektů, umělců a řemeslníků.\n\nKnihy 1-7 se tedy věnují činnosti architekta, mezitím co knihy 8-10 náleží k inženýrské odbornosti. Tyto obory byly v antice slučovány v jeden.\n\nV první kapitole první knihy Vitruvius vyložil, že vědění architekta se skládá z „fabricia“ (řemeslo) a „ratiocinatia“ (duševní práce), což mu umožňuje posuzovat všechny druhy umění. V renesanci byl Vitruvius uznávanou autoritou při řešení problémů středověkých cechů a stavebních hutí i personální výchovy ohledně teoretické přípravy a praktického provedení staveb.\n\nPro duševní vzdělávání architektů sestavil Vitruvius zásady, ve kterých pamatoval na školení v artes liberales (sedmi svobodných umění). Tím přenáší Ciceronův požadavek po obsáhlém vzdělání řečníků (rétorika) na svůj vlastní obor činnosti, z čehož vyplývá pro Římany nutnost rozsáhlého vzdělání („enkyklios paideia“, ενκυκλιος παιδεια). Odpovídající termín se nalezne v jeho práci pod názvem \"encyclios disciplina\".\n\nVitruvius uvádí různé obory, jako aritmetika, geometrie, dějiny a filozofie, které by měl zkušený architekt při své práci ovládat. Mezi jinými vysvětluje ve své práci Platónovy a Pythágorovy poučky, popisuje jak nalezl Archimédes po něm pojmenovaný princip a výsledky, ke kterým při svém pozemním měření došli Eratosthenes a Archytas.\n\nPodle jeho mínění je nejvyšším stupněm (volného stejně jako výtvarného) umění „summum templum architecturae“, tedy architektura sama. Tím upevnil primát architektury nad ostatními druhy výtvarného umění, což mělo od středověku do 20. století silnou kanonickou platnost.\n\nV 10 knihách o architektuře Vitruvius určuje různé kategorie teorie architektury, které by měly mít jednak vliv na estetický výraz architektonického díla, na druhé straně by měla sloužit jako měřítko k posouzení architektury. Pod koncepcí „venustas“ (půvab, dráždivost nebo krása) shrnul pravidla architektury a dále je rozdělil do šesti základních pojmů: „ordinatio\", „dispositio\", „eurythmia\", „symmetria\", „decor\" a „distributio\". „Ordinatio\", „eurythmia\" a „symmetria\" se přitom vztahují na proporcionalitu budov. „Ordinatio\" znamená rozměrovou a modulovou proporcionalitu jednotlivých dílců, „eurythmia\" vliv proporcí na pozorovatele a „symmetria\" soulad proporcí mezi jednotlivými dílci. Pod proporcionalitou pak rozumí poměr celých čísel, které pro proporce sloupu dají konečnou hodnotu 4. Kniha uvádí dokonce i konkrétní poměry (např. poměr průměru k celkové výšce 1:7 u dórského sloupu). Pojetí čísel, geometrie a rozměrů v jeho práci je ovlivněno antropologií, a proto také uvádí čtverec a kruh jako dvě základní formy, do kterých lze zobrazit vzpřímeného člověka (tzv. Vitruviánský člověk). „Dispositio\" se vztahuje k návrhu stavby a zobrazovacím možnostem, a je zakotveno v půdorysu, řezu a perspektivním pohled („ichnographia\", „orthographia\" a „scaenographia\"). Termínem „decor\" je míněna přiměřenost pro určitý zvolený „genus“ určité úlohy náboženské stavby, ale je ho možné použít také na světskou stavbu. Pro ty hraje také důležitou roli pojem „distributio“, kdy architekt pouze pohodlně nerozděluje prostor na půdorysu, ale přihlíží také k jeho přiměřenosti vůči zákazníkovi.\n\nV této práci se Vitruvius vrací k rozměrům sloupů, určuje kanonicky závazný systém jejich proporcí a forem od průměru sloupů na úrovni jejich základny v návaznosti na modulovou osnovu až po rozměry ostatních navazujících konstrukčních prvků. Vitruvius propojil různé stavební řády s různými stavebními úlohami. Dórský stavební řád viděl jako první a zmužilý, ionský jako jemný a kultivovaný a korintský jako slavnostní a vznešený. Znovuzavedena byla tato modulová metoda znovu v renesanci a ve 20. století.\n\n„Deset knih o architektuře“ nabízí první objemné pojednání o antické technice (měření času, stavební stroje, vodní kola, válečné stroje), architektuře a prostorovém uspořádání. Předtím byly psány pouze skromné příručky jakož i pojednání k jednotlivým problémům. Vitruvius mohl čerpat díky své dlouholeté činnosti z dosažených zkušeností. Kromě toho využíval nesčíslné řecké prameny, které jsou známy díky přiloženému katalogu. Ve svých vývodech o chrámových stavbách se opíral především o spisy Hermogena von Alabanda, kapitoly o astronomii se vrací k didaktickému básníkovi jménem Aratos. Mezi římskými autory je jako zdroj uváděn především Varro se svými pojednáními o dějinách stavebnictví.\n\nŘeč díla je charakterizována jako obšírná a málo plynulá. Charakteristickými jsou starobylé formy, hojné překlady, gramatické zvláštnosti a příležitostná odbočení k hovorovému jazyku.\n\n\n"}
{"id": "77473", "url": "https://cs.wikipedia.org/wiki?curid=77473", "title": "Johann Heinrich von Thünen", "text": "Johann Heinrich von Thünen\n\nJohann Heinrich von Thünen (24. června 1783 – 22. září 1850) byl německý ekonom, geograf a statkář. \nŽil v Meklenbursku jako statkář nedaleko města Rostock. \n\nNapsal monumentální sérii prací nazvanou \"Der isolierte Staat\" (Izolovaný stát). Její součástí je i jeho známý prostorový model hospodářství. Díky této práci se stal zakladatelem geografického odvětví, zabývajícího se prostorovou teorií. Je považován za předchůdce Alfreda Webera, tvůrce Teorie lokalizace průmyslu (teorie nejnižší ceny), a Waltera Christallera, tvůrce Teorie centrálních míst.\n\n"}
{"id": "77474", "url": "https://cs.wikipedia.org/wiki?curid=77474", "title": "Tramvajová doprava ve Varšavě", "text": "Tramvajová doprava ve Varšavě\n\nV hlavním městě Polska, Varšavě, se nachází tramvajová síť. Na 122 km tratí je v provozu 26 denních linek o celkové délce 470 km. \n\nPrvní úsek, tehdy ještě koňské tramvaje, byl zprovozněn roku 1866. Ve městě však existovala veřejná doprava koňmi taženými omnibusy již od roku 1822. Do šestnácti let byl systém vystřídán moderní elektrickou trakcí. Protože Varšava byla až do roku 1918 součástí Ruska, byl tramvajový systém nejprve širokorozchodný (rozchod kolejí 1525 mm). \n\nPo varšavském povstání a osvobození byl roku 1946 zrušen a nahrazen sítí s normálním rozchodem 1435 mm. Nové trati však vedly již po širokých bulvárech, spojovaly nově vybudovaná sídliště v sovětském stylu. Obnovená metropole však potřebovala rychlejší způsob dopravy. Po zamítnutí plánu na výstavbu metra na přelomu 40. a 50. let se objevila koncepce podpovrchové tramvaje. Ta však byla také opuštěna a ve světle rychlého rozvoje silniční dopravy o několik let později bylo rozhodnuto celou síť postupně zrušit a nahradit autobusy. To se začalo postupně plnit v 60. a 70. letech, ropné krize a klesající ekonomická výkonnost Polské lidové republiky však protahovaly výstavbu metra v metropoli; celostátní plán na vybudování dvanácti sítí podzemní dráhy, které by nahradily tramvajové provozy v celé zemi se tak náhle ukázal jako nerealizovatelný. V 90. letech se začaly budovat nové trati, otevírané zhruba v pětiletých intervalech a rušení tratí tak již patří minulosti.\n\nNa začátku roku 2006, 22. února, prezident dopravní společnosti, provozující tramvajovou sít, podepsal kontrakt na dodávku 15 nízkopodlažních tramvají, určených pro hlavní město. Jejich výrobcem bude společnost PESA Bydgoszcz SA. Jedná se o pětičlánkové, nízkopodlažní vozidla o délce 31,8 m se schopností přepravit až 211 cestujících. Kontrakt financuje EU, první tramvaje tohoto typu se mají ve městě objevit v květnu roku 2007.\n\nVe Varšavě jsou v provozu následující typy tramvají:\n\n\nCelkem vlastní varšavský dopravní podnik 880 tramvají.\n\n"}
{"id": "77478", "url": "https://cs.wikipedia.org/wiki?curid=77478", "title": "Von Thünenův prostorový model hospodářství", "text": "Von Thünenův prostorový model hospodářství\n\nVon Thünenův prostorový model hospodářství byl pokusem objasnit příčiny využívání zemědělské krajiny. Autorem konceptu je německý geograf Johann Heinrich von Thünen.\nVon Thünen zažil druhou zemědělskou revoluci jako velkostatkář, majitel asi 465 hektarů půdy, nedaleko města Rostock v severovýchodním Německu. Když studoval prostorové vzory hospodaření okolo města Rostock všiml si, že jeden druh zboží nebo plodin ustupuje v zámezí měst jinému bez pozorovatelné změny na půdy, klimatu nebo terénu. Když tuto mozaiku zmapoval, zjistil, že každé město nebo tržní středisko je obklopeno souborem koncentrických prstenců, ve kterých dominovaly jednotlivé druhy zboží či plodin.\n\nNejblíže městu byly produkovány komodity, které nebyly trvanlivé, což určovalo jejich vysokou cenu. Jako příklad uvedl mléčné produkty, jahody a podobné produkty. Dále od města se stále ještě nacházel prstenec lesů, které obyvatelstvu poskytovaly dřevo na stavbu domů nebo sloužily jako palivo. Hned za lesem se pěstovaly skladovatelnější plodiny, mezi nimiž převládaly hlavně obilniny. Ještě dále byly pastviny pro skot.\n\nTyto poznatky von Thünen využil při formulování svého modelu prostorového rozšíření zemědělských aktivit. Pro formulaci modelu vytyčil následující předpoklady:\nVeden takto stanovenými podmínkami považoval von Thünen výdaje za dopravu za rozhodující faktor využití krajiny. Při vyšší vzdálenosti od centra se proto zemědělcům nevyplatí produkovat drahé potraviny.\n"}
{"id": "77484", "url": "https://cs.wikipedia.org/wiki?curid=77484", "title": "Bohdašín (okres Rychnov nad Kněžnou)", "text": "Bohdašín (okres Rychnov nad Kněžnou)\n\nBohdašín () je nevelká obec, položená v podhůří Orlických hor, při silnici vedoucí z Dobrušky na Nový Hrádek, na severním okraji okresu Rychnov nad Kněžnou v nadmořské výšce 485 metrů. Žije zde  obyvatel. Obec se člení na dvě části, vlastní Bohdašín a osadu Vanovka. Také k ní přísluší osady Bydlo a Rokole.\n\nPrvní písemná zmínka o obci pochází z roku 1544.\n\nV dobách protireformace (zde v 18. století) zahrnovaly jezuitské metody rekatolizace povinnou docházku na katolické bohoslužby, domovní prohlídky, odpírání souhlasu vrchnosti k uzavírání sňatků, násilné odvody na vojnu apod. Číst nebo vlastnit Bibli bylo zakázáno. Místodržitelský patent vydaný dne 29. ledna 1726 zpřísnil tresty pro usvědčené nekatolíky, a to od jednoho roku nucených prací až po trest smrti. Protestantům mohly být odebrány děti a předány do péče katolickým opatrovníkům. Z těchto důvodů z obce Bohdašín (po slezské válce) prokazatelně uprchli:\n\n\nKazatelem českého sboru v Husinci v pruském Slezsku byl od roku 1755 až do své smrti Samuel Figulus (2.4.1724–1771), pravnuk Jana Amose Komenského.\n\nVýznamným zdrojem informací jsou biografie exulantů uložené v německých archivech. Nejdostupnější informace jsou v knihách Edity Štěříkové (včetně zdrojů a údajů z matrik). Potomci českých exulantů žijí v Německu, Polsku, USA, Kanadě, Austrálii, někteří se po 2. světové válce vrátili.\n\n\n"}
{"id": "77486", "url": "https://cs.wikipedia.org/wiki?curid=77486", "title": "Skloňování", "text": "Skloňování\n\nSkloňování (deklinace) je jmenná flexe, tedy ohýbání slovních druhů, jako jsou podstatná jména, přídavná jména, zájmena, číslovky, členy apod. Je obdobou časování sloves.\n\nSkloňování spočívá v obměnách tvarů slovní jednotky (lexému), aniž by přitom došlo ke změně jejího základního významu. Děje se tak obvykle pomocí afixů, nejčastěji koncovek, anebo obměnami kořenů slov.\n\nSkloňování vedle dalších gramatických prostředků (slovosled, předložky aj.) slouží k vyjadřování syntaktických vazeb mezi jednotlivými větnými členy.\n\nSkloňování umožňuje vyjádřit různé mluvnické kategorie, jako např. pád, číslo, rod, způsob.\n\nNejvíce se uplatňuje u flektivních (např. slovanské vč. češtiny, latina) a aglutinačních jazyků (např. maďarština). Nejméně (či vůbec) se uplatňuje v analytických (izolačních) jazycích, jako je např. angličtina či francouzština.\n\nMluvnické kategorie se v různých jazycích dají vyjádřit v různé míře. V některých jazycích mohou chybět úplně.\n\nKategorie pádu vyjadřuje různé funkce jména ve větách (výpovědích), jako je např. podmět, předmět, určení původce, vlastníka, místa, směru apod. V analytických jazycích tyto funkce nahrazují pomocná slova jako předložky či záložky, příslovce apod., např. angl. \"to Peter\", čes. \"Petrovi\".\n\nV syntetických jazycích tyto prostředky obvykle existují současně, určitá předložka/záložka se pojí jen s určitým pádem. Pojí-li se předložka s více pády, vyjadřuje se tím různý význam jako např. směr a místo. Viz české \"na stůl\" a \"na stole\".\n\nČíslo je kategorie mající vztah k počtu. Nejčastěji vyjadřuje opozici jeden x více, tedy jednotné (singulár) a množné číslo (plurál). Toto rozlišení mají obvykle i jazyky s omezeným skloňováním, viz např. anglické \"day – days\" (den – dny), \"man – men\" (muž – muži).\n\nMéně často tato kategorie vyjadřuje i jiný počet. Číslo dvojné (duál), např. ve slovinštině, vyjadřuje počet 2. Pozůstatky duálu ve skloňování najdeme i češtině (\"dva, oba, ruce, nohy, oči, uši\"). Melanéské jazyky znají i číslo trojné (triál) či čtverné (kvadrál). Neurčitý počet, málo (vs. mnoho), vyjadřuje paukál (např. v arabštině u některých podstatných jmen).\n\nJmenný rod je kategorie, která různou měrou souvisí s povahou pojmenovaných skutečností a ovlivňuje skloňování. Může mít vztah k pohlaví (rod mužský – maskulinum, ženský – femininum, střední – neutrum), životnosti (životný – animatum, neživotný – inanimatum), rozlišovat osoby a neosoby aj.\n\nMluvnický rod však nemusí být v přímé souvislosti se skutečnou povahou věci. V češtině u živých bytostí obvykle odpovídá jejich pohlaví (např. \"muž, žena\"), neživé věci však mohou být rodu středního (\"město\"), mužského (\"hrad\") i ženského (\"škola\"). Mužský rod se dle přirozené povahy dále dělí na životný (\"staří muži\") a neživotný (\"staré hrady\").\n\nV románských jazycích obvykle neexistuje rod střední, v některých germánských jazycích (např. švédštině a dánštině) mužský a ženský rod splynuly do rodu společného.\n\nObdobou rodu ve svahilštině jsou jmenné kategorie, kterých je celkem 22 a závisejí na povaze pojmenovávané skutečnosti (lidé, zvířata, věci, stromy, abstraktní pojmenování aj.).\n\nO kategorii rodu hovoříme, pokud ovlivňuje přiřazení jména ke vzoru skloňování, případně se projeví v mluvnické shodě adjektivního přívlastku s podstatným jménem. Aglutinační jazyky (maďarština, finština) kategorii rodu většinou neznají. Angličtina rod mluvnicky také nerozlišuje, projeví se pouze u osobních a přivlastňovacích zájmen 3. osoby singuláru (\"he\" – on, \"she\" – ona, \"it\" – ono), která zastupují podstatná jména podle jejich přirozeného rodu\n\nNásledující příklad uvádí skloňování spojení přídavného a podstatného jména v různých rodech v češtině.\n\n\n\n"}
{"id": "77490", "url": "https://cs.wikipedia.org/wiki?curid=77490", "title": "Bohdašín", "text": "Bohdašín\n\nNázev Bohdašín má více sídel:\n\n"}
{"id": "77492", "url": "https://cs.wikipedia.org/wiki?curid=77492", "title": "Sgrafito", "text": "Sgrafito\n\nSgrafito je technika grafické výzdoby omítkových povrchů staveb, která vznikla a prodělala největší rozkvět v období renesance a znovu v novorenesanci. Princip spočívá v nanesení dvou (výjimečně více) různobarevných vrstev omítky, přičemž části horní ještě vlhké vrstvy se odstraní škrabáním, odhalená kontrastující spodní vrstva pak tvoří požadovanou dekoraci vnější fasády, případně i stěn interiérů staveb. Motiv sgrafita bývá figurální nebo ornamentální, charakteristická jsou obdélníková tzv. psaníčka (\"psaníčkové sgrafito\").\n\nDvoubarevného sgrafitového vzoru se dosahuje tak, že spodní vrstva tmavé omítky obarvená podle tradičního renesančního způsobu jemně mletým uhlím nebo popelem ze spálené slámy se nechá zaschnout a do svrchní tenké vrstvy omítky světlé barvy zpravidla s hlazeným povrchem se za vlhka proškrabují vzory. Je-li postup opačný ve smyslu, že spodní omítka je světlá a vzory jsou proškrabovány do svrchní tmavé omítky, vzniká tzv. kontrasgrafito. Často je postup zjednodušován tak, že se vzory proškrabují do jednobarevné světlé omítky. Po zdrsnění hladké plochy fasády vyrytím vzorů se zakrátko vlivem povětrnosti škrábané části v jednobarevné omítce barevně odliší.\n\nForma skládající se z obdélníků rozdělených dvěma úhlopříčkami připomíná zadní stranu dopisní obálky. Fasáda zdobená psaníčkovým sgrafitem, napodobujícím iluzívně diamantový řez nebo pyramidovitě zašpičatělé stavební kvádry, vytváří dokonalý dojem plasticity.\n\nKromě vzoru psaníček může být sgrafito geometricky členěno přímkami, kružnicemi nebo jinými křivkami a rostlinnými prvky. Velice často používané jsou i ornamentální, rostlinné nebo figurální motivy sgrafita, obsahující většinou téma z antické řecké či římské mytologie, výjevy z Bible, především ze Starého zákona, nebo různé alegorické postavy či výjevy.\n\nDůležitým prvkem výzdoby novorenesenačních domů jsou právě sgrafita. Jako první sgrafita v Praze navrhl Vojtěch Ignác Ullmann v roce 1867 na budově Vyšší dívčí školy v Praze ve Vodičkově ulici.O rozšíření sgrafit v pražské novorenesanční architektuře se významně zasloužil architekt Josef Schulz, podle jehož návrhu se rekonstruoval Schwarzenberský palác v roce 1870. V rámci přípravy této rekonstrukce prakticky ověřoval metody tvorby sgrafitové výzdoby fasád v 15. a 16. století v českých klimatických podmínkách podle dochovaných receptur. Schulzovou zásluhou se zájem o sgrafita rozšířil a řada českých architektů je začala uplatňovat ve výzdobě novorenesančních činžovních domů a hledala inspiraci ve výzdobě renesančních domů. O uplatnění sgrafit například referoval Jan Koula v článku \"Domy pp.architektů V.Skučka a J.Zeyera\" a své zkušenosti se sgrafity publikoval i malíř Láďa Novák, který často na fasádách domů tvořil výzdobu podle Alšových kartonů. O uplatnění sgrafit na fasádách nájemních domů a veřejných budov se významně zasloužil architekt Antonín Wiehl. Mezníkem Wiehlovy tvorby je dům čp. 1035/I. v Poštovské ulici, který Wiehl navrhl ve spolupráce s dalšími umělci: sgrafita jsou navržena Františkem Ženíškem. Sgrafitová fasáda domu je ukončená lunetovou římsou, což bylo v té době ojedinělé řešení. Wiehl lunetovou římsu zapracoval do projektu až v průběhu stavby a inspiroval se Schwarzenberským palácem v Praze po Schulzově rekonstrukcí (podobně se tímto palácem inspiroval u atiky a lunet se grafity Fary u sv. Petra v Praze. Wiehlův kolega architekt Jan Koula jeho úsilí definoval v roce 1883 ve Zprávách Spolku architektů jako \"výklad o vývoji a stylu A. Wiehla\" \"\"...Wiehl bojuje o nové vyjádření architektonické na základě vzorů , pro Prahu a Čechy XVI. a XVII. století typických a ukázal k nim po prvé, když postavil svůj \"sgrafitový domek\" v Poštovské ulici. Od té doby pilně sbíral památky naší renesance, studovala je a kde mu bylo možno, hleděl jich užíti na svých stavbách. Wiehlovým přičiněním mluví se o \"české renesanci; cítíme oprávněnost tohoto názvu, ale nikdo dosud nestanovil přesně, v čem ráz těch staveb záleží...\"\" \n\n\n\n"}
{"id": "77494", "url": "https://cs.wikipedia.org/wiki?curid=77494", "title": "Harare", "text": "Harare\n\nHarare je hlavním městem Zimbabwe. Město zaujímá rozlohu 559 km. V roce 2009 zde žilo 1 600 000 obyvatel, v aglomeraci 2 800 000.\n\nHarare, největší město Republiky Zimbabwe, leží na náhorní plošině nacházející se v severovýchodní části země v provincii Mashonaland Central. Průměrná nadmořská výška města je 1483 m n. m., nejnižší bod leží v nadmořské výšce 1430 m (hladina jezera Chivero), nejvyšší bod se nachází ve výšce 1617 m n. m. Průměrná teplota se v lednu pohybuje okolo 21 °C, v červenci okolo 14 °C. V lednu průměrně spadne 140 mm srážek, v červenci téměř vůbec neprší.\n\nMěsto bylo založeno jako \"Salisbury\" v roce 1890 Britskou jihoafrickou společností. V roce 1897 zde došlo k založení městské samosprávy, v roce 1899 započal rozvoj města, když se otevřela železnice spojující město s Beirou v Mosambiku. Práva města Salisbury získalo až v roce 1935. Během druhé světové války zde začala industrializace, kvůli které se do města přistěhovalo mnoho nových obyvatel. Město mělo status hlavního města kolonie Rhodésie, v letech 1953-1963 hlavního města Federace Rhodesie a Ňaska. 11. listopadu 1965 se město stalo hlavním městem nově vzniklé Rhodesie, později Republiky Rhodesie. 18. dubna 1980 byla země přejmenována na Zimbabwe, hlavní město se přejmenovalo o dva roky později na dnešní Harare.\n\nHarare je moderní město, na africké poměry velmi čisté. Hlavní třídou je \"Samora Machel avenue\". Ve městě stojí katedrály římsko-katolické a anglikánské církve, muzeum, Knihovna královny Viktorie, Zimbabwská národní galerie a Národní archiv. V metropoli nechybí ani výškové budovy a ulice, které lemují aleje stromů.\n\nMěsto jeho zakladatelé původně pojmenovali Salisbury, aby poctili anglického markýze Roberta Gascoyne-Cecil, markýze ze Salisbury (1830-1903) , ministerského předsedu a ministra zahraničních věcí. V roce 1982 došlo k přejmenování na Harare, což byl původní název satelitního města Chitungwiza. Původ slova Harare se odvozuje od jména náčelníka Neharaweho.\n\n\n\n"}
{"id": "77500", "url": "https://cs.wikipedia.org/wiki?curid=77500", "title": "Markakol", "text": "Markakol\n\nMarkakol (nebo \"Markakul\") ( ) je jezero v Altaji ve Východokazašské oblasti v Kazachstánu. Má rozlohu 449 km², je 38 km dlouhé a dosahuje maximální hloubky 30 m. Leží v mezihorské kotlině mezi hřbety Kurčumskim na severu a Azutau na jihu v nadmořské výšce 1449 m.\n\nJižní břehy jsou příkré, zatímco severní jsou nížinné.\n\nVoda je sladká, mírně mineralizovaná. V létě se na povrchu prohřívá na 16 až 17 °С u dna je okolo 7 °С. Zamrzá v listopadu a rozmrzá v květnu.\n\nKolísání hladiny je menší než 1 m. Minimální vodní stav je od října do března a maximální v červnu a červenci. Do \"Markakolu\" ústí velké množství řek, které jsou napájeny převážně tajícím sněhem. Odtéká řeka Kaldžir (přítok Irtyše).\n\nJezero je bohaté na ryby (lipan podhorní, střevle jezerní).\n"}
{"id": "77501", "url": "https://cs.wikipedia.org/wiki?curid=77501", "title": "Sarykopa", "text": "Sarykopa\n\nSarykopa je slané jezero v Kostanajské oblasti v Kazachstánu. Leží v centrální části Turganské úžlabiny. Je protáhnuté ze severu na jih v délce 53 km. Má rozlohu 336 km².\n\nZápadní břeh je mírný, východní je vysoký 5 až 10 m. Jezero se skládá z několika vodních ploch spojených průlivy.\n\nZdroj vody je sněhový. Do jezera ústí řeky Saryozen a Teke. Výška hladiny jezera nestálá.\n"}
{"id": "77502", "url": "https://cs.wikipedia.org/wiki?curid=77502", "title": "Vajont (přehradní hráz)", "text": "Vajont (přehradní hráz)\n\nVajont ( ) je přehrada vybudovaná na řece Vajont, která byla v době svého dokončení jednou z nejvyšších hrází na světě. Leží asi 100 km severně od Benátek při ústí říčky Vajont do Piavy pod horou Monte Toc. Se stavbou se začalo v roce 1956, dokončena byla v roce 1961.\n\nDva roky po dokončení stavby 9. října 1963 večer se do nádrže zřítila část hory (více než 200 miliónů m³ horniny). To způsobilo, že 30-50 miliónů m³ vody na sebe vzalo podobu více než 200 m vysoké vlny, která se převalila přes hráz a zcela zničila městečko Longarone a několik dalších vesnic (těžce poškozeny však byly i vesnice nízko nad přehradou). Po katastrofě bylo identifikováno 2117 obětí.\n\nProjektu na stavbu přehradní hráze v údolí řeky Vajont se ujala firma SADE (\"Società Adriatica di Elettricità\"), která byla koncem 19. a v první polovině 20. století aktivní na trhu s elektrickou energií na severovýchodě Itálie.\n\nCílem projektu bylo zadržení velké vodní rezervy v alpském předhůří k zajištění dostatečné výroby elektrické energie pro města Benátky, Milano, Torino a Modena v době sucha, jelikož řeka Piave se svými přítoky trpí během zimních a letních měsíců (tedy dvakrát do roka) nedostatkem vody.\n\nSoutěsky říčky Vajont, která pramení v Karnských Alpách, protéká kolem hory Monte Toc a ústí do řeky Piave, se jevily jako vhodné právě k tomuto účelu. Podél říčního toku našli geolog Giorgio Dal Piaz a stavební inženýr Carlo Semenza u vesnic Erto a Casso zdánlivě vhodnou lokalitu pro stavbu tehdy nejvyšší klenuté hráze. Hráz držela světové prvenství nejvyšší hráze až do stavby přehrady Grande Dixence ve švýcarském kantonu Valais v roce 1965.\n\nPůvodní projekt počítal s klenutou betonovou hrází vysokou 202 m a objemem nádrže 58,2 mil. m³. Plány ale byly později modifikovány tak, že hráz bude navýšena na celkových 261,60 m a objem nádrže téměř ztrojnásoben na 168,715 mil. m³. Množství zadržené vody tak mělo být mnohem větší, než u všech ostatních projektů v údolí Piave.\n\nProjektu v této podobě bylo uděleno povolení příslušného ministerstva dne 17. července 1957.\n\nRoku 1929 dělali Dal Piaz a Semenza první pochůzky v údolí. K prvním projekčním pracím došlo kolem roku 1940, přičemž záměr byl předložen příslušným úřadům roku 1943 pod názvem \"Grande Vajont\". Projekt prošel bez velkých překážek, jelikož většina členů komise byla ve válce, a tak nemohla být přítomna hlasování. Ke schválení došlo i přesto, že nebyl přítomen minimální předepsaný počet členů. Výsledek tohoto hlasování v budoucnu nebyl nikdy zpochybněn. \n\nPo 2. světové válce začal projekt pod silným tlakem firmy SADE nabývat formu a konečně byl představen příslušným místům \"Genio Civile\". V roce 1949 byly provedeny důkladné geologické průzkumy. Současně došlo k protestům ze strany dotčených vesnic \"Erto \"a\" Casso\", kde mělo dojít k zaplavení značného počtu domů a zemědělské půdy.\n\nNavzdory silným protestům a pochybnostem příslušných kontrolních úřadů došlo v polovině 50. let 20. století k prvním vyvlastňování a přípravné práce ke zřízení velkého staveniště byly hnány vpřed. Stavební práce byly zahájeny v roce 1956 bez souhlasu příslušného ministerstva.\n\nBěhem stavebních prací byl projekt upravován, poněvadž došlo k neočekávaným drobným sesuvům skalního masívu na stěnách, do kterých měla být hráz vsazena. Z tohoto důvodu byla do masívu vtlačována cementová injektáž.\n\nPo zahájení prací došlo k malému zemětřesení, takže SADE byla přinucena k zadání dalších geologických průzkumů, které odhalily na Monte Toc pozůstatky prastarého skalního sesuvu z doby paleolitu, které hrozily na úpatí bývalého sesuvu novým sesuvem do vodní nádrže v průběhu jejího napouštění. Tento nález SADE příslušným kontrolním úřadům nikdy nepředložila.\n\nStavební práce postupovaly a 2. února 1960 došlo k prvnímu částečnému napouštění nádrže na kótu 600 m n. m., později v tomto roce pak na 650 m n. m.. Dne 4. listopadu 1960 došlo k prvnímu sesuvu - 700.000 m³ skalního masívu se zřítilo do nádrže aniž způsobilo markantní škodu.\n\nPo tomto prvním sesuvu byla pověřena fakulta hydrauliky a vodních staveb Vysoké školy technické v Padově sestavením simulace katastrofy v údolí Vajont. Na modelu byly pomocí písku simulovány následky sesuvu o objemu 40 mil. m³ zemní hmoty. Po této simulaci, která se v následujících letech ukázala jako neodpovídající skutečnosti, se dospělo k závěru, že hladinu nádrže po kótu 700 m n. m. lze považovat za bezpečnou a bez rizika vzniku jakýchkoliv škod. Simulace, které byly prováděny po katastrofě a vycházely ze skutečného objemu sesuvu za pomoci mezi sebou spojených betonových panelů, vedly k výsledkům s realitou srovnatelným. Tyto studie musely však být zadány v zahraničí, poněvadž žádná vysoká škola v Itálii nechtěla zpochybnit závěry první simulace a kompromitovat Vysokou školu v Padově.\n\nV letech 1961 až 1963 byla nádrž několikrát naplněna a vypuštěna, aby se snížilo riziko sesuvu okolního terénu. Dne 4. září 1963 nastoupala hladina dokonce na kótu 710 m n. m.. Obyvatelé údolí si začali stěžovat na stále častější zemětřesení způsobené pohybem půdy a hlasité zvuky vycházející z kopce Monte Toc.\n\nJiž v době, kdy se firma SADE objevila u kopce Monte Toc, se obyvatelé údolí pokoušeli uplatnit svá vlastnická práva tím, že se bránili proti vyvlastňování a poukazovali na chyby v projektu. Byly sestaveny dvě komise, a to \"Comitato per la difesa del Comune di Erto\" a \"Consorzio Civile per la rinascita della Val Ertana\", ale k jejich připomínkám nebylo ze strany úřadů přihlédnuto. Tina Merlin, novinářka komunistických novin L’Unità publikovala více článků na toto téma, přičemž byla stíhaná pro pomluvu a rušení veřejného pořádku. Před soudem byla ale obžaloby zproštěna.\n\nDne 9. října 1963 ve 22:39 došlo ke katastrofálnímu sesuvu v délce 3 km, když 270 miliónů m³ skalnaté půdy (skoro dvojnásobek objemu nádrže) ze stěny kopce Monte Toc se rychlostí kolem 30 m/s (110 km/h) sesulo do nádrže, přičemž ji z velké části zaplnilo. V této chvíli bylo v nádrži 115 miliónů m³ vody. Voda vytlačená z nádrže vytvořila mohutnou vlnu, která minula vesnice \"Erto \"a\" Casso\" na protějším břehu jen o několik metrů. Casso však bylo i tak těžce poničeno smrští směsi kamení a vody, která se pohybovala mimo celistvou vlnu. Dále se šířila proti proudu, kde zničila několik drobných vsí. Přibližně 25 miliónů m³ vody (přibližně jedna šestina objemu nádrže) se převalilo přes hráz, kde dorazilo do městečka Longarone ležícího pod hrází na konci soutěsky. Longarone bylo včetně několika dalších vesnic kompletně zničeno. Asi dva tisíce obyvatel přišly o život hned (oficiální zdroje mluví o 1917 obětech, jiné o vyšším počtu, přesný počet nebyl nikdy zjištěn). Jen několik málo osob (převážně dětí) se podařilo zachránit. Samotná hráz zůstala nepoškozená. Soutěska těsně za hrází však byla zcela zasypaná až do výšky 400 m.\n\n\"Ministerstvo pro veřejné stavby\" ( ) zahájilo šetření příčin katastrofy. Stavební inženýr Pancini, jeden z obviněných, spáchal krátce před soudním procesem sebevraždu. Proces začal v roce 1968 a skončil o rok později odsouzením všech přítomných k úhrnnému trestu odnětí svobody v délce 21 let pro způsobení katastrofy a opakovaného zabití z nedbalosti. Odvolací soud pak tresty některým odsouzeným snížil a některé osvobodil pro nedostatek důkazů. V roce 1997 byla firma Montedison, která mezitím koupila firmu SADE, odsouzena k náhradě škody postiženým obcím. Na pravém úbočí byla postavena malá pamětní kaple.\n\nVětšina obyvatel, která katastrofu přežila, byla přesídlena do státem nově postavené obce nazvané Vajont, vzdálené 50 km jihovýchodně od přehrady v údolí řeky Tagliamento. Obyvatelům, kteří se chtěli vrátit ke svému horskému životu v \"Erto \"a\" Casso\", byl jejich záměr intenzívně rozmlouván. Longarone a jiné vesnice v údolí řeky Piave byly znovu postaveny s moderními domy a továrnami.\n\nItalská vláda využila katastrofy k podpoře industrializace v severovýchodní Itálii. Přeživším byly poskytovány startovní podnikatelské úvěry, veřejné subvence a desetileté daňové úlevy, s možností prodeje těchto výhod podnikům Benátska. Tyto koncese pak byly proměněny na milióny lir po celém kraji. K těm, co koncesí využili, patřily např. Zanussi (nyní vlastněna Electroluxem), Ceramica Dolomite (nyní vlastněna American Standard), Confezioni SanRemo a SAVIC (nyní ve vlastnictví Italcementi).\n\nKompenzační koncese nepříliš jasně rozlišovaly mezi oběťmi a těmi, co žili opodál, takže značný objem získali ti, kteří utrpěli škodu zanedbatelnou, což vytvořilo negativní společenský dojem.\n\nU samotné nádrže byly postaveny čerpací stanice, které udržovaly hladinu na stálé úrovni. Přívodní kanál vedoucí z nádrže do elektrárny pod hrází byl prodloužen tak, aby voda mohla odtékat pod závalem do údolí Piave. Hráz je stále na místě a je stále udržovaná, ačkoliv žádné plány k jejímu využití zatím nejsou. Prázdná nádrž zčásti zasypaná sesutou zeminou byla otevřena návštěvníkům v roce 2002.\n\nPamětní kostel v Longarone je (přestože proti němu bylo silně protestováno ze strany přeživších kněží) pozdním mistrovským dílem architekta Giovanni Michelucciho.\n\nPo celosvětovém zveřejnění v médiích byla katastrofa považována za negativní vedlejší efekt hospodářského růstu v 50. a 60. letech 20. století.\nZájem byl obnoven v roce 1997 televizním pořadem \"Il racconto del Vajont\".\n\nV roce 2001 byl vyroben film \"Vajont, La diga del disonore\" (v překladu \"Vajont – šílenství mužů\"), s Michelem Serraultem a Danielem Auteuilem v hlavních rolích.\n\nDošlo též ke zpracování v roce 2008 v dokumentárních sériích \"Katastrofy století\" a \"Vteřiny před katastrofou\".\n\n"}
{"id": "77505", "url": "https://cs.wikipedia.org/wiki?curid=77505", "title": "Autokracie", "text": "Autokracie\n\nAutokracie (z řec. αὐτός – sám, κρατειν – vládnout, tedy \"samovláda\") je v politickém významu slova forma vlády, ve které je držitelem veškeré moci autokrat – buď jednotlivec (monokracie), nebo úzká a sociálně uzavřená skupina lidí. Autokracie je často chápána jako mechanismus moci založený na mocenské dominanci jednoho člověka nebo výrazně vymezené skupiny osob, ve kterých je legitimita ostatních státních orgánů závislá na jeho/její vůli.\n\nPodle osoby nebo skupiny vládců rozlišujeme několik typů autokracie:\n\nŘecký filosof Aristotelés neviděl v autokracii, tedy vládě jednoho či více suverénů, nutně špatnou formu vlády – tu odděloval od dobrých forem podle toho, zda jejich uplatnění směřovalo nutně a nevyhnutelně k dobrému (monarchie, aristokracie) či špatnému (tyranie, oligarchie) cíli. V soudobé politické praxi je možné zdůraznit poznatek, že autokracie má v některých svých případech tendenci uchylovat se k diktátorským formám vládnutí.\n\nPodle Giovanni Sartoriho je autokracie opakem demokracie.\n\n"}
{"id": "77507", "url": "https://cs.wikipedia.org/wiki?curid=77507", "title": "Monokracie", "text": "Monokracie\n\nMonokracie (z řec. \"monos\" – sám, \"kratein\" – vládnout) znamená \"jedinovláda\" (jako \"samovláda\" se obvykle překládá pojem autokracie, často je však vytvářeno rovnítko mezi těmito dvěma pojmy), tedy forma státu (vlády), ve kterém je držitelem neomezené moci jednotlivec. Příkladem mohou být staroorientální despocie, tyranie, absolutní monarchie, či jedinovlády v primitivních kulturách.\n\nPojem monokracie může taktéž označovat státní orgán sestávající se z jediné osoby, typickým příkladem je prezident republiky.\n"}
{"id": "77509", "url": "https://cs.wikipedia.org/wiki?curid=77509", "title": "Sarymoin", "text": "Sarymoin\n\nSarymoin je slané bezodtoké jezero v Kostanajské oblasti v Kazachstánu. Leží v centrální části Turganské úžlabiny. Má rozlohu 126 km². Rozloha a hloubka jezera jsou velmi proměnlivé.\n\nPobřeží na severu a na západě je velmi členité.\n\nZdroj vody je sněhový.\n"}
{"id": "77510", "url": "https://cs.wikipedia.org/wiki?curid=77510", "title": "Dream Theater", "text": "Dream Theater\n\nKapela Dream Theater je americké progmetalové uskupení.\n\nZaložili jej studenti Berklee College of Music, Mike Portnoy (bicí), John Myung (baskytara) a John Petrucci (kytara). Původně vystupovali pod jménem \"Majesty\". Takto vydali jednu demonahrávku a přibrali zpěváka Charlieho Dominiciho. Zjistili, že jméno, které si zvolili má už jistá jazzová formace, a tak si zvolili jméno Dream Theater. Přibrali klávesáka Kevina Moora a v roce 1989 vydali první album When Dream and Day Unite. Po tomto albu opustil kapelu zpěvák Dominici kvůli osobním a uměleckým rozporům. Po třech letech nahráli další album Images And Words, už se zpěvákem Jamesem LaBriem. S klávesákem Moorem nahráli ještě jedno album a pak ho, kvůli profesionálním neshodám, vystřídal Derek Sherinian. Nahrál jenom jedno album a poté ho vyměnil Jordan Rudess. V tomto složení zůstali až do roku 2010, kdy z kapely odešel bubeník Mike Portnoy.\n\nPřestože nejsou příliš známí ve středním proudu, po 22 letech od jejich založení se stali jednou z nejvíce komerčně úspěšných skupin hrajících progresivní styl od vrcholu progresivního rocku v sedmdesátých letech. Za nejprodávanější album Dream Theater je považováno album Images And Words (1992), které bylo oceněno cenou Gold Record a které je stále považováno za klíčové album v tvorbě progresivního metalu, i když dosáhlo pouze na 61. příčku v americké hitparádě nejprodávanějších alb, Billboard 200. Druhým nejprodávanějším albem se stalo Awake, které dosáhlo na 32. příčku v Billboard 200. Dream Theater prodali ve Spojených státech přes 2 milióny alb a více než 6 miliónů po celém světě.\n\nSkupina je velmi známá díky vysoké technické zdatnosti všech hráčů, kteří vyhráli mnoho ocenění hudebních časopisů. Hráči Dream Theater jsou vysoce uznáváni mezi nejlepšími rockovými a metalovými hráči, takže často spolupracují i s jinými hráči a skupinami. Nejznámějším příkladem je kytarista John Petrucci, který byl pětkrát jmenován třetím kytaristou na G3 tour společně se Stevem Vaiem a Joe Satrianim, což je vícekrát než kterýkoliv jiný pozvaný kytarista. Petrucci tímto jde v šlépějích Erica Johnsona, Roberta Frippa, Yngwieho Malmsteena a dalších významných kytaristů.\n\nDream Theater jsou také známí svými charakteristickými texty, kvalitními koncerty, nezaměnitelným logem, kvalitními audionahrávkami a originálními coververzemi písní.\n\nV obchodech se nacházejí nejčastěji v oddělení hard & heavy. Je to asi proto, že v počátcích své kariéry dělali předskokana skupině Metallica\n\nZaložení kapely a první členové:\n\nZaložena byla kapela roku 1985 studenty Berklee College of Music v Bostonu Johnem Myungem(baskytara), Mikem Portnoyem(bicí) a Johnem Petruccim(kytara). Následně místo klávesisty obsadil Kevin Moore (Znal se s Petruccim ze střední školy) a na post zpěváka přibyl Chris Collins.\n\nPři poslechu skladby \"Bastile Day\" (Rush) čekaje s kapelou ve frontě na lístky koncertu Rush Portnoy popsal závěr skladby jako majestátní, z čehož trojice hráčů odvodila název Majesty. (Podle dokumentu \"The Score So Far...\")\n\nNásledně místo klávesisty obsadil Kevin Moore (Znal se s Petruccim ze střední školy) a na post zpěváka přibyl Chris Collins.\n\nPočátkem roku 1986 Majesty začali s menšími koncerty v New Yorku. V tomto období nahráli Majesty jejich první nahrávku \"Majesty demos\". Zaplnili ji sbírkou nápadů a demonahrávek. Vyšla nahrávka roku 1986 v nákladu 1000 kusů. Prodalo se během 6 měsíců.\n\nV listopadu roku 1986, po pár měsících skládání písní a několika koncertech, byl z kapely vyhozen Chris Collins vzhledem k rozporům při tvorbě písní s ostatními členy kapely. Po roce hledání náhradníka prošel úspěšně konkurzem Charlie Dominici, který byl starší a zkušenější než ostatní členové kapely. Se stabilitou, kterou přineslo Dominiciho působení v kapele, začali Majesty hrát více koncertů po celém New Yorku a na kapelu, která ještě nevydala album, se jim dostalo velké pozornosti.\n\nKrátce po Dominiciho vstupu do kapely byli nuceni změnit název, jelikož se objevila jiná kapela se jménem Majesty a hrozila jim soudním procesem. Přemýšleli o spoustě jmen, dokud Portnoyův otec nepřišel s nápadem na název Dream Theater, což bylo jméno nyní už zdemolovaného kina v Monterey v Kalifornii. Dream Theater podepsali v roce 1988 první nahrávací smlouvu s Mechanic (část MCA) a začali pracovat na svém debutovém albu.\n\nWhen Dream and Day Unite\n\nAlbum \"When Dream and Day Unite\" vyšlo v roce 1989 s menší slávou, než ve kterou kapela doufala. Název alba pocházel z jednoho verše písně na albu \"Only a Matter of Time\".\n\nMechanic nakonec porušili některé sliby ohledně financí. Kapela byla nakonec nucena hrát malé koncerty po New Yorku, aby propagovala svoje album. Promo turné k albu sestávalo z pěti koncertů a všechny byly odehrány v New Yorku nebo na Rhode Island.\n\nPo čtvrtém promo koncertě byl Dominici vyhozen z kapely. Brzy potom ale Marillion požádala Dream Theater, aby odehráli koncert v Ritz v New Yorku, takže Dominici dostal poslední příležitost k vystoupení s kapelou.\n\n1991 – 1994\n\nHned po propuštění Dominiciho se Dream Theater rozhodli zrušit smlouvu s Mechanic, začali hledat nového zpěváka a pracovat na materiálech pro své příští album. Do doby, než měli zajištěnou náhradu za zpěváka, napsali většinu hudby pro jejich druhé CD \"Images and Words\".\n\nNa počátku své kariéry si Dream Theater přisvojili starý symbol (známý jako Majesty symbol) a psané logo, které se od té doby objevuje na všech jejich promo materiálech. Tyto materiály bývají označeny alespoň jedním oficiálním logem Dream Theater na přední straně obalu s jedinou výjimkou desky \"Once in a LIVEtime\". Přestože skupina upustila od svého původního jména Majesty, symbol zůstal oficiálním logem kapely.\n\nMajesty symbol je inspirován pečetí skotské královny Marie a byl přepracovaný Charliem Dominicim pro album \"When Dream and Day Unite\".\n\nDream Theater používají mnoho různých technik pro psaní textů svých písní, což je nejpatrnější v pozdějším období kariéry, jelikož jim jejich nahrávací společnost poskytuje větší volnost při tvorbě textů.\n\nPočínaje albem Train of Thought začala kapela úmyslně vkládat do své hudby malé skryté části, jako balíček pro své zapálené fanoušky. Nejznámější z těchto takříkajíc „oříšků“ se objevuje v písni In the Name of God a je to část známého výroku Mike Portnoye – „eat my ass and balls“ zakódovaný v morseovce šikovně skryté za mixáží písně (hlavně v úseku na 5:50 až 6:07 minutě). Od té doby fanoušci Dream Theater aktivně vyhledávají tyto drobné zvláštnosti, které ovšem příliš nezaujmou běžného posluchače.\n\nNěkteré z technik skládání písní používané skupinou během jejich působení:\n\n\nDne 8. září 2010 bubeník Mike Portnoy ohlásil svůj odchod z kapely. V oficiálním prohlášení uvedl, že potřebuje pauzu. Na jeho místo byl do kapely přijat Mike Mangini.\n\n\n\n\n\n\n\n\n"}
{"id": "77518", "url": "https://cs.wikipedia.org/wiki?curid=77518", "title": "Sutech", "text": "Sutech\n\nSutech nebo také Set či Seth byl egyptský bůh, bratr boha Usira (též Osírida). Usir byl bohem plodnosti a úrody, pod vládou jeho bratra byly neúrodné pouště.\n\nSutech byl bohem pouště, moře a bouře, případně války, temnoty a rovněž pán chaosu. Byl však taky ochranným bohem Horního Egypta. V nejstarších dobách egyptské historie byl dokonce uctíván jako vítěz nad hadem Apopem a spojenec slunečního boha Re.\n\nBývá zobrazován jako štíhlý muž v bederní roušce s hlavou svého posvátného zvířete, které však dodnes nebylo jednoznačně identifikováno. Jako možná identita tohoto zvířete byla nabízena hyena, fenek, okapi, divoký osel núbijský nebo hrabáč, případně jakýsi hybrid se znaky více těchto zvířat.\n\nNejpravděpodobnější možností je však pes hyenovitý, který se v Egyptě vyskytoval na počátku historického období, ale během 2. tisíciletí př. n. l. patrně vyhynul nebo byl vyhuben. Na Sutechově hieroglyfickém ideogramu je zobrazen jednoznačně sedící nebo ležící pes hyenovitý. Tato šelma měla dlouho pověst krutého a obávaného zvířete, odpovídající Sutechovu charakteru. Psi hyenovití loví ve smečkách,často i kořist mnohem větší než jsou sami. Svou oběť usmrcují roztržením břicha a vyrváním vnitřností, často začínají žrát dřív než je kořist mrtvá. Na pozorovatele proto pohled na jejich lov působí velmi drasticky. Příběh o zabití a roztrhání Usíra Sutechem tomuto obrazu dobře odpovídá.\n\nSutech samozřejmě Usireovi záviděl jeho lepší panství a rozhodl se, že se mu pomstí. Pozval ho k sobě na hostinu a v nečekané chvíli ho nechal chytit, spoutat a zabít. Jeho tělo pak roztrhal na několik kusů a ty rozházel po celém Egyptě. Existuje i mýtus, který říká, že Sutech svého bratra Usireva umístil do truhly a vhodil do Nilu, kde se Usir utopil.\n\nSutech byl potom za svůj zločin potrestán Usirovým synem, bohem Horem, který se s ním utkal v boji o trůn Egypta. Souboj a vítězství slunečního boha nad vládcem chaosu je symbolem věčného boje světla a temnoty, řádu a chaosu, dne a noci a je jedním z nejstarších symbolů náboženského dualismu.\n\n"}
{"id": "77523", "url": "https://cs.wikipedia.org/wiki?curid=77523", "title": "Usir", "text": "Usir\n\nUsir, někdy též Usirev (řecky Οσιρις – Osiris, původní podoba jména snad byla Asar, Ausar nebo Ausare, jeho překlad je nejistý) je zpravidla staroegyptský bůh se složitým teologickým vývojem. V pozdní rozvinuté podobě svého kultu je bohem plodnosti, úrody a současně bohem zemřelých – vzkříšeným vítězem nad smrtí a králem podsvětní říše, kde mohou zemřelí žít věčným životem. Přestože z řady náznaků lze usuzovat, že Usir byl od počátku významnou postavou egyptského náboženství a významově je třeba jej předpokládat už pro nejstarší teologický koncept Devatera z Iunu, spolehlivě je doložen teprve v době 4. a zejména 5. dynastie.\nZatímco bohy pohřebního kultu soukromých osob byl především Chentiimentiu a Anup, usirovský mytologický okruh, jehož první doklady jsou známé z Textů pyramid, byl původně spojen výhradně s panovníkem: tvořil ideologický kontext královské moci, přesněji jeho pohřebního aspektu, v jehož rámci byl Usir chápán jako představitel věčné podsvětní podoby krále - vtěleného Hora. Od poloviny Staré říše byl Usir s ostatními podsvětními bohy ztotožňován (např. Chentiimentiuem a Sokarem) nebo je jiným způsobem asimiloval (Anup), Od doby Prvního přechodného období a Střední říše začal být prostřednictvím Textů rakví mýtus o Usirově (=panovníkově) cestě podsvětím a jeho zmrtvýchvstání vztahován na všechny zemřelé. Usir se tak stal jedním z nejuctívanějších staroegyptských bohů a tuto oblibu si udržel až do potlačení pohanských kultů křesťanskými římskými císaři.\n\nUsir, řecky Osiris byl egyptským bohem plodnosti a úrody, na jeho bratra Sutecha zbyly neúrodné pouště a sucho. Sutech, jenž byl Reovým strážcem předtím než ho Eset lstí donutila vrátit se zpět na oblohu, se rozhodl že se mu pomstí. Pozval ho k sobě na hostinu a v nečekané chvíli ho obelstil tím, že přinesl rakev a řekl že kdo se do ní přesně vejde, bude silnější. Okolní bohové to zkusili, byli však moc malí nebo velcí. Tak to zkusil Usir, kterému byla přesně a v tu chvíli ho Sutech nechal chytit a spoutat. Jeho tělo pak rozřezal na několik kusů a ty rozházel po celém Egyptě.\n\nUsirova žena Eset, obětavá a milující, vyrazila na loďce na cestu s cílem najít všechny části manželova těla. I přes mnoho obtíží a překážek uspěla a za pomoci boha Anupa manželovo tělo složila dohromady, aby mohlo dojít k početí božského syna Hóra. Avšak neoživila ho zcela a tak se Usir stal bohem podsvětí a zemřelých.\n\nOd těch dob putují mrtvé duše přes Usirovu stolici, kde váží jejich srdce pomocí pírka pravdy. Pokud je lehčí než pero, odejdou do duatu. Ale pokud je těžší, zhltne duši nestvůra Amemait číhající u Usirových nohou.\n\n"}
{"id": "77533", "url": "https://cs.wikipedia.org/wiki?curid=77533", "title": "John Petrucci", "text": "John Petrucci\n\nJohn Petrucci (* 12. července 1967 Kings Park, Long Island, New York) je americký rockový kytarista, známý jako zakládající člen progressive metalové skupiny Dream Theater.\n\nJe uznávaný jako jeden z nejlepších kytaristů tzv. „mladé generace“ a obdivovaný hlavně díky své perfektní technice a skladatelským schopnostem. Dlouhodobě spolupracuje s časopisem Guitar World. Je absolventem známé hudební školy Berklee College of Music v Bostonu. V současnosti bývá v New Yorku s manželkou Renou a třemi dětmi: SamiJo, Reny a Kiarou.\n\nVyrůstal na Long Islandu v muzikantské rodině, v okolí Kings Parku a do školy chodil spolu s Johnem Myungem a Kevinem Moorem. Rodiče nebyli speciálně hudebně nadaní, ale jeho sourozenci se učili hrát na hudební nástroje. Starší sestra cvičila hru na klavír a varhany, mladší sestra na klarinet, a bratr hrál na basu.\n\nJohn přišel do kontaktu s kytarou poprvé v 8 letech. Tehdy si všiml, że jeho starší sestra může jít později spát, protože má hodiny hry na varhany. Když se však ukázalo, že jeho hodiny hudby jsou po poledni, hned po škole, ztratil zájem o hudební nástroje. Skutečný začátek jeho zájmu o kytaru se datuje do období, kdy mu bylo 12. Jak sám říká, všechny „děti ze sousedství“ na ní hráli a „zdálo se, že to není jen zlá zábava“. Důležitým faktorem byla také záliba v hudbě, kterou ho „nakazila“ starší sestra.\n\nMezi umělce a skupiny, z jejichž tvorby John čerpal své rané inspirace patřili krom jiných Yngwie Malmsteen, Iron Maiden, Randy Rhoads, Yes a Stevie Ray Vaughan. Fascinovala ho vysoká technická úroveň hry mnohých z nich. Když se stal v USA populárním thrash metal, John se zajímal o tvorbu skupin jako Metallica s Queensryche. Když neměl problémy s hraním tohoto stylu, soustředil se na hru kytarových virtuózů jako Steve Morse, Steve Vai, Joe Satriani, Mike Stern, Eddie Van Halen, Al DiMeola a Alex Lifeson.\n\nJohnova hudební výchova začala na střední škole, kde dostal několik solidních lekcí z teorie hudby. Později v Berklee College of Music studoval harmonii a jazzovou kompozici. Tam se potkal s Mikem Portnoyem a spolu s nim a Johnem Myungem založili skupinu Majesty, později přejmenovanou na Dream Theater.\n\nOd roku 1999 John hraje na kytary značky MusicMan (patřící do divize Ernie Ball), na modelu, který je označený jeho přízviskem. V minulosti hrál na kytary firmy Ibanez (také signature model). John vždy používá snímače firmy DiMarzio nezávisle na výrobci kytar.\n\nJohn používá Mesa/Boogie zesilovače a reproboxy. Během jeho tvorby používal Mark IIC+, Mark IV, Dual a Triple Rectifiery, the Formula, Recto, TriAxis a Formula předzesilovače, Road King, Lonestar a 2:90 koncové zesilovače. Mark Snyder mu také postavil jeden vlastní předzesilovač nazvaný Nunya, kombinovaný s 2:100 koncovým zesilovačem. V současné době se vrátil k používání Mark IV a Mark IIC+ s Lonestary. Používá klasické 4x12 a 2x12 reproboxy, všechny s Celestion Vintage 30 reproduktory.\n\nJohn obecně nahrává velice přímou cestou (Kytara > Pedál volby > Zesilovač). Efekty jako pan, delay, phaser, atd. jsou obvykle přidány během úpravy. Používá Shure SM57 a Sennheiser MD421 mikrofony umístěné přímo na mřížku reproboxu asi 3cm od středu reproduktoru (běžně jsou dva mikrofony umístěny na různých reproduktorech). Jsou zkombinovány do jednoho kanálu bez komprese.\n\nPetrucci je známý pro komplexnost jeho pódiové výbavy. Mimo Mesa/Boogie zesilovačů používá spoustu komponentů od TC Electronics a Digital Music Corp, harmonizér Eventide, rackový wah Dunlop Crybaby a další. Také používá vlastní nožní přepínač. John má dvě naprosto oddělené cesty – jednu pro čistý tón, druhou pro zkreslený. 4x12 reproboxy používá na zkreslený signál, 2x12 na čistý.\n\n\n\n\n\n\n\n"}
{"id": "77539", "url": "https://cs.wikipedia.org/wiki?curid=77539", "title": "Dušanbe", "text": "Dušanbe\n\nDušanbe (: ) je hlavním městem Tádžikistánu. V roce 2008 zde žilo 679 400 obyvatel.\n\nDušanbe leží v Gissarském údolí na úpatí Pamíru. Městem protéká řeka Varzob. Průměrná nadmořská výška města činí 850 m, nejnižší bod leží ve výšce 790 m, nejvyšší 881 m. Průměrná teplota se v lednu pohybuje okolo -13 °C, v červenci okolo 23 °C. V lednu průměrně spadne 30 mm srážek, v červenci nespadnou srážky žádné.\n\nV 7. století byla na místě dnešního města postavena osada Ďušambe, neměla však větší význam, ovládali ji Arabové vyznávající islám. Od 9. století byla osada postupně součástí říší Sámánovců, Karachánovců a Chorezmu. Ve 13. století se zde objevili Mongolové, ve 14. a 15. století bylo Ďušambe součástí říše Timúrovců, od 16. století se ocitalo v držení bucharského chanátu. Značné ztráty na kulturních místech, památkách a obytných částech město utrpělo v bojích, které začaly v roce 1920, kdy byl svržen emír. Když v roce 1923 skončila občanská válka, chopili se moci sověti a zahájili výstavbu města na místě původních tří osad, z nichž největší bylo Dušambe. O rok později získalo roli centra Tádžické autonomní republiky a v roce 1929 status hlavního města Tádžické SSR. Další rozvoj města umožnila Transkavkazská železnice, která sem byla v té době zavedena. V roce 1948 došlo k založení univerzity a v roce 1951 Tádžická akademie věd. 9. září 1991 byla vyhlášena nezávislá Republika Tádžikistán s hlavním městem Dušanbe.\n\nDušanbe je moderní město. S výjimkou své centrální části jsou budovy ve městě převážně nízké, v oblasti totiž hrozí zemětřesení. Hlavní třída nese název Prospekt Rudaki a spojuje nádraží v jižní a severní části města. Ve městě převažují široké rovné ulice, které lemují aleje stromů. Mezi nejzajímavější místa patří hlavní mešita, vedle níž stojí synagoga postavená v 19. století, pravoslavný kostel a opera, k dalším pamětihodnostem patří ostatní mešity, ruiny citadely, dvě islámské školy nazývané medresy, karavanseraj. V blízkosti hotelu Tádžikistán stojí budova Kučai Ismoili Somoni, ve které sídlí etnografické muzeum.\n\nDnešní jméno města vzniklo velmi jednoduše, prostě se upravil původní název vesnice, která stála na území dnešního města, která se jmenovala Ďiušambe. V letech 1929-1961 se město jmenovalo \"Stalinabad\" (česky: Stalinovo město). Od roku 1961 nese město tedy upravený název původní osady, změna proběhla v souladu se soudobou tádžickou výslovností, část Ďiuš se změnila na Duš, což znamená v tádžičtině pondělí.\n\n"}
{"id": "77543", "url": "https://cs.wikipedia.org/wiki?curid=77543", "title": "François Mitterrand", "text": "François Mitterrand\n\nFrançois Maurice Marie Mitterrand (26. října 1916 – 8. ledna 1996 Paříž) byl francouzský levicový politik a státník. V roce 1981 se stal francouzským prezidentem a v této funkci působil až do roku 1995. Významně se podílel na pádu socialismu ve Střední a Východní Evropě.\n\nFrançois Mitterrand se narodil 26. října 1916 v Jarnacu v západní Francii v katolické rodině jako pátý z osmi dětí. Studoval na náboženské škole, posléze na právnické a filozofické fakultě Pařížské univerzity. Po studiích pracoval jako novinář. Za druhé světové války bojoval jako voják proti invazi Francie nacistickým Německem a v roce 1940 byl raněn a zajat u Verdunu. V roce 1941 se mu po dvou neúspěšných pokusech podařilo uprchnout z německého zajetí a dostat se na jih Francie pod správu vichistické vlády. Vzdor tomu, že byl hledán hledán Němci jakožto uprchlík, v lednu 1942 se mu podařilo získat funkci smluvního zaměstnance ve vichistické vládě, nejprve v \"Legii bojovníků a dobrovolníků národní revoluce,\" a od června téhož roku v \"Odboru pro roztřídění válečných vězňů\", kde využije své funkce, aby vyrobil falešné dokumenty pro uprchlíky z německých válečných táborů. V téže době, v červnu 1942, se přidal k hnutí odporu na jihu Francie (jeho krycí jméno bylo Morland) a v té době začal spolupracovat s generálem de Gaullem, se kterým bude o čtvrtstoletí později soupeřit o politickou moc. Účastnil se také v Paříži hnutí odporu a po skončení války se podílel na osvobozování vězňů v koncentračním táboře Dachau. V šedesátých letech a na začátku let sedmdesátých se mu podařilo sjednotit do té doby roztříštěnou francouzskou levici, v roce 1971 proběhl sjednocovací sjezd Francouzské socialistické strany (PS). Tato skutečnost ho vynesla o deset let později do nejvyšší státní funkce. Poprvé se prezidentského klání zúčastnil už v roce 1965, byl však poražen Charlesem de Gaullem, podruhé (opět neúspěšně) v roce 1974. Prezidentských voleb v roce 1969 se nezúčastnil. Francouzským prezidentem byl zvolen dvakrát, poprvé v roce 1981, kdy v druhém kole porazil stávajícího prezidenta Giscarda d'Estaing, a stal se tak prvním socialistickým prezidentem Francie od vzniku Páté republiky. Podruhé byl zvolen v roce 1988, kdy v druhém kole porazil kandidáta pravice Jacquese Chiraca. Dohromady tedy strávil v prezidentském úřadě 14 let, což je nejdelší období v dějinách francouzské Páté republiky. \n\nMitterand o svém působení pod vládou ve Vichy dlouhá léta mlčel a vše teprve přiznal až v roce 1994 v knize rozhovorů s novinářem Pierrem Péanem \"Francouzské mládí\". \n\nDne 15. října 1959 došlo k pokusu o atentát; pachatelé měli být odpůrci dekolonizace Alžírska. Několik dní po atentátu se na policii dostavil představitel poujadismu Robert Pesquet a prohlásil, že Mitterand byl o atentátu předem zpraven a že využil situace, aby si tak obnovil svou klesající popularitu.\n\nBěhem svého politického působení po volbách v roce 1981 přišel s programem znárodňování, které bylo typické pro východní blok. Byl přesvědčen, že tento krok lidem naplní kapsy a podpoří ekonomiku. Snížil důchodový věk na 60 let a zvedl plošně minimální mzdu o 10 procent. \n\nMitterand navštívil Československo třikrát. Poprvé se tak uskutečnilo na podzim roku 1967 a byl přijat prezidentem Novotným, ten ho přivítal slovy: \"Vidím ve vás budoucího prezidenta\". Další návštěva se uskutečnila 8. prosince 1988 Mitterrand přijel navštívit Československou republiku, čímž se stal vůbec prvním francouzským prezidentem, který tak učinil od jejího založení v roce 1918. Další podstatný aspekt této návštěvy byl ten, že kromě oficiálních ceremoniích a jednání s komunistickými státníky se prezident Mitterrand 9. prosince setkal s představiteli českého disentu a signatáři charty 77. Byli to Václav Havel, Rudolf Battěk, Jiří Dienstbier starší, Miloš Hájek, Ladislav Lis, Václav Malý, Karel Srp a Petr Uhl. Tato takzvaná snídaně s Mitterrandem se odehrála v jídelně Buquoyského paláce. Později se Mitterrand obdobně ještě setkal s ruským disidentem Andrejem Sacharovem a polským disidentem Lechem Wałęsou.\nV prosinci 1989 navštívil Kyjev a východní Berlín. Potřetí navštívil Prahu 15. září 1991, aby zopakoval svou proslavenou snídani s disidenty. Tentokrát byla však ve formě oběda a českoslovenští účastníci už byli významnými politiky - Havel prezidentem, Battek předsedou Sněmovny lidu FS, Dienstbier místopředsedou vlády a ministrem zahraničí, Lis předsedou výboru Sněmovny národů FS, Uhl ústředním ředitelem ČTK, Uhl ředitelem odboru ministerstva kultury, Malý administrátorem kostela sv. Gabriela. Nově přibyli předseda FS Alexander Dubček, dále předseda Čs. helsinského výboru a poradce předsedy FS Jiří Hájek. Při této návštěvě prezident otevřel zrenovovaný Francouzský institut ve Štěpánské ulici.\n\nV květnu 1990 přijal čestné členství, které mu udělilo Masarykovo demokratické hnutí.\n\nV dubnu 1995 vydal knihu \"Dvouhlasá paměť\", kde se snažil zanechat svůj duchovní odkaz a zároveň přemítal nad blížící se smrtí.\n\nOd 90. let trpěl rakovinou prostaty. Zemřel 8. ledna 1996 a to 8 měsíců po skončení svého prezidentství. Na sklonku jeho života se veřejnost dozvěděla nejen jeho spornou činnost za války, ale i existenci nemanželské dcery.\n\nV pondělí 13. července 2015 odhalila v Praze Jazzová sekce bustu Françoise Mitterranda. Předseda Sekce Karel Srp k tomu získal souhlas tehdejšího francouzského předsedy vlády Manuela Vallse. Záštitu převzal prezident republiky Miloš Zeman. Autorem busty je akademický sochař Jan Zelenka, který žije téměř 30 let v Paříži. Busta bude první v bývalé východní Evropě, a kromě Francie, pravděpodobně i ve světě.\n\n\n\n"}
{"id": "77549", "url": "https://cs.wikipedia.org/wiki?curid=77549", "title": "Josef Hubáček", "text": "Josef Hubáček\n\nJosef Hubáček (17. října 1909 Kdyně – 9. dubna 1988 tamtéž) byl český letec, člen legendární akrobatické trojice Novák, Široký, Hubáček – mistrů světa v letecké akrobacii v předválečných letech.\n\nVyučil se strojním zámečníkem v přádelně ve Kdyni, kde pracoval jeden rok po vyučení jako tovaryš, ale létání u něj nakonec stejně zvítězilo. 1. října 1928 byl jako osmnáctiletý přijat na vlastní žádost do Vojenské školy leteckého dorostu – oddílu pilotů v Prostějově a vycvičen jako pilot. K prvnímu sólovému letu se dostal v květnu 1929.\n\nPo absolvování školy byl 1. října 1930 přidělen k 1. leteckému pluku TGM – 32. letce v Chebu jako stíhací pilot v hodnosti svobodníka. Zde noví piloti nacvičovali akrobacii ve skupině, nálety na pozemní cíle, orientační lety, přelety, navigaci a další prvky výuky u bojové jednotky. K tomu patřily ještě obvyklé služby jako stráže, výcvik nováčků a další vojenské povinnosti. Velitelem chebského letiště byl mjr. Hamšík, šéfpilotem a šéfinstruktorem rtm. František Novák. Tehdy si Josef určitě nemyslel, že se později s Novákem stanou dobrými přáteli.\n\nV roce 1931 prošel i výcvikem ve střelbě v Malackách na Slovensku. Mimo bombardování cílů cvičil Josef a jeho kamarádi i střelbu na rukáv a letecké souboje. V této době opět prokázal své kvality a byl hodnocen velice kladně.\n\nDne 1. října 1933 byl přemístěn ke cvičné letce Leteckého pluku 1 v Praze, kde vykonával službu pilota a učitele létání. Poté byl zařazen do kurzu létání podle přístrojů a létání v noci a současně přidělen ke 43. stíhací letce u Leteckého pluku 1 v Praze. Od dubna do září 1935 vykonával službu u Výzkumného technického leteckého ústavu v Letňanech.\n\nV roce 1932 pořádal aeroklub v Praze letecký den a Novák se ho chtěl také zúčastnit. Kromě své sólové akrobacie připravoval i skupinu pro akrobacii skupinovou, ale v té době mělo chebské letiště pouze tři instruktory a pro představení bylo potřeba pěti lidí. Dva piloti byli tedy vybráni přímo ze stíhací perutě, ti nejlepší skupináři – Josef Hubáček a Ota Hess.\nPrvní akrobatické vystoupení, kterého se Josef Hubáček zúčastnil, mělo velký úspěch. Za vynikající výkon v Praze byla skupina oceněna pochvalou. Letecký den v Praze byla však jen první vlaštovka, skupina skutečně vynikla až po armádním leteckém dnu v roce 1933, ten jí otevřel dveře do akrobatického světa.\n\nJosef Hubáček byl v roce 1933 přeložen ke cvičné letce do Prahy, Novák a Široký s celou leteckou školou do Prostějova. Po Novákových úspěších v roce 1935 byl v témže roce společně se Širokým převelen do Prahy, aby mohli naše letectví ještě lépe reprezentovat (cvičit akrobaty). A tak se dostává slavná trojka v tomto roce opět dohromady. Kromě mnoha závodů v republice se zúčastnili závodů v r. 1935 v Rumunsku, v roce 1936 Olympiády v Berlíně a předvádění letecké akrobacie v Sovětském svazu, v r. 1937 mezinárodních leteckých závodů v Curychu.\n\nDo Sovětského svazu letěli piloti na pozvání jejich velitele letectva, generála Alksnitze, v roce 1936. Předváděli vysokou akrobacii a školili v ní sovětské letce. Akrobacii předváděli postupně na několika nejvýznamnějších letištích a českému letectví udělali skutečně vynikající reklamu. Dokonce ještě v roce 1956 se objevil v novinách článek jistého vynikajícího sovětského válečného pilota, že ho k letectví vlastně přivedli čeští akrobati, které měl možnost vidět v roce 1936.\n\nNa závody do Curychu v roce 1937 přiletěla československá skupina - Novák, Široký, Hubáček a další letci. České letectví tehdy nebylo příliš známé, vítězství se jasně očekávalo od některé z leteckých velmocí, Německa, Anglie, Francie a především Itálie. Avšak úspěchu Češi dosáhli už v sólové akrobacii, Novák se umístil druhý, Široký třetí a Hubáček čtvrtý. Nejdůležitější disciplína, skupinová akrobacie, přišla až na úplný konec závodů. České trio předvedlo vynikající výkon, se kterým se ostatní piloti nemohli srovnávat, a právem obsadilo první místo. Vítězství Čechoslováků vzbudilo značné překvapení a na české letce se začalo pohlížet jako na nebezpečnou konkurenci. Jenže časy se zhoršovaly, jak je zřejmé z následujících historických událostí, a proto byl tento první velký mezinárodní úspěch vlastně také poslední.\nV té době však měli tito akrobati na kontě více mezinárodních úspěchů, například již zmiňované závody v Rumunsku, kde obsadili první místo, avšak až do závodů v Curychu se utkávali jen s místní konkurencí (Poláci, Maďaři…).\n\nPoslední závody, kterých se Josef Hubáček zúčastnil, se konaly v r. 1937 v Praze. Zde konečně získal 1. místo za sólovou akrobacii a zároveň znamenalo vrchol sportovní kariéry.\n\nV květnu přišla první mobilizace, Josef ale povolán nebyl. Armáda si své nejlepší šetřila pro chvíle největší nouze. Všichni letci se začali připravovat na boj, avšak zanedlouho přišel Mnichovský diktát a naděje i odhodlání národa se zhroutily. Josef Hubáček zažil velkou potupu, když po přijetí Mnichovského diktátu musel létat s osmi leteckými atašé, kteří dohlíželi na plnění a oboustranné dodržování „smlouvy“ podél hranic a přihlížet oklešťování vlasti.\nJosef Hubáček byl demobilizován a opět se vrátil k aeroliniím. Zde létal až do německé okupace 15. března 1939. V květnu byl již napevno domluvený s Novákem a Širokým, s nimiž opět navázal kontakt hned po okupaci, že odejdou do zahraničí. Novák měl přímé spojení se svazem letců, který tyto odchody organizoval.\n\nDo Polska se podařilo Josefu Hubáčkovi přejít až na třetí pokus – 17. července 1939.\nZ 15 lidí to zvládli jen dva – Josef Hubáček a Raymund Půda. Ráno se vydali vlakem do Krakova, kde bylo velké shromaždiště československých vojáků. V Krakově se ihned obrátili na čs. konzulát, který se jim postaral o ubytování. Na místě se také setkali s Novákem a Langrem. Postupně přicházeli další vojáci a v Krakově už nebylo místo. Rozhodli se proto ubytovat je v Malých Bronovicích, táboře nedaleko Krakova. Důstojníci byli ubytováni přímo v Krakově. V Bronovicích zůstali přibližně 3 týdny. Tam se Josef Hubáček setkal s Flekalem, dalším pilotem, se kterým létal v předváděcí skupině s Novákem. Po dlouhém čekání nastal konečně odjezd do Gdyně a odtud lodí do Francie. V dalších dnech připluli do Francie další Hubáčkovi kamarádi – Rajchrt, Zima, Rehka. O vojáky se staralo čs. velvyslanectví.\n\nZačal nábor do Cizinecké legie. Věděli, že přihláška je jen dočasná, avšak nikomu se nechtělo odjet do Afriky. Josef Hubáček se několikrát s kamarády podpisu vyhnul, ale jak se zvyšoval počet těch, kteří podepsali, byl nucen podepsat také. Mezi vojáky, velvyslanectvím a Francouzi se zvyšovalo napětí. Piloti byli dokonce vydíráni, že pokud nevstoupí do legie, budou transportováni na německé hranice. Všichni „odvedenci“ museli projít množstvím prohlídek a testů, než odjedou do Afriky. Odjezd byl již na spadnutí, když přišel zákaz transportů, protože propukla válka. Stíhači byli poté odesláni do Chartres, kde začalo jejich přecvičování a stali se součástí francouzského letectva. Do Chartres dorazil i František Novák, který se ujal velení čs. letců, poddůstojníkům velel rotmistr Josef Hubáček. Piloti se učili létat na francouzských strojích Morane Saulnier a amerických Curtiss.\nDne 1. prosince 1939 byl Josef Hubáček přidělen k francouzské bojové letce 3/3. stíhacího pluku, 6 letce na letiště Ochey u Toul jako stíhací pilot. Odtud vykonávali letci bojové lety na území Sárska a pro značné ztráty byl pluk přemístěn do Beavais. V prvních dnech německé invaze do Belgie a Holandska byli znovu přesunuti na belgické hranice a podnikali bojové lety (doprovod bombardérů) na území Belgie, kde byl Josef Hubáček sestřelen a zraněn.\n\nPři jednom letu se Josef Hubáček dostal do souboje, během kterého sestřelil německý bombardér Dornier Do 17. Potom se obrátil a vydal se hledat svoji skupinu. V dálce viděl letadla, která považoval za francouzská. Čekalo ho velice nemilé překvapení, když se najednou ocitl uprostřed skupiny deseti německých letounů. Snažil se jít na přistání, ale zapletl se do ostnatých drátů, letadlo se začalo převracet a lámat a najednou bylo ticho. Neviděl, necítil bolest. Myslel si, že už je konec, když začal opět rozeznávat přístroje před sebou. Rozepnul pásy a vypadl po hlavě z letadla. Když se zvedl, zjistil, že mu z paže teče krev, ale bolest necítil. Rozhlížel se, kde je, ale najednou kolem něj opět začaly svištět kulky. Z křižovatky napravo po něm stříleli Němci, vlevo stáli Francouzi. Zanedlouho se objevila francouzská hlídka, která ho ošetřila a vzala si jeho legitimaci, bohužel i se všemi penězi. Voják se nevracel, když najednou zazněl povel k ústupu. Všichni začali utíkat, Josef, svlečený do půl těla, také. Na jakémsi shromaždišti se Josef dostal do sanitky, která jela dál na západ. Dorazili do malého městečka na severu Francie, kde Josefa vyšetřili a znovu ošetřili. Měl prostřelenou ruku, z rány mu koukala kulka, ale doktor řekl, že tam žádná není, a tak musel čekat ještě další dva dny, než mu v Bretani, kam odjel druhý den, kulku vyoperovali. Tam si opět po dlouhé době užil trochu klidu. Čas si krátil debatami, co bude dál, jací jsou Angličané apod. S francouzštinou neměl problém, už v Chantré dělal ostatním Čechoslovákům tlumočníka, jelikož francouzsky a německy uměl ze svých dřívějších dopravních letů. Léčil se v nemocnici v Dináre a po obsazení Francie Němci odjel posledním vlakem do Bordeaux. Československou jednotku zde již nezastihl, odjel do Bajonne a poté z přístavu St. Jean de Luce společně s polskými vojáky a uprchlíky 27. července 1940 do Velké Británie.\n\nJosef Hubáček se stále snažil navázat kontakt s manželkou. Využíval své kontakty ve Švýcarsku a v Curychu k posílání dopisů, ale odpověď nepřicházela. Všechny dopisy však zadržovala francouzská tajná služba. V dubnu 1940 přišla zpráva o uznání naší armády. Zároveň však přišla smutná zpráva o Novákově úmrtí, a tak společně s přáteli vyrazil do Paříže rozloučit se s velkým přítelem. Ani na pohřbu však neměli klid, záhy přišla zpráva o německém vpádu do Belgie a letci museli znovu do boje. Následovalo několik pozorovacích letů a poté byli všichni přesunuti na letiště poblíž belgické hranice, kde se snažili brzdit německý postup. Zanedlouho ho zastihla zpráva o kapitulaci Francie a on věděl, že je čas opět zmizet.\n\nOd jednoho z přátel, kterého v Bretani potkal, si vypůjčil 1000 franků, koupil si kufřík a některé nejnutnější věci a vydal se na nejbližší transport. Vlak mířil do Bordeaux, avšak zastavil v La Rochele a dál nepokračoval. Všichni z transportu, včetně Josefa, byli ubytováni v klášteře. Josef nedokázal nečinně sedět a čekat, a tak si v noci sbalil věci a šel stopovat. Nikdo mu nezastavoval, tak se procházel po La Rochel, když potkal svého bývalého velitele z Chantré. Ten mu zařídil místo v autobuse, který vezl důstojníky do Bordeaux, a druhý den již byl na místě. V Bordeaux byla umístěna výcviková základna pro československé piloty, ale když tam Josef Hubáček dorazil, zjistil, že letci byli již před dvěma dny přesunuti do Anglie. Josef Hubáček se vydal do Bordeaux hledat nějaký jiný způsob transportu. Chtěl se dostat na vlak ke španělským hranicím a tam nějak přejít. Jenže vlaky žádné nejezdily. Potuloval se po Bordeaux, všude bylo plno aut. V jednou seděl muž, žena a dítě. Požádal je, aby ho odvezli na jih Francie, dal jim svých tisíc franků a oni mu vyhověli. Měli sice namířeno jinam, avšak kvůli Josefovi udělali velkou zajížďku a odvezli jej až do Bajou. V Bajou znovu zapracovala štěstěna, když potkal starého známého telegrafistu z velvyslanectví, muže jménem Barva. Ten zde pracoval s důstojníky z našeho velvyslanectví a podílel se na převážení vojáků do Anglie. Přes některé potíže se Josefovi konečně podařilo dostat se na loď plující do Anglie a po čtyřech dnech v Bajou se na palubě mohl konečně vyspat. Spal 24 hodin a další den ho již přivítala Velká Británie. Byl odeslán k čs. letecké skupině v Anglii v táboře u Gloucesteru.\n\nV polovině července 1940 se v Duxfordu u Cambridge začala formovat 310. československá stíhací peruť. Velitelem 310. stíhací perutě se stal mjr. Alexander Hess, starší bratr Oty Hesse, velkého Josefova kamaráda, který zemřel při havárii v roce 1934. Major Hess byl Josefovým velitelem v letech 1933 - 1934, dobře ho tedy znal, a proto si ho, společně s dalšími zkušenými stíhači, vybral jako základ nové jednotky. Operační základnou se stalo letiště Duxford u Cambridge, kam také letci po několika dnech odjeli. Dostali britské uniformy, hodnost seržant a začali se přecvičovat na nové letouny. Všichni byli zkušení, a proto jim to nečinilo problémy. Výcvik vedl mladý důstojník Boulton, který hned po prvním letu Josefovi Hubáčkovi řekl, aby výcvik vedl sám. Za několik dní dostali bojová letadla Hawker Hurricane a začali na nich cvičit. Největším problémem byla angličtina, kterou nikdo z nich neuměl a proto se ji učili, kde to jen šlo. Velitel letky Josefa Hubáčka byl F/Lt. Jefferies, nadšený příznivec letecké akrobacie. Když se dozvěděl, že Josef dělal akrobacii, často za ním potom chodil a létali spolu. Po čase přibrali i Raymunda Půdu a nakonec při všech oficiálních událostech předváděli skupinovou akrobacii.\n\nVýcvik čs. pilotů byl zakončen střelbami na pozemní cíle – do moře. 12. srpna 1940 se 310. stíhací peruť stala bojovou. Právě včas, německé bombardéry již začaly útočit na britská města. Blížila se bitva o Británii. 310. stíhací peruť začala dostávat nové úkoly, mezi něž patřily noční starty proti bombardérům nebo ochrana lodních konvojů.\n\nV prvních dnech sestřelila 310. stíhací peruť 3 německá letadla, do konce září jí na konto přibylo dalších třicet. Dne 15. září 1940 se 310. stíhací peruť podílela na nejtěžší a nejkrvavější letecké operaci bitvy, při níž nepřítel nasadil 170 bombardérů typu Dornier 17 a značný počet stíhaček. Za tohoto vypjatého souboje, kdy se letcům podařilo zadržet silnou nepřátelskou formaci před Londýnem, sestřelil rtm. Hubáček Messerschmittů Bf 110, jeho Hurricane byl zasažen a Hubáček zraněn. Podle dostupných pramenů byl Hubáček sestřelen německým stíhacím esem Adolfem Gallandem. Raněný stroj opustil a zachránil se padákem. Při zásahu utrpěl průstřel hrudníku a pohmoždění nohy. Během jednoho letu byl Josef po druhé sestřelen. Probral se v domku, vedle něj seděl lékař. V nemocnici mu vytahali střepiny z nohy a za několik dní byl zpět u své perutě. Po krátkém léčení byl přeložen ke kurýrní letce č. 24 na letišti Hendon a v listopadu 1941 se opět vrátil ke své 310. squadroně RAF, u které sloužil až do 15. března 1941.\nV prosinci 1940 byl Josef Hubáček za zásluhy ve Francii a Velké Británii povýšen na poručíka československé a zároveň britské armády.\n\nOd 15. dubna do konce května 1941 byl zařazen jako instruktor československé letecké základně ve Wilmslow, kde vyučoval bojovou taktiku československé piloty. Poté absolvoval přeškolovací kurz na dvoumotorová letadla na letišti v Cinrencestru a po jeho absolvování byl přidělen jako zalétávací pilot k 10. vojenské továrně na opravy letadel.\n\nNejprve zalétával nová letadla, pak na podzim přijal možnost přelétávat letadla z Kanady do Anglie v tzv. Atlantic Ferry Commando, kde nalétal tisíce kilometrů. Byl prvním československým letcem, který přeletěl Atlantský oceán (5. dubna 1942) i když jako druhý pilot na Catalině. Vykonal také nejvíce přeletů přes oceán (6) z čs. pilotů a jako jediný přeletěl Atlantik na Liberátoru. Kanada byla pro ně novou zemí a hned na začátku jej čekala celá řada školení, která byla všechna zakončena zkouškou. Byl přidělen k leteckému útvaru, který zajišťoval přelety letadel z Kanady do Anglie z letiště Dorval u Montrealu, jako pilot létal z Kanady přes Labrador, Grónsko, Island, Newfoundland do Anglie na letiště Prestwick ve Skotsku. Létal s velkým množstvím typů strojů, materiálu a často i osob. I při této práci zažil velmi nebezpečné situace, které hrozily skončit tragédií, problémy s navigací, defekty zařízení a mnoho dalšího. Přes všechno vyvázl bez zranění.\n\nZ Kanady byl odvolán na žádost českého inspektorátu. Po návratu byl přidělen k anglické 24. přepravní peruti v Londýně na letišti Hendon. První úkol, kterého se Josef zhostil, bylo zásobování Malty. Ta byla obklíčena ze všech stran a námořní konvoje měly velké ztráty. Startovalo se z letiště na Gibraltaru vždy v podvečer. Přes noc se letělo přes Afriku a poté přistávalo na Maltě. Vojska Osy bombardovala Maltu ve dne v noci, a proto museli často piloti čekat dlouho nad mořem než dostali signál k přistání. Celá akce trvala 16-20 hodin, potom krátký odpočinek a znovu do akce. Místa určení se střídala, proto vždy po několika letech odlétal do Anglie a prováděl lety na Island, do Irska, po Anglii. Po invazi spojenců do Afriky byla celá peruť zahrnuta pod velení Američanů a prováděla dopravu vojáků a materiálu. Později probíhalo totéž po vylodění na Sicílii a v Itálii. V rámci svých úkolů se Josef dostal i do Indie, Řecka, Maroka, na Cejlon a mnoho dalších míst. Často také přepravovali důležité osoby. Válka se chýlila ke konci a cesty Josefa Hubáčka i ostatních českých vojáků se opět začaly stáčet blíže k vlasti. Létal do Belgie a Holandska. V roce 1945 letěl na Krym, na Jaltskou konferenci. Těsně před koncem války letěl s velitelem letectva gen. Janouškem do koncentračního tábora Buchenwald, který byl krátce předtím osvobozen a gen. Janoušek zde měl své bratry. Zde čekalo Josefa velké překvapení, když se najednou z hloučku Čechů u brány ozvalo: „Není to Pepík Hubáčků?!“ Mezi vězni bylo i několik jeho kamarádů ze Kdyně. Ti se na cestě domů setkali ve vlaku s paní Hubáčkovou, která se také vracela z vězení, a tak se dozvěděla, že manžel žije, ještě dřív, než se vrátil do Československé republiky.\n\nNa závěr války se zúčastnil ještě několika letů do Postupimi a také vezl paní Churchillovou. Při té příležitosti byl představen ministerskému předsedovi.\n\nPo návratu do vlasti dne 18. srpna 1945 jeho a ostatní čs. vojáky čekalo bouřlivé přivítání a oslavování jejich hrdinství, které napomohlo znovuobnovení národní svobody. Byl přidělen k vojenské dopravní letce jako pilot na ruzyňské letiště, později velitel letky a od 1. prosince 1945 jak operační důstojník. Byl povýšen ze štábního rotmistra na kapitána. Protože Josef Hubáček byl od r. 1938 záložníkem a po válce se rozhodl zůstat ve vojenské službě, vyhovělo MNO jeho žádosti a byl přijat jako důstojník z povolání. V roce 1946 povýšen na štábního kapitána a v r. 1947 na majora letectva.\n\nAvšak to byla jen poválečná euforie, to skutečné „poděkování“ mělo teprve přijít. Po změnách, provedených u ČSA byl požádán, aby ukončil vojenskou kariéru a vstoupil do ČSA jako vedoucí létajícího personálu. Po únorových událostech byl jmenován vedoucím operačního oddělení až do 4. března 1950, kdy byl dán do zajišťovací vazby v souvislostí s havárií letadla ČSA u Rýmařova. Ze zajišťovací vazby v Ostravě byl propuštěn a osvobozen 1. dubna 1950. Do zastávané funkce se nevrátil a nastoupil do pobočného závod ČSA - Svitletu v Gottwaldově. Zde pracoval až do 17. října 1950, kdy byl propuštěn při hromadném propuštění zahraničních vojáků. Byl mu jako politicky nespolehlivé osobě zakázán pobyt na území Prahy a musel rovněž opustit služební byl na ruzyňském letišti a vrátil se do bytu po rodičích v rodné Kdyni. Ve Kdyni pracoval jako závozník u lesů, až do zranění, které mu znemožnilo toto povolání dále vykonávat. Potom pracoval až do důchodu jako vedoucí účetní na MNV Kdyně. S manželkou měl jediného syna Michaela (* 17. dubna 1948), který dnes žije ve Kdyni.\n\nV roce 1969 ho navštívila skupina leteckých nadšenců z Klatov s prosbou o pomoc při obnovení činnosti Pošumavského aeroklubu v Klatovech, jehož činnost byla přerušena v roce 1948 na pokyn ÚV KSČ. Nakonec ho přesvědčili, aby se stal předsedou Pošumavského aeroklubu v Klatovech, a v této funkci setrval prakticky až do konce svého života.\n\nPlukovník Josef Hubáček zemřel po dlouhotrvajících srdečních obtížích 9. dubna 1988. Zemřel muž, který bojoval po boku vojáků, jejichž jména jsou významná po celém světě a kteří byli jeho přáteli, gen. Liška, gen. Fajtl, Douglas Bader a další. Historie novodobého Československa nepřinesla těmto hrdinům nic dobrého a v současnosti, kdy konečně z úst lidí zaznívá omluva za zločiny, které na nich režim spáchal, ji pan Hubáček již nemůže slyšet. Dnes starší obyvatelé Kdyně vědí, že pan Hubáček byl vlastenec, vynikající vzor vojenského letce a učitele, bojovník za vlast, člověk, který budoval nové československé dopravní letectvo. Byl leteckou legendou, kterou uznával celý svět – pro mladší je mnohdy jen jméno.\n\n\nPlukovník Josef Hubáček byl a nadále zůstává legendou pro generace letců od dob první republiky až do dnešních dnů.\n\nJiž v době před druhou světovou válkou patřil díky svému talentu, píli, houževnatosti a lásce k létání mezi generaci leteckých učitelů, kteří nejen reprezentovali mistrovství československých letců, ale zásadním způsobem přispěli k výchově těch, kteří v průběhu druhé světové války v řadách RAF bojovali.\nByl ryzím vlastencem a vzorem vojáka – důstojníka, plnícího vzorně povinnosti vyplývající z přísahy – viz ocenění jeho vykonaných činů řadou vyznamenání. Svými činy a vystupováním je i pro současnou generaci mladých příslušníků armády a letectva zvlášť vzorem, hodným k následování. V neposlední řadě je třeba připomenout jeho jednoznačný podíl na rozvoji a řízení civilní letecké dopravy po skončení druhé světové války v rámci Československých aerolinií, kde uplatnil své praktické zkušenosti z výkonu funkce dopravního pilota před válkou i v průběhu války.\n\nByl jedním z mála pilotů, kterým byla svěřena odpovědnost za leteckou přepravu představitelů Velké Británie na místa jednání v době války.\n\n"}
{"id": "77552", "url": "https://cs.wikipedia.org/wiki?curid=77552", "title": "Kolovník zašpičatělý", "text": "Kolovník zašpičatělý\n\nKolovník zašpičatělý (\"Cola acuminata\"), česky též kola zašpičatělá, je strom z čeledi slézovitých (\"Malvaceae\"), kde je zařazen v podčeledi lejnicových (\"Sterculioideae\"). Roste převážně v západní Africe. Kolovník obsahuje přes 50 druhů, nejvýznamnější jsou kolovník zašpičatělý a kolovník lesklý, které se pěstují pro kolová semena, která jsou dodnes vysoce ceněna.\n\nKolová semena jsou na některých územích Afriky používána jako místní platidlo. Muslimové považují kolová semínka za posvátná. Kolovník pochází ze střední a západní Afriky, kde roste v deštných pralesích. Pěstuje se v Nigérii, Súdánu, Americe a dále se jeho pěstování rozšířilo do Mexika a Brazílie. Vyskytuje se i v Asii a jižních tropických oblastech Indie.\n\nKolovník zašpičatělý je strom, který měří 15 až 20 m. Připomíná vzhledem kaštan koňský. Má oválné, kožovité, 20 cm dlouhé a 7 cm široké listy. Čepel listů je kadeřavá, řapík má přibližně 4 cm. Květy jsou jedno- nebo oboupohlavné. Kvetou bíle, jsou seskupené do hroznů, které vyrůstají na starších větvích. Samičí květy jsou o něco málo větší než květy samčí. Plody kolovníku jsou podlouhlé (20–22 cm dlouhé) měchýřky. Zralé jsou nahnědlé. Mladé měchýřky jsou složené do kulovitého útvaru. Bývá jich 5. Každý obsahuje 5–13 semen. Osemení je bílé a má sladkokyselou chuť. Vnitřek obsahuje zárodek s 3–5 načervenalými dělohami, které jsou nahořklé.\n\nSemena obsahují převážně škrob, dále v menším množství theobromin, kofein, třísloviny, silice a barvivo kolová červeň. Vysoký obsah škrobu a povzbuzujícího kofeinu je příčinou, že kolovníková semena jsou vyhledávána domorodci. Semeno se suší na slunci, až z něj zbude jen tvrdý kolový oříšek, který domorodci krájejí na kolečka. Nejprve má nahořklou a později nasládlou chuť. Tiší také žízeň.\n\nPoprvé byla semena koly použita v 19. století. Tehdy americký lékárník John Pemberton uvedl na trh nápoj obsahující víno a výtažky z kokainovníku pravého a kolovníku lesklého. Při prohibici ve 30. letech 20. století bylo víno nahrazeno sodou a nápoj nazván Coca-Cola. Avšak i prodej tohoto nápoje byl zakázán, neboť se u něj prokázaly narkotické účinky kokainu. V dnešní době Coca-Cola už neobsahuje ani výtažky z koky. V roce 1935 pak německá čokoládovna Hildebrand uvedla na trh energetickou čokoládu Scho-ka-kola, v níž byl jednou z hlavních složek výtažek z kolového oříšku. Tato čokoláda se vyrábí dodnes. Dnes se kolovník používá hlavně ve farmaceutickém průmyslu pro výrobu povzbuzujících preparátů (kolové víno, kolové tabletky). V potravinářském průmyslu se používají při výrobě osvěžujících nápojů a některých energetických čokolád. Mezi černými domorodci v severní Africe je zvyk žvýkání kolových oříšků značně rozšířen.\n\n\n \n"}
{"id": "77556", "url": "https://cs.wikipedia.org/wiki?curid=77556", "title": "Helmut Kohl", "text": "Helmut Kohl\n\nHelmut Josef Michael Kohl (3. dubna 1930 Ludwigshafen – 16. června 2017 Ludwigshafen) byl německý konzervativní politik, státník, dlouholetý předseda Křesťanskodemokratické unie (CDU). V letech 1969–1976 byl předsedou zemské vlády spolkové země Porýní-Falc. Od 1. října 1982 do 3. října 1990 byl kancléřem Západního Německa. Od 3. října 1990 do 27. října 1998 byl kancléřem sjednoceného Německa. Zasloužil se o rozvoj Spolkové republiky Německo a rozhodujícím způsobem o znovusjednocení Německa. Ve své vlasti je nazýván „kancléřem německého sjednocení“ (\"Kanzler der deutschen Einheit\").\n\nZa své zásluhy o posílení evropské integrace mj. v souvislosti s uzavřením Maastrichtské smlouvy byl Kohl 11. prosince 1998 radou evropských prezidentů a předsedů vlád jmenován druhým čestným občanem Evropské unie po Francouzi Jeanu Monnetovi. \n\nKohl se narodil jako třetí dítě v konzervativní katolické rodině úředníka. Jeho starší bratr padl jako velmi mladý voják v posledních týdnech druhé světové války. Helmut Kohl byl ve svých 15 letech také odveden do pomocných jednotek, avšak do boje již nasazen nebyl. Roku 1946 vstoupil do právě založené CDU a po maturitě roku 1950 studoval práva ve Frankfurtu nad Mohanem a od roku 1953 historii a politologii na univerzitě v Heidelbergu. Působil v mládežnické organizaci CDU \"Junge Union\". V roce 1958 se stal asistentem na Institutu Alfreda Webera na Univerzitě Johanna Wolfganga von Goethe ve Frankfurtu nad Mohanem. Roku 1958 zde také obhájil disertační práci o politickém vývoji Falcka po roce 1945 a začal pracovat v jedné slévárně v Ludwigshafenu. V roce 1959 se stal referentem u Svazu chemického průmyslu ve Frankfurtu nad Mohanem. \n\nHelmut Kohl byl dvakrát ženatý. V roce 1960 se poprvé oženil, a sice s cizojazyčnou korespondentkou Hannelore roz. Renner, se kterou se znal od roku 1949. Kohl po dlouhá léta demonstroval poklidný rodinný život. V 70. letech jezdili manželé s oběma syny každoročně na dovolenou do letoviska Sankt Gilgen na břehu jezera Wolfgangsee v rakouské spolkové zemi Salcbursko a bydleli vždy ve stejném domě.\n\nZ manželství s Hannelore měl Kohl dva syny, Waltera (* 1965) a Petera (* 1968). Walter Kohl je ženatý, má dvě děti a s rodinou žije v USA. Peter Kohl má od roku 2000 za manželku Elif roz. Sözen, pocházející z průmyslnické rodiny v tureckém Istanbulu, a žije se svou ženou a dvěma dětmi v Londýně.\n\nKohlova první manželka spáchala v roce 2001 kvůli těžké nemoci (mj. silná alergie vůči dennímu světlu) sebevraždu. Po smrti své ženy se Kohl se svými syny nepohodl. Synové se dozvěděli o  matčině odchodu ze života od Kohlovy důvěrnice a dlouholeté vedoucí jeho kanceláří Juliane Weberové.\n\nV únoru 2008 Kohl utrpěl po pádu traumatické poranění mozku. Od té doby mohl již jen ztěžka mluvit a pohyboval se pouze na vozíčku.\n\nDruhou manželkou Helmuta Kohla se stala o 34 let mladší Dr. Maike roz. Richter (promovaná ekonomka), která byla od roku 1994 jeho spolupracovnicí v kancléřském úřadu v Bonnu. Již od roku 2005 žili Kohl a Maike Richter spolu v Ludwigshafenu. Jejich svatba se konala krátce po Kohlově úrazu 8. května 2008 v rehabilitační klinice v Heidelbergu, kde se Kohl léčil. Svědky byli mediální podnikatel Leo Kirch a tehdejší šéfredaktor bulvárních novin \"Bild\" Kai Diekmann. Kohlovi synové Walter a Peter nebyli na druhou svatbu svého otce pozváni.\n\nHelmut Kohl zemřel ve věku 87 let dne 16. června 2017 ve svém domě v Ludwigshafenu-Oggersheimu.\n\nRoku 1960 byl Kohl zvolen do městské rady v Ludwigshafenu a roku 1963 jako poslanec do sněmu spolkové země Porýní-Falc. Jako předseda zemské CDU byl pak roku 1969 zvolen premiérem zemské vlády a místopředsedou spolkové CDU. V letech 1973-1998 byl předsedou spolkové CDU. Ve spolkových volbách 1976 získalo společenství CDU/CSU 48,6 % hlasů, vládu však sestavila koalice SPD a FDP, vedená Helmutem Schmidtem. Kohl odstoupil z funkce zemského premiéra a stal se vůdcem opozice ve Spolkovém sněmu.\n\nVe volbách 1980 byl kandidátem na kancléře předseda bavorské vlády a CSU Franz Josef Strauß, který však nebyl úspěšný. V polovině legislativního období, v roce 1982, došlo k roztržce mezi SPD a FDP. Spolkový sněm vyslovil vládě vedené Helmutem Schmidtem nedůvěru a koalice CDU/CSU a FDP zvolila novým kancléřem Helmuta Kohla. Proti změně kurzu FDP však mnozí politikové z jejích řad protestovali. Proto Kohl parlamentním manévrem dosáhl rozpuštění sněmu a v nových volbách v březnu 1983 jím vedená koalice CDU/CSU a FDP zvítězila.\n\nJako kancléř pokračoval Kohl v mnoha směrech v politice Helmuta Schmidta, prosadil například definitivně umístění amerických raket středního doletu v Německu. \n\nV roce 1984 navštívil Izrael a jako první německý kancléř promluvil v knesetu. \n\nV září 1984 se setkal s francouzským prezidentem Mitterrandem ve Verdunu. Toto setkání, při kterém se oba státníci drželi za ruce při uctění obětí největší bitvy první světové války z řad vojáků obou národů, se stalo významným symbolem německo-francouzského smíření. Jejich úzká spolupráce pak pokračovala při přípravě přeměny Evropské hospodářské společenství v Evropskou unii. Při oslavách 40. výročí porážky nacistického Německa pozval Kohl amerického prezidenta Ronalda Reagana, aby společně navštívili koncentrační tábor Bergen-Belsen a vojenský hřbitov v Bitburgu.\n\nPo volbách 1987, které Kohlova koalice vyhrála proti SPD, vedené Johannesem Rauem, pozval Kohl východoněmeckého předsedu státní rady Ericha Honeckera, aby navštívil Západní Německo. Kohl pokračoval v tzv. východní politice, kterou začali jeho sociálnědemokratičtí předchůdci a kterou svého času ostře kritizoval. Zároveň neztrácel ze zřetele dlouhodobý cíl, tedy znovusjednocení Německa, o které usilovali západoněmečtí politici již od doby Konrada Adenauera. \n\nV květnu 1988 podnikl Kohl jako první západoněmecký kancléř třídenní soukromou cestu do NDR. Utajeně a zcela bez vlastního ochranného doprovodu navštívil se svou ženou a oběma syny několik východoněmeckých měst. Později označil tuto cestu jako jeden z nejpohnutějších zážitků svého života.\n\nV roce 1989 se politická a hospodářská situace v NDR značně přiostřila. Začaly masové demonstrace proti režimu, mj. v Lipsku. Občané NDR utíkali do západního Německa hlavně přes Maďarsko. Obsadili také západoněmecké velvyslanectví v Praze, budovu a zahradu Lobkovického paláce na Malé Straně, odkud byli přes území ČSSR zvláštními vlaky evakuováni na západ Německa. Všem uprchlíkům bylo zde velmi rychle uděleno občanství a dostalo se jim velkorysé finanční a jiné podpory.\n\nPád Berlínské zdi dne 9. listopadu 1989 zastihl Kohla ve Varšavě, kde vyjednával s prvním svobodně zvoleným poválečným polským premiérem Tadeuszem Mazowieckim. Do Západního Berlína proto přiletěl až o den později. Již 28. listopadu 1989 představil Kohl bez konzultace se západními spojenci předběžný desetibodový plán na „překonání rozdělení Německa“. V únoru 1990 navštívil v Moskvě sovětského lídra Michaila Gorbačova. V květnu 1990 podepsali Kohl a předseda vlády NDR Lothar de Maizière smlouvu o hospodářském spojení obou německých států včetně výměny východních marek za západní marky (DM) v poměru 1:1. To byl ekonomicky problematický krok, který v konečném důsledku poškodil východoněmecký průmysl. V červenci 1990 jednal Kohl opět s Gorbačovem, a to uprostřed přírody na Kavkaze, kde jej přemluvil, aby souhlasil se sjednocením Německa. Kohl a západoněmecký ministr zahraničí Hans-Dietrich Genscher také současně získali souhlas ostatních rozhodujících velmocí se znovusjednocením Německa, které bylo potvrzeno smlouvou mezi čtyřmi vítěznými mocnostmi druhé světové války (USA, Spojené království, Francie a SSSR) a oběma dosavadními německými státy (tzv. „smlouva dva plus čtyři“).\n\nDne 3. října 1990 byla NDR zrušena resp. formálně přistoupila k SRN; Německo bylo státoprávně a politicky sjednoceno. Poté se Spolková republika Německo vzdala všech nároků na bývalá německá území před rokem 1938 a potvrdila hranice s Polskem a Československem, což vyvolalo odpor vystěhovalců. V celoněmeckých volbách roku 1990 Kohl s převahou zvítězil, kdežto v roce 1994 už bylo jeho vítězství velmi těsné. Podařilo se mu prosadit Frankfurt nad Mohanem jako sídlo Evropské centrální banky a rozhodnutí, že hlavním městem Německa bude natrvalo Berlín.\n\nV pozdějším období Kohlova kancléřství byla mezi Českou republikou a Německem dojednána Česko-německá deklarace o vzájemných vztazích a jejich budoucím rozvoji. Byla podepsána 21. ledna 1997. Za Českou republiku deklaraci podepsali předseda vlády Václav Klaus a ministr zahraničních věcí Josef Zieleniec, za Německo spolkový kancléř Kohl a spolkový ministr zahraničí Klaus Kinkel. Cílem deklarace bylo zlepšit vztahy mezi oběma zeměmi a zmírnit napětí mající příčiny ještě ve druhé světové válce. Krátce po Kohlově smrti ocenil Klaus, že jeho německý protějšek dokázal pochopit situaci České republiky, státu, který měl po staletí s Německem složité vztahy, a proto spolu s českou stranou připravil a podepsal Česko-německou deklaraci, která si kladla za cíl nechat minulost minulostí a soustředit se na budoucnost.\n\nVelké náklady na obnovu infrastruktury a finanční podporu obyvatel bývalé NDR (tzv. nových spolkových zemí, \"neue Bundesländer\"), kde přitom po roce 1990 kolabovaly dosavadní struktury v průmyslu, zemědělství a obchodu a vznikla tam velká nezaměstnanost, vedly postupně k nepříliš uspokojivé hospodářské situaci v celém Německu. Nezaměstnanost vzrostla z 2,6 milionu lidí (7,3 % práceschopného obyvatelstva) v roce 1991 na 3,6 milionu (1994) a 4,4 milionu postižených (12,7 %) v roce 1997. To vše bylo \njednou z příčin toho, že Kohl prohrál volby do Spolkového sněmu v roce 1998 proti Gerhardu Schröderovi (SPD). Ztratil tak úřad spolkového kancléře.\n\nKohl odstoupil také z funkce předsedy CDU, zůstal však poslancem Spolkového sněmu až do roku 2002. Už roku 1999 však vypukl skandál s financováním CDU z nelegálních zdrojů, hlavně v souvislosti s prodejem tanků do Saúdské Arábie a s nelegální privatizací jedné východoněmecké petrolejářské firmy ve prospěch francouzského koncernu Elf Aquitaine. V souvislosti s touto aférou se tehdejší generální sekretářka CDU Angela Merkelová distancovala od Helmuta Kohla. V důsledku aféry se Kohl stáhl z politiky. Roku 2005 vydal první díl svých „Pamětí“ (do roku 1982).\n\nSe svou někdejší chráněnkyní Angelou Merkelovou se Kohl nerozešel v dobrém. Později označil její politiku za nebezpečnou a podle týdeníku \"Der Spiegel\" prohlásil: „Ničí Evropu, kterou jsem vybudoval.“ Kohl kritizoval Merkelovou za nezvládnutí dluhové krize v eurozóně i za její tvrdý postoj vůči Rusku. V reakci na ukrajinskou krizi napsal ve své knize \"Aus Sorge um Europa\" (Z obavy o Evropu): „Ve výsledku si musí Západ i Rusko a Ukrajina dát pozor, abychom nepromarnili všechno, čeho jsme už jednou dosáhli.“ Svého nástupce v úřadě německého spolkového kancléře Schrödera kritizoval za přijetí Řecka do eurozóny v roce 2001.\n\nV dubnu 2016 během evropské migrační krize odmítl otevřený přístup německé vlády k přijímání imigrantů (tzv. „vítací kulturu“, \"Willkommenskultur\"). V listu \"Tagesspiegel am Sonntag\" napsal: „Řešení leží v postižených regionech. Neleží v Evropě. Evropa se nemůže stát novým domovem pro miliony lidí v nouzi z celého světa.“\n\nHelmut Kohl byl jedním z nejvýznamnějších německých a evropských státníků konce 20. století. Získal řadu ocenění, čestných doktorátů a vyznamenání v Evropě, v Izraeli a ve Spojených státech.\nPo smrti Helmuta Kohla dne 16. června 2017 vznikla v souvislosti s jeho pohřbem jistá kontroverze kolem formy a místa konání smutečních obřadů. Situace byla zkomplikovaná tím, že určité dohadování bylo možno zprvu vypozorovat i mezi oficiálními orgány a Kohlovou vdovou Maike Kohl-Richter. Mezi vdovou a Kohlovými syny však ohledně pohřbu vznikla otevřená roztržka, která se projevila jednak tím, že Walteru Kohlovi a jeho synovi a neteři nebyl dovolen vstup do smutečního domu, a dále definitivní neshodou ohledně místa uložení Kohlových tělesných pozůstatků k poslednímu odpočinku. Kohlovi synové si přáli, aby byl otec pohřben do rodinného hrobu k jejich matce, avšak Maike Kohl-Richter prosadila pohřeb ve Špýru na hřbitově u románské katedrály, kterou katolík Kohl velmi obdivoval.\n\nPředseda Evropské komise Jean-Claude Juncker navrhl, aby bylo oficiální rozloučení s Helmutem Kohlem uspořádáno jako vůbec první státní pohřeb Evropské unie ve Štrasburku. Posléze byl název obřadu změněn na „smuteční akt EU“, který se konal dne 1. července 2017 ve francouzském městě Štrasburku v sídle Evropského parlamentu. Zde promluvilo celkem osm významných osobností. Byli to mj. Jean-Claude Juncker, Angela Merkelová, bývalý americký prezident Bill Clinton, francouzský prezident Emmanuel Macron a předseda vlády Ruské federace Dmitrij Medveděv.\n\nZe Štrasburku bylo Kohlovo tělo po skončení smutečního aktu dopraveno vrtulníkem do Ludwigshafenu, kde se s ním rozloučilo obyvatelstvo jeho rodného města. Následně byla rakev převezena do Špýru, kde bylo téhož dne za Kohla v katedrále Panny Marie a svatého Štěpána slouženo rekviem, které celebroval špýrský biskup Karl-Heinz Wiesemann společně s kardinálem Reinhardem Marxem. S čestným vojenským doprovodem byla pak rakev dopravena na hřbitov dómské kapituly a uložena do hrobu za přítomnosti vdovy a několika nejbližších přátel zesnulého. \n\nWalter Kohl oznámil před pohřbem, že se žádného oficiálního obřadu ani pohřbu ve Špýru nezúčastní, protože s celým řešením nesouhlasil. Přál si státní smuteční obřad s vojenskými poctami v Berlíně u Braniborské brány a uložení otcových tělesných pozůstatků do rodinného hrobu v Ludwigshafenu-Friesenheimu po boku jeho první manželky Hannelore Kohlové. Walter a Peter Kohl se svými rodinami se obřadů ve Štrasburku a Špýru ani pohřbu na hřbitově u katedrály skutečně nezúčastnili.\n\n\n\n"}
{"id": "77559", "url": "https://cs.wikipedia.org/wiki?curid=77559", "title": "Dlouhý John Silver", "text": "Dlouhý John Silver\n\nDlouhý John Silver (přezdívaný Rožeň) je jedna z hlavních postav věhlasného Stevensonova románu \"Ostrov pokladů\", jakož i děl tímto románem inspirovaných (několik filmů \"Ostrov pokladů\", televizní seriál \"Silverův návrat na ostrov pokladů\", který byl pokračováním románu, atd.)\n\nJednonohý, druhou nohu má pouze ke koleni, zbytek je nahrazen dřevěnou protézou. Při chůzi se opírá o dlouhou, dřevěnou, hrubě opracovanou, podpažní berlu, kterou zároveň bravurně používá jako smrtelně nebezpečnou zbraň. Je zvláštním \"temným\" způsobem charizmatický. Má mluvícího papouška, který umí věty: „Mrtví nemluví“ a „Samé dukáty“. Ač John Silver ztvárňuje zápornou postavu, které se nedá příliš věřit, dokáže být svým vlastním způsobem čestný.\n\nPirát, jeho kapitánem byl nejprve slavný England a později Flint, Silver byl lodní mistr, později kuchař na lodi. V Bristolu vlastnil přístavní hospodu U Dalekohledu, kterou však před výpravou za pokladem prodal. \n\nChcete-li zažít pravou plavbu na Ostrov pokladů, navštivte profil Johna Silvera\n"}
{"id": "77561", "url": "https://cs.wikipedia.org/wiki?curid=77561", "title": "Tunis", "text": "Tunis\n\nTunis (někdy také Túnis) je hlavním městem Tuniska. V roce 2010 zde podle sčítání lidu žilo 780 000 obyvatel a v celé aglomeraci to bylo 2 500 000 obyvatel.\n\nTunis leží na severozápadním pobřeží Tuniska poblíž jezera Le Lac. Ačkoliv nejvyšší bod města leží ve výšce 150 m n. m., jeho průměrná nadmořská výška se pohybuje okolo pouhých 3 m. Průměrná teplota se v lednu pohybuje okolo 10 °C, v červenci okolo 26 °C. V lednu spadne průměrně 70 mm, v červenci 0 mm srážek.\n\nTunis je jedním z nejstarších měst na Zemi. První osadu nazvanou Kartágo zde okolo roku 814 př. n. l. založili Féničané, ve 2. století př. n. l. zde vzniklo opevnění, které mělo město chránit. V roce 146 př. n. l. v rámci 3. punské války město dobyli a srovnali se zemí Římané. V 5. století se zde usadil germánský kmen Vandalů, v 6. století oblast ovládla tehdy mocná Byzantská říše. V 7. století byl Tunis založen jako arabské město. Ve 13. stoletím získal status hlavního města východomagribského státu Chavsidů. Jejich stát se nazýval, stejně jako je současný název země, Tunisko. V roce 1535 město dobyla vojska Karla V., krále Španělska. V roce 1574 se Tunis dostal pod nadvládu Osmanské říše a stal se hlavním městem její tuniské provincie. Od roku 1883 měl Tunis roli administrativního střediska francouzského protektorátu.\n\n20. března 1956, kdy byla vyhlášena nezávislost země, se Tunis stal hlavním městem Tuniska. V roce 1960 zde byla založena univerzita.\n\nKolem kopce, na kterém stojí citadela Kasba s mešitou, se rozkládá staré město Arabů Medina, která je jedním z nejlépe zachovalých islámských středověkých měst. Jejím středem je velká mešita pocházející z 8. století, dnes v ní sídlí Muslimská univerzita. V bývalém paláci beje sídlí muzeum Bardo, kde je vystaveno mnoho památek ze starověkého Kartága i památek dalších (např. náhrobku prvního latinského a afrického papeže, jímž byl 14. papež římský sv. Viktor ), na ruinách Antoniových lázní je postaveno Národní muzeum. Celá Medina byla v roce 1979 zařazena na seznam UNESCO. Nedaleko města se nachází to, co zbylo z Kartága, toto místo je častým cílem turistů.\n\nTunis je jedním z velkoměst, které se nacházejí v oblasti severní Afriky. Výstavba nového města začala v 19. století. Hlavní třída města je pojmenována podle Habíba Burgiba, prvního prezidenta Tuniska. Lemují ji budovy, kde sídlí banky, obchodní firmy, vládní úřady a další instituce. Obytné čtvrti metropole se nacházejí hlavně v severní části, směřují k parku Belveder. Na zalesněných svazích parku stojí zoologická zahrada a muslimský pavilon. Ve městě stojí řada potravinářských, strojírenských, hutnických, cementárenských a chemických závodů. Nachází se zde i rafinerie ropy.\n\nPůvod dnešního názvu Tunisu sahá pravděpodobně do starověku, do období před punskými válkami. Řecký historik a politik Polybios z Megalapole (asi 200 př. n. l. – 120 př. n. l.) jej uvádí jako Tínés. Arabové město nazývali buď Túnus nebo Túnis.\n\n\n"}
{"id": "77562", "url": "https://cs.wikipedia.org/wiki?curid=77562", "title": "Pitcairnovy ostrovy", "text": "Pitcairnovy ostrovy\n\nPitcairnovy ostrovy jsou zámořským územím Velké Británie. Jde o skupinu čtyř ostrovů v jižním Tichém oceánu. Pouze Pitcairn, druhý největší ostrov, je trvale obydlen, a sice potomky vzbouřenců z lodi Bounty. Další ostrovy – Hendersonův, Ducie a Oeno – jsou neobydleny.\n\nPitcairnovy ostrovy se skládají ze čtyř ostrovů. Jsou to Henderson (skalnatý korálový ostrov), Pitcairn (ostrov s vyhaslou sopkou, úrodnou půdou a pramenitou vodou), Oeno a Ducie (atoly s velmi malou nadmořskou výškou).\n\nPůvodními obyvateli ostrovů byli Polynésané, kteří zřejmě na ostrovech Pitcairn a Henderson žili po několik století. Ačkoli se archeologové domnívají, že Polynésané zde žili ještě v 15. století, byly ostrovy v době, kdy je objevili Evropané, neobydlené.\n\nOstrovy Ducie a Henderson mohly být objeveny portugalským mořeplavcem Pedrem Fernandesem de Queirósem v roce 1606, ačkoliv někteří historikové toto tvrzení zpochybňují. Ostrov Ducie byl znovuobjeven v roce 1791 britským kapitánem Edwardsem na palubě lodi H. M. S. Pandora a ostrov pojmenoval po kapitánu královského námořnictva, lordu Ducie. K Británii byl připojen v roce 1902 a v roce 1938 byl zahrnut do administrativní jednotky Pitcairnovy ostrovy.\n\nOstrov Henderson byl znovuobjeven 17. ledna 1819 britským kapitánem Hendersonem na lodi Hercules patřící Britské východoindické společnosti. V roce 1938 byl ostrov připojen k Pitcairnovým ostrovům.\n\nOstrov Oeno byl objeven 26. ledna 1829 americkým kapitánem Georgem Worthem na velrybářské lodi Oeno. V roce 1902 byl Oeno připojen k Británii a v roce 1938 zahrnut do Pitcairnových ostrovů.\nSám ostrov Pitcairn byl objeven 3. července 1767 posádkou britské lodi HMS Swallow, vedené kapitánem Philipem Carteretem (ačkoliv podle některých pramenů byl snad ostrov navštíven už Quirosem v roce 1606). Byl pojmenován po skotském poddůstojníku Robertu Pitcairnovi, který ostrov jako první zahlédl a první vkročil na pevninu. Pitcairnovi bylo 15 let, pravděpodobně zemřel jako sedmnáctiletý při ztroskotání lodi na Madagaskaru.\n\nV roce 1790 se na ostrově usadili vzbouřenci z lodi Bounty. Byli doprovázeni svými tahitskými společníky, z nichž někteří mohli být z Tahiti uneseni. Vzbouřenci po vylodění Bounty zapálili a její vrak je v zátoce Bounty Bay pod vodou stále viditelný. Vrak byl objeven v roce 1957 Luisem Mardenem. Ačkoliv osadníci byli schopni uživit se farmařením a rybařením, počáteční období bylo plné třenic mezi nimi. Alkoholismus, vraždy a nemoci stály život většiny mužů. Vzbouřenci John Adams a Ned Young se snažili vytvořit novou mírumilovnou společnost podle bible, kterou zachránili z lodi. Ned Young posléze zemřel na zápal plic a když byla společnost na ostrově nalezena americkou lodí Topaz, John Adams byl omilostněn za svoji účast na vzpouře.\n\nOstrov se v roce 1838 stal britskou kolonií. V 50. letech 19. století osídlení přerostlo možnosti ostrova a jeho vůdci žádali Británii o pomoc. Vláda jim nabídla ostrov Norfolk a 3. května 1856 na něj odplulo 193 lidí. Avšak po 18 měsících na Norfolku se 17 osadníků vrátilo zpět na Pitcairn a o pět let později dalších 27.\n\nNejvětší počet obyvatel na Pitcairnu byl v roce 1937 – 233 obyvatel a kapacita ostrova, jeho úrodné půdy, přestávala tomuto počtu lidí stačit. Od té doby ostrov trpěl emigrací – především na Nový Zéland, a na Pitcairnu zůstalo asi 50 lidí.\n\nV říjnu 2004 ostrůvkem otřásl skandál série sexuálních útoků; mezi obviněnými muži byl i starosta Shawn Christian. Útoky byly směřovány na ženy i děti a sahaly zpět až do 70. let 20. století.\n\nV současnosti Pitcairnův ostrov obývá 62 lidí.\n\nPitcairnovy ostrovy tvoří jihovýchodní výběžek souostroví Tuamotu ve Francouzské Polynésii. Patří sem čtyři ostrovy: Pitcairn, Oeno (atol s pěti ostrůvky), Henderson a Ducie (atol se čtyřmi ostrůvky).\n\nStálé osídlení je pouze na Pitcairnu, který je dostupný pouze lodí.\n\nOstrov Henderson tvoří asi 67 % celkové rozlohy ostrovů, avšak je obtížně přístupný kvůli vápencovým útesům. Ostrov je schopen uživit malou populaci, ale je neobydlen. Ostatní ostrovy leží dále než 100 km a jsou neobyvatelné.\n\nÚrodná půda v údolích na Pitcairnu umožňuje pěstování různých druhů ovoce a zeleniny, včetně citrusů, cukrové třtiny, banánů a jamů. Přesto jsou obyvatelé ostrova závislí především na rybolovu.\nHlavním zdrojem příjmů je prodej poštovních známek sběratelům, prodej medu a prodej suvenýrů projíždějícím lodím, které jsou většinou na cestě ze Spojeného království na Nový Zéland (přes Panamský průplav). Obchod je omezen geografií ostrova, zbudování letiště ani přístavu není možné, veškeré zboží se převáží na člunech. Výjimečně přicházejí na břeh účastníci zájezdů expedičního typu.\n\n\n"}
{"id": "77563", "url": "https://cs.wikipedia.org/wiki?curid=77563", "title": "Frymburk (rozcestník)", "text": "Frymburk (rozcestník)\n\nPojem Frymburk je nejednoznačný a může mít následující významy:\n\nJméno obce\n\nnebo se může jednat o zříceninu hradu\n"}
{"id": "77566", "url": "https://cs.wikipedia.org/wiki?curid=77566", "title": "Publius Decius Mus", "text": "Publius Decius Mus\n\nPublius Decius Mus byl římským vojenským tribunem během války se Samnity (kolem roku 344 př. n. l.) a římským konzulem během války s Latiny (kolem roku 343 př. n. l.).\n\n\"Samnité\" (staroitalský kmen) přepadli etruské město \"Kapua\". Obyvatelé tohoto města poslali do Říma své vyslance s žádostí o vojenskou podporu. Římané po vyjednávání se Samnity podpořili město \"Kapua\" a zvolili dva konzuly, kteří vedli proti Samnitům válku. První konzul\" Marcus Valerius Corvus\" táhl k městu \"Kapua\" kde si vedl úspěšně.\n\nDruhý konzul \"Aulus Cornelius Cossus\", který táhl do Samnitska si vedl velice neobezřetně když procházel lesem a padl do léčky. Aby se \"Cossus\" mohl stáhnout nazpět navrhl mu vojenský tribun Publius Decius Mus, aby mu dal první a druhou řadu oddílu a obsadil pahorek vyčnívající v tom lese. Po obsazení vrcholku \"Deciem\" se \"Cossus\" stáhl z lesa.\n\nBěhem noci sestoupil \"Decius\" se svým oddílem z vrcholku a přes spící samnitský tábor se znovu připojil ke konzulově armádě, kterou svým činem zachránil.\n\nKolem roku 343 př. n. l. se \"Decius\" obětuje během války s Latiny za římské legie. Oba konzulové totiž měli stejný sen, ve kterém jim „\"postava muže většího, než je lidská podoba\"“ říká, že pokud se obětuje vojevůdce z jedné vojenské řady Římané zvítězí.\n\nZcela stejně také položil život jeho stejnojmenný syn \"Publius Decius Mus\", když se vrhl během boje mezi Gally (kolem roku 294 př. n. l.)\n\nZ knihy Tita Livia \"Dějiny od založení Města\"\n\n\"Sám, opásán po způsobu gabinském, ozbrojen, vyskočil na koně a vrhl se doprostřed nepřátel. Byl spatřen na obou stranách bitevní linie a zdál se být o mnohem vznešenější, než je lidský zjev, jakoby z nebe seslán, jako smířlivá oběť všemu hněvu bohů. Tak všechen strach a děs se s ním nesl a uvedl nejprve ve zmatek praporce Latinů a potom pronikl hluboko do celé bitevní linie. Jakmile však se zhroutil zasypán střelami, tam už nepochybně rozdrcené oddíly Latinů se daly na útěk.\"\n"}
{"id": "77567", "url": "https://cs.wikipedia.org/wiki?curid=77567", "title": "Amalarich", "text": "Amalarich\n\nAmalarich (esp. \"Amalarico\") (502–531 Barcelona) byl vizigótský král. Jeho otec Alarich II. v roce 507 padl v bitvě s Franky. \n\nAmalarich, právoplatný dědic trůnu, byl ještě dítě a tak vlády nad Vizigótskou říší se ujal neprávoplatný dědic trůnu jeho bratr Gesalich. Vizigóti nepoužívali systém primogenitury, který by umožnil Gesalichovi legitimně vládnout. V roce 511 přesto nezletilý Amalarich na trůn neformálně dosedl s pomocí ostrogótského krále Theodoricha Velikého, který se stal jeho regentem. Za právoplatného krále byl prohlášen v roce 522, plnou moc však převzal až po Theodorichově smrti v roce 526. Za manželku si vzal Chlodvíkovu dceru Clotildu, která byla katolického vyznání. Tím nastaly spory, protože Amalarich byl vyznání ariánského. Amalarich ji nutil, aby opustila svou římskokatolickou víru a přešla k ariánskému křesťanství. Dopouštěl se na ní krvavého násilí a tak Clotilda poslala svému bratrovi Childebertovi, který byl krále v Paříži, svůj ručník obarveny vlastní krví. \n\nChildebert poslal své sestře na pomoc svou armádu, která Vizigóty porazila nedaleko Narbonne. Amalarich uprchl na jih do Barcelony, kde byl podle Isidora ze Sevilly zavražděn jeho vlastními muži. Podle britského historika Petera Heathera byl do vraždy Amalaricha zapleten Theodorichův bývalý guvernér Theudes, který věděl, že Amalarich nemá svého mužského potomka a případnou vraždou vymře gótský rod Balthů, proto také po jeho smrti obsadil královský trůn a ujal se vlády nad Vizigótskou říší. Pokud jde o Clotildu, pak Řehoř z Tours uvádí, že zemřela na cestě domů, do Paříže, \"\"nějakou špatnou náhodou\"\". Childebert její tělo přivezl do Paříže, kde bylo pohřbeno po boku jejího otce Chlodvíka I. v klášteře Sainte-Geneviève. \n"}
{"id": "77571", "url": "https://cs.wikipedia.org/wiki?curid=77571", "title": "Plac Wilsona (stanice metra ve Varšavě)", "text": "Plac Wilsona (stanice metra ve Varšavě)\n\nPlac Wilsona (v češtině přeložitelné jako \"Wilsonovo náměstí\") je stanice varšavského metra na lince M1. Kód této stanice je \"A-18\".\n\nPlac Wilsona se nachází na severním konci trasy, pod stejnojmenným náměstím ve čtvrti Żoliborz. Je konstruována jako mělce založená, hloubená stanice s ostrovním nástupištěm, umožněno je zde obracení vlaků. Má dva výstupy, severní a jižní, z nichž ten severní je proveden velmi atypicky – výstup je zastřešen velkou dominující kopulí, která je jak součástí nástupiště, tak i nad ním ležícího vestibulu. Stanice byla otevřena 8. dubna 2005 a stala se konečnou. Tento status jí zůstal až do otevření další severním směrem budované stanice Marymont.\n\n"}
{"id": "77574", "url": "https://cs.wikipedia.org/wiki?curid=77574", "title": "Kola", "text": "Kola\n\nVýraz kola nebo Kola je nejednoznačný a může mít následující významy:\n\n\n"}
{"id": "77577", "url": "https://cs.wikipedia.org/wiki?curid=77577", "title": "Kupole", "text": "Kupole\n\nKupole nebo kopule (z , vypouklina, sud, a , kupole) je zhruba sférická klenba tvořená částí kulové nebo jiné rotační plochy nad kruhovým, čtvercovým či polygonálním prostorem. Půdorysem vlastní kupole může být kruh, elipsa nebo pravidelný mnohoúhelník. Používána byla především v římské antické architektuře, v architektuře byzantské, islámské, renesanční a barokní.\n\nVýrazy kopule a kupole jsou v češtině považovány za synonymní a oba za správné. \n\n\"Příruční slovník jazyka českého\" (1935–1957) uváděl heslo „kupole (obyč. kopule, zř. kuple)“, tedy tvar kupole byl považován za základní, tvar kopule za obyčejně užívaný a tvar kuple za zřídka užívaný. \"Slovník spisovného jazyka českého\" již uvádí výrazy v opačném pořadí: „kopule, kupole (†kuple)“, přičemž varianta „kuple“ je již označena jako zastaralá. České výkladové slovníky i Pravidla českého pravopisu uvádějí vedle sebe obě varianty (kopule, kupole) jako rovnocenné, přičemž pořadí variant naznačuje frekvenci. \n\nDvojicí variet tohoto slova se zabýval například Eugen Knap v roce 1940 nebo Milan Jelínek v roce 1996. Podle Knapa (1940) Pravidla uváděla na označení polokulovité klenby nebo střechy jen podstatné jméno kopule, zatímco Příruční slovník vedle tohoto tvaru zaznamenává i tvar kupole, ale podotýká, že obvyklý tvar je kopule, přičemž i příslušná přídavná jména se objevují v obojím tvaru, kopulový i kupolový, kopulovitý i kupolovitý. Podle Knapa je tvar kopule přikloněním k českému jménu kopa a k hojným cizím slovům na -ule. Václav Machek se údajně domníval, že tvar kopule vznikl přesmykem z tvaru kupole. \n\nTvar „kuple“, vycházející z německého výrazu Kuppel, se v češtině neujal. Byl užíván zejména kolem poloviny 19. století, například v dílech Nerudy, Kollára či Holečka.\n\nČeský národní korpus v korpusu současné psané češtiny (orig_syn) zachycoval pro variantu kopule 235 výskytů, pro variantu kupole 182 výskytů a pro podobu kuple pouze 2 výskyty.\n\nTvar kopule je v češtině nutno rozlišovat od slova „kopula“, které má řadu různých významů: v lingvistice označuje slovesnou sponu, v biologii například páření, některé kosterní spojky či buňku vzniklou spojením dvou gamet prvoků třídy hromadinek.\n\nVýchozím tvarem kupole je polovina kulové plochy. Pokud je vzepětí kupole vyšší, nazýváme ji podle tvaru hrotitá, či elipsovitá, pokud je nižší, tak stlačená. Kupole může být ve vrcholu uzavřená, nebo zde může být okulus. Často na okulus nasedá lucerna, která kupoli prosvětluje. Kupole také může být prolomena a osvětlována dalšími, zpravidla oválnými či kruhovými okénky, případně prostoupena výsečemi. Kupole může nasedat na obvodové zdivo, nebo může být nesena sloupy a pasy. Pokud je kupole umístěna nad čtvercovým či obdélným prostorem, slouží k převedení tvaru zvláštní klenební útvary, tzv. pendentivy. Mezi pendentivy a vlastní kupolí může být umístěn válcovitý tambur, zpravidla členěný okny. Zvláštním typem klenby odvozené z kupole je pak plochá, tzv. placková klenba, která je v podstatě tvořena čtvercovým či obdélným výsekem kupole.\n\nKupole může být zděná, z kamene nebo z cihel, litá z malty nebo betonu a v moderní době i ocelová, často prosklená. Kupole také bývá zpevněna pasy, umístěnými buď na rubu nebo na líci klenby. Zvlášť velké kupole, které musí odolávat velkým silám větru, se konstruovaly jako dvojité a navzájem provázané (například dóm ve Florencii, bazilika svatého Petra v Římě).\n\nV nejjednodušší podobě se s použitím kupole setkáváme u tradičního inuitského obydlí – iglú. Nejstarší kamenná kupole je doložena z pravěkého sídliště v Kirokhitti na Kypru z doby kolem roku 6000 př. n. l. Kupoli používala též římská antika – kupole nad Pantheonem v Římě byla až do vybudování kupole florentského dómu největší kupolí vůbec. Výrazně se kupole uplatnily v architektuře byzantské, která úspěšně vyřešila problém jejich stavby nad čtvercovým půdorysem pomocí pendentivů. Kupole jsou hojně užívány v islámské architektuře. Hojné se používala v renesanční a především barokní architektuře, ale objevuje se i v dalších stavebních slozích až do současnosti.\n\n"}
{"id": "77582", "url": "https://cs.wikipedia.org/wiki?curid=77582", "title": "Petrůvka", "text": "Petrůvka\n\nObec Petrůvka se nachází v okrese Zlín ve Zlínském kraji. Žije zde obyvatel.\n\nPoprvé se Petrůvka připomíná roku 1449, kdy náležela k panství Luhačovice. K 1. lednu 1980 došlo k připojení obce Petrůvka k Slavičínu, s kterým byla obec sloučena až do roku 1998. K 1. lednu 1999 se opět osamostatnila (rozhodnutí občanů hlasováním v místním referendu 15. května 1998).\n\n\n"}
{"id": "77590", "url": "https://cs.wikipedia.org/wiki?curid=77590", "title": "Valois-St.Remy", "text": "Valois-St.Remy\n\nValois-St.Remy je francouzský šlechtický rod, který má svůj původ v královské dynastii Valois.\n\nFrancouzský král Jindřich II. měl se svou milenkou Nicolou de Savigny syna Jindřicha, který se stal zakladatelem tohoto rodu. \nRod se postupně rozvětvil na linie: \n\nNejslavnější členka rodu, která pocházela z linie de Luze, byla Jeanne de Luze de Saint-Remy (* 22. července 1756, † 23. srpna 1791), hraběnka de la Motte-Valois, která se svým manželem zinscenovala tzv. aféru s náhrdelníkem, která se stala jednou z příčin revoluce. Během revoluce odešel její bratranec Mathieu Charles Louis do Německa, kde rod přijal titul baronů von Valois, tento titul nosil také poslední mužský člen rodu Alfred († 1923).\n"}
{"id": "77595", "url": "https://cs.wikipedia.org/wiki?curid=77595", "title": "Jeremy Irons", "text": "Jeremy Irons\n\nJeremy John Irons (* 19. září 1948 Cowes, Wight) je britský herec. Poprvé se na jevišti objevil v roce 1969 ve věku 21 let a od té doby se objevil v mnoha dalších divadelních inscenacích, včetně zpracování incenací \"Zimní pohádka\", \"Macbeth\", \"Mnoho povyku pro nic\", \"Zkrocení zlé ženy\", \"Godspell nebo Richard II\". V roce 1984 získal Cenu Tony za nejlepší herecký výkon ve hře Toma Stopparda \"The Real Thing\".\n\nJeho první hlavní filmovou rolí byla v roce 1981 postava v romantickém dramatu \"The French Lieutenant's Woman\", za kterou získal Filmovou cenu Britské akademie. V roce 1990 ztvárnil postavu obviněného vraha Clause von Bülowa ve filmu \"Zvrat štěstěny\" za níž získal několik ocenění, včetně Oscara za nejlepší mužský herecký výkon.\nNarodil se v Cowes na ostrově Wight, jako syn Barbary Anny Brereton Brymer (rozené Sharpe; 1914–1999) a Paula Dugana Irons (1913–1983). Matka byla v domácnosti, otec byl účetní. Měl staršího bratra, Christophera (*1943), a starší sestru Felicity Anne (* 1944).\n\nJeho manželkou byla Julie Hallam s níž se oženil v roce 1969, následně se ale rozvedli. V březnu roku 1978 se oženil s irskou herečkou Sinéad Cusack. Mají spolu dva syny; Samuela (* 1978), který pracuje jako fotograf, a Maximiliána (* 1985), který je herec. Celá jeho rodina je katolického vyznání. Krom angličtiny hovoří plynně francouzsky. \n\n"}
{"id": "77602", "url": "https://cs.wikipedia.org/wiki?curid=77602", "title": "Cowes", "text": "Cowes\n\nCowes (West Cowes) je přístavní město ležící na západním pobřeží ostrova Wight na západním břehu řeky Medina. Na protějším břehu řeky se nachází podstatně menší město East Cowes. Podle sčítání z roku 1991 mělo Cowes 19 919 obyvatel.\n\nPoblíž města se nachází letní sídlo anglické královny Viktorie a prince Alberta.\n\nPůvod jména města není zcela jasný, existuje několik výkladů. Podle jednoho bylo město pojmenováno podle pískových dun na březích řeky Mediny, které svým tvarem připomínaly krávy (anglicky cowes). Jiná teorie název označuje od slangového označení opevnění, budovaného v době krále Jindřicha VIII. (Henry VIII) na ochranu proti očekávané francouzské invazi.\n\nBěhem prvních století byla obě sídla poměrně malá a byla označována jako Východní a Západní Shamblord. Ostrov Wight byl častým cílem francouzských útoků. Západní pevnost je dochována dodnes, třebaže bez původních tudorovských věží, a je nyní označována jako hrad Cowes. Naopak východní pevnost byla zničena v 18. století a bývá někdy nesprávně zaměňována s hradem East Cowes, který byl později vystavěn Johnem Nashem.\n\nZa počátek růstu města Cowes je někdy považována výstavba 80tunového plavidla Rat O'Wight na březích řeky Mediny. Loď byla zhotovena pro potřeby královny Alžběty I. (Elisabeth I). Přesto však sportovní a rekreační námořní plavba zůstala spíše výjimkou až do pozdějších dob, zejména do doby vlády vášnivého mořeplavce Jiřího IV. V roce 1826 Královská plachetní flotila (the Royal Yacht Squadron) poprvé uspořádala třídenní regatu. král projevil svoji podporu závodu tím, že o rok později osobně předával poháry vítězům. Závod vstoupil do povědomí jako Cowes Regata a brzy se rozrostl do čtyřdenní události, která končila slavnostním ohňostrojem.\n\nKrálovna Viktorie si zde zakoupila a nechala zadaptovat své letní sídlo, Osborne House. V East Cowes se začala plánovat výstavba honosných domů a parků. Plán se však nakonec zhroutil pro nedostatek financí, ale v první fázi bylo postaveno několik dodnes dochovaných rezidencí.\n\nNa konci 18. století byl v East Cowes postaven v neorománském stylu hrad Norris, podle plánu Jamese Wyatta. V současné době budova slouží jako soukromý dům. V roce 1798 začal John Nash budovat svůj dům, hrad East Cowes. Budova je výrazná svými gotickými věžemi a věžičkami a opevněním. Nash zemřel v roce 1835 a byl pohřben ve věži svého domu.\n\nMístní výroba v obou městech Cowes byla vždy zaměřena na námořní plavidla, také zde bylo testováno první vznášedlo.\n\nV roce 1933 byly West Cowes a East Cowes spojeny pod jeden městský celek.\n\nBěhem druhé světové války bylo město častým cílem bombardování, zejména pro svůj loďařský průmysl a blízkost Southamptonu, důležitého přístavu Royal Navy.\n"}
{"id": "77617", "url": "https://cs.wikipedia.org/wiki?curid=77617", "title": "Philip Glass", "text": "Philip Glass\n\nPhilip Glass (* 31. ledna 1937 Baltimore, Maryland) je americký hudební skladatel. Spolu se Stevem Reichem, Terrym Rileyem, Johnem Adamsem a Michaelem Nymanem patří k minimalistickým skladatelům. On sám ovšem dává před výrazem minimalismus přednost termínu \"hudba s repetitivními strukturami\".\n\nJe posledním z „klasických“ představitelů americké minimalistické školy. Od sedmdesátých let ve svých skladbách používá prvky jako ostinátní opakování současně znějících motivů odlišných délek, vytvářející polyrytmickou strukturu nebo aditivní princip – postupné prodlužování nebo zkracování frází, měnící rytmický a melodický obsah.\n\nKe skladbám z raného období patří \"Music in Fifths\", \"Music in Similar Motion\", \"Music With Changing Parts\", \"Music In Twelve Parts\", \"Northstar\", opera \"Einstein na pláži\" atd. Jeho pozdější tvorba zahrnuje hudbu komorní, orchestrální, vokální, operní, scénickou i filmovou.\n\nV roce 2011 byl oceněn newyorským kulturním zařízením The Kitchen.\n\n\n\n\n\n\n"}
{"id": "77635", "url": "https://cs.wikipedia.org/wiki?curid=77635", "title": "Metro v Minsku", "text": "Metro v Minsku\n\nMetro v Minsku (Мінскае метро) tvoří systém podzemní dráhy pod běloruským hlavním městem Minskem.\n\nBylo otevřeno v roce 1984 a skládá ze dvou linek (Moskovskaja a Avtozavodskaja. Za den přepraví 800 000 cestujících (zhruba třetina všech, kteří v běloruském hlavním městě cestují MHD). Ti mohou využít v současnosti 29 stanic. Technické zázemí tvoří dvě depa, každá z linek má svoje.\n\nBěhem poloviny 20. století počet obyvatel metropole tehdejší Běloruské SSR překročil jeden milion, což se projevilo i na dopravní situaci. Koncem 60. let se objevily první plány výstavby moderního systému podzemní dráhy. Stavět se začalo 16. června 1977 a slavnostní otevření proběhlo o sedm let později, 30. června 1984. Minské metro se tak stalo prvním a jediným v Bělorusku a devátým v tehdejším SSSR. Dosud se vybudovalo 29 stanic na 38.5 km tratí a dvě depa. Metro je založené mělko; eskalátory se nacházejí pokud tak jen krátké. V celé síti jich je pouze 30.\n\nPřestože rozpad Sovětského svazu a konec socialismu přivedly nové Bělorusko do těžké ekonomické situace, která zasáhla všechna odvětví, výstavba metra se nezastavila. Někteří lidé to přičítají k pomalé transformaci celé země, která částečně ještě funguje na principech staré velmoci. Poslední nová stanice přibyla v roce 2014, konkrétně stanice Malinovka. Plánuje se i prodloužení druhé linky a výstavba jedné či dvou dalších linek.\n\nMetro v Minsku nemá mít jen 2 linky. Roku 2020 má být zprovozněna 3. linka, konkrétně první čtyři zastávky, a to Yubileynaya Pl. (přestup na druhou linku – stanice Frunzenskaya), Pl. Frantishka Bogushevicha, Vokzal'naya (přestup na první linku – stanice Pl. Lenina) a Koval'skaya Sloboda. V plánu je i čtvrtá linka.\n\n30. května 1999 se nedaleko stanice Němiga konal rockový open-air koncert sponzorovaný místním pivovarem. Kvůli silné dešťové přeháňce se stovky diváků šly schovat před deštěm do vestibulu stanice. Na kluzkých schodech jich mnoho uklouzlo a vypukla tlačenice. Ušlapáno bylo 53 lidí, dalších 250 bylo zraněno. V zemi byl vyhlášen třídenní národní smutek.\n\n11. dubna 2011 vybuchla na nástupišti přestupní stanice Okťabrskaja bomba v době, kdy ve stanici stály soupravy metra v obou směrech. Minimálně 11 lidí bylo zabito, více než 100 lidí bylo zraněno. Událost je vyšetřována jako teroristický útok.\n\nPodle statistik z roku 2005 byla průměrná cestovní rychlost vlaků 50,5 km/h (což se řadí k nejvyšším v rámci podzemních drah v bývalém SSSR). Ve špičce je maximální interval 0:40-1:20 minuty na první a 0:40-1:30 minut na druhé lince. Nejvíce se nasazuje až třicet souprav na linku. Minské metro je čtvrté nejvíce vytížené ze všech podzemních drah v bývalém SSSR, před ním jsou Moskva, Petrohrad a Kyjev.\n\n\"(názvy stanic jsou uvedeny v ruštině a běloruštině, v závorce v české transkripci, a dále v českém překladu)\"\n\n1. Московская линия (Moskovskaja linija), Маскоўская лінія (Maskouskaja linija), Moskevská linka\n2. Автозаводская линия (Avtozavodskaja linija), Аўтазаводская лінія (Autazavodskaja linija), linka Automobilky\n\n\n"}
{"id": "77637", "url": "https://cs.wikipedia.org/wiki?curid=77637", "title": "Wight", "text": "Wight\n\nOstrov Wight (anglicky Isle of Wight) je ostrov a zároveň anglické nemetropolitní a ceremoniální hrabství, ležící při jižním pobřeží Anglie jižně od největšího jihoanglického přístavu Southamptonu. Z historického hlediska je součástí tradičního hrabství Hampshire, od něhož byl administrativně oddělen roku 1890. Ostrov má rozlohu 381 km² (147 čtverečních mil) a podle odhadů měl v roce 2004 138 400 obyvatel (sčítání lidu z roku 2001 udává 132 731 stálých obyvatel). Je známý svými přírodními krásami a prázdninovými letovisky, populárními zejména ve viktoriánské době.\n\nPodobně jako Anglie byl i ostrov Wight v 5. století osídlen germánskými kmeny. Po dobytí ostrova Normany v 11. století bylo založeno převorství v Carisbrooku a postaven hrad Carisbrooke Castle. Nejvyšším titulem byl Lord z ostrova Wight. Pod plnou anglickou kontrolu se ostrov dostal v roce 1293, kdy jej poslední Lord prodal anglickému králi Edwardu I.\n\nJindřich VIII., který zřídil stálé královské námořnictvo a jeho stálou základnu Portsmouthu, také opevnil ostrov Wight. Pro stavbu pevností v Yarmouthu, Cowes a Sandownu byl částečně použit stavební materiál ze zrušených klášterů během reformace. Ostrov úspěšně vzdoroval francouzským útokům v roce 1545. V období 1597–1602 byl přebudován hrad Carisbrooke Castle, kvůli hrozbě útoků španělské Armady. Během anglické občanské války utekl na ostrov Wight král Karel, který věřil v podporu místního guvernéra. Guvernéra to vyděsilo a krále uvěznil.\n\nManžel královny Viktorie, princ Albert, nechal na ostrově vybudovat Osborne House, který se stal letní rezidencí královské rodiny. Díky tomu se ostrov stal letoviskem evropské honorace a bylo zde vybudováno mnoho rekreačních budov.\n\nOstrov Wight má protáhlý tvar a jeho plocha je asi 380 km². Od Británie jej dělí Solentská úžina (). Něco více než polovina rozlohy má status oblasti výjimečné přírodní hodnoty. Krajina ostrova je velmi různorodá, a tak se často označuje jako „Anglie v miniatuře“. Západ ostrova je především venkovský, s dramatickým pobřežím a slavným křídovým hřbetem, který běží napříč celým ostrovem. Nejvyšší bodem ostrova je vrchol St. Boniface Down, jehož výška je 241 m n. m.\n\nKrajina na zbytku ostrova je také velmi rozmanitá. Nejnápadnější jsou útesy a mořská skaliska, která jsou jednak atraktivní na pohled, ale také tvoří cenný biotop a jsou chráněná. Hlavními řekami jsou Medina a Yar. Na ostrově existuje ještě druhá řeka Yar, která je relativně krátká a ústí u Yarmouth.\n\nOstrov patří k významným evropským nalezištím dinosauřích fosílií z období spodní křídy (například rod \"Eotyrannus\"). Nálezům zde napomáhá i neustálá eroze útesů, odhalující stále nové a nové části. V nedávné době bylo na ostrově založeno také muzeum pro tyto unikátní objevy.\n\nOstrov Wight je ceremoniální a nemetropolitní hrabství. Není dělen na žádné distrikty a je tedy spravován jako jeden celek. Ostrov má jednoho poslance v parlamentu Spojeného království.\n\n\n"}
{"id": "77640", "url": "https://cs.wikipedia.org/wiki?curid=77640", "title": "Arvo Pärt", "text": "Arvo Pärt\n\nArvo Pärt (* 11. září 1935, Paide, Estonsko) je estonský hudební skladatel. Je často spojován s technikou hudebního minimalismu, která vznikla v 60. létech 20. století.\n\nV období 1958–1967 byl zaměstnán jako hudební režisér u nahrávací společnosti a skládal hudbu pro film a estonskou televizi. V průběhu těchto let studoval skladbu u Heina Ellera na Tallinnské konzervatoři, kde absolvoval v roce 1963. Jeho rané práce pocházející již ze studentských dob (smyčcové kvartety a neoklasické skladby pro klavír — 2 sonatiny a Partita) ukazují vliv ruských neoklasicistů, především Šostakoviče a Prokofjeva. Jeho pozdější skladby jsou silně ovlivněny jeho vírou. Spolu s Henrykem Góreckim bývá řazen ke „spirituálnímu minimalismu“.\n\nVe skladbách z prvního období používal dodekafonii, serialismus, aleatoriku, sonorismus, algoritmickou kompozici a podobné kompoziční postupy. Jeho první orchestrální skladba \"Necrolog\" z roku 1960 je pokládána za první estonskou dodekafonickou skladbu.\n\nPo krátkém období v němž používal techniku koláže (Collage sür BACH) se na počátku 70. let věnoval studiu středověké hudby, chorálu a rané polyfonie. Tyto inspirace použil ve své 3. symfonii a poté se na nějaký čas odmlčel.\n\nOd roku 1976 používá nově vytvořenou vlastní minimalistickou techniku, nazvanou \"tintinnabuli\" (z latiny — zvonky). On sám ji popisuje takto: „Zjistil jsem že stačí, když hezky zazní jediná nota. Tato nota, tichý zvuk nebo okamžik ticha je mi příjemný. Pracuji s několika málo elementy — jedním, dvěma hlasy. Stavím z jednoduchých materiálů — trojzvuků v jedné tónině. Tři tóny souzvuku jsou jako zvonky, proto používám název tintinnabuli.“ První veřejně uvedenou skladbou v novém stylu byla \"Für Alina\" z roku 1976.\n\n\n"}
{"id": "77644", "url": "https://cs.wikipedia.org/wiki?curid=77644", "title": "Chondroitin sulfát", "text": "Chondroitin sulfát\n\nChondroitin sulfát je glykosaminoglykan nejvíce zastoupený ve strukturách mezibuněčné hmoty chrupavky. Jde o polysacharid složený z pravidelně se opakujících monomerů glukuronátu a N-acetylgalaktosaminu (vzniká buď z galaktózy, nebo z glukosaminu). N-acetylgalaktosamin je v jeho řetězci sulfatován na hydroxylovou skupinu v poloze 4 nebo 6 (chondroitin-4-sulfát a chodnroitin-6-sulfát). Silný záporný náboj osmoticky zadržuje vodu, čímž dává chrupavce pružnost. Přirozeně je navázán na proteoglykany (zejména agrekan), na jejichž proteinovém jádře probíhá jeho biosyntéza v Golgiho aparátu.\nChondroitin sulfát najdeme i v ostatních pojivových tkáních.\n\nPrůmyslově se získává extrakcí chrupavek, nejčastěji hovězích nebo vepřových.\n\nPerorální dostupnost se udává v rozmezí 0-13 %, závisí na molekulové hmotnosti, technologickém zpracování přípravku a také na způsobu, jakým se tento údaj zjišťuje. Makromolekulární řetězec je totiž enzymaticky štěpen na fragmenty o malé molekulové hmotnosti, z části již střevní mikroflórou před absorpcí. Podobně jako u glukosaminu je scintigrafickými metodami prokazatelný vysoký tropismus pro kloubní chrupavku.\n\nPůsobí patrně galaktosamin vzniklý odbouráním polysacharidového řetězce, mechanismus účinku je pravděpodobně shodný s glukosaminem. K výstavbě chrupavky není využíván polysacharidový řetězec či jeho štěpy, ale jednotlivé monomery (vzhledem k výše uvedené biosyntéze proteoglykanů). Nutriční význam je zřejmě zanedbatelný. \n\nChondroitin sulfát patří mezi symptomaticky pomalu působící léky při osteoartróze (SYSADOA). To znamená, že při dlouhodobém užívání (alespoň 2 měsíce) má příznivé účinky proti bolesti a zánětu při artróze kloubů. Na rozdíl od analgetik a nesteroidních antiflogistik je tento účinek opožděný, projeví se až po 4-6 týdnech pravidelného úžívání. Po vysazení však tento účinek obvykle přetrvává nějakou dobu. Proto je možné po 2-3 měsících užívání udělat další asi 2-3měsíční přestávku.\n\nChondroitin sulfát též zřejmě dokáže zastavit ztrátu kloubní chrupavky, ke které při artróze dochází.\n\nDoporučené dávkování chondroitin sulfátu je 800 až 1 200 mg denně po dobu aspoň dvou měsíců, přičemž zřejmě není rozdíl v účinnosti těchto dvou dávek. Chondroitin sulfát je možné podávat intermitentně (s přestávkami) i kontinuálně (dlouhodobě bez přestávek).\n\nPodobně jako u glukosamin sulfátu je u chondroitin sulfátu výskyt nežádoucích účinků stejně častý jako u placeba. Nežádoucí účinky v doporučených dávkách jsou vesměs nezávažné.\nByl zaznamenán ojedinělý případ prodlouženého času krvácení u pacienta léčeného warfarinem, který zároveň užíval vysoké dávky kombinace glukosamin sulfátu (3000 mg) a chondroitin sulfátu (2400 mg). Není jasné, která složka je za tento účinek zodpovědná. Chondroitin sulfát má strukturu podobnou heparinu, což může teoreticky způsobovat tuto interakci.\n\nU chondroitin sulfátu není dostatek zkušeností s užíváním v těhotenství a při kojení.\n"}
{"id": "77646", "url": "https://cs.wikipedia.org/wiki?curid=77646", "title": "Manuel de Falla", "text": "Manuel de Falla\n\nManuel de Falla (23. listopadu 1876 Cádiz – 14. listopadu 1946 Alta Gracia, Argentina) byl španělský skladatel a klavírista. \n\nStudoval v Madridu. Věnoval se studiu španělského folkloru, což rozhodujícím způsobem ovlivnilo jeho tvorbu. V roce 1907 se usadil v Paříži odkud podnikal četná koncertní turné po Evropě. Poté se usadil v Granadě. V roce 1940 emigroval do Argentiny, kde zemřel. \n\nMezinárodního úspěchu Falla dobyl svými balety Třírohý klobouk (\"El sombrero de tres picos\", 1917) a Čarodějná láska (\"El amor brujo\", 1915), zpěvohrou Divadélko loutkáře Pedra (\"El retablo de maese Pedro\", 1919) a koncertem pro cembalo (1926). Teprve posmrtně byla provedena jeho největší práce, opera Atlantida (\"Atlántida\", 1956).\n\n"}
{"id": "77650", "url": "https://cs.wikipedia.org/wiki?curid=77650", "title": "Methylsulfonylmethan", "text": "Methylsulfonylmethan\n\nMethylsulfonylmethan (MSM; \"dimethylsulfon\") je organická sloučenina síry používaná v doplňcích stravy určených na potíže s klouby.\n\nNázev \"methylsulfonylmethan\" je poněkud zavádějící, protože může svádět k nakreslení chemického vzorce odlišné sloučeniny (CH-SO-O-CH, methyl-methansulfonát). Název byl vymyšlen tak, aby se původní a přesnější název dimethylsulfon (DMSO) nepletl s označením jeho prekurzoru dimethylsulfoxidu (DMSO). Dle nejnovějšího chemického názvosloví je preferovaný počeštěný IUPAC název podobný: (methansulfonyl)methan. Ve veterinární medicíně byl původně používán DMSO, který se však vyznačuje nepříjemným česnekovým zápachem a dráždivostí. Proto byl ke komerčnímu využití zaveden jeho chemicky stabilní metabolit DMSO, který je prostý zápachu a nedráždí. Jeho proklamované účinky vytvářejí velmi široké spektrum. Skutečné účinky však zůstávají dosud vědecky nepotvrzeny a látku provází stále mnoho nezodpovězených otázek.\n\nMSM vzniká spontánně v zemské atmosféře. Některé mořské řasy a bakterie produkují jako degradační produkt thiosloučenin dimethylsulfid (DMS). Tato prchavá látka uniká do atmosféry, kde tvoří 50-60 % celkového koloběhu síry na Zemi. Účinkem ultrafialového záření se samovolně oxiduje na DMSO, a ten dále až na chemicky stabilní DMSO (MSM). Zmíněné látky obsahující síru mají velký význam pro udržování tepelné bilance zemské atmosféry.\n\nMSM je snadno rozpustný ve vodě. V podobě dešťových přeháněk se dostává do půdy i do vody, tím pádem i do potravního řetězce, což může vysvětlovat všudypřítomnost malého množství této látky ve všech živých organismech včetně lidského.\n\nO MSM se často hovoří jako o zdroji biologicky vázané síry. Dosud však bylo dokázáno, že DMS, DMSO a DMSO2 umějí nutričně využívat pouze některé půdní a střevní bakterie. Ostatní organismy pravděpodobně přijímají i vylučují MSM v nezměněné chemické podobě.\n\nZmíněné bakterie umějí enzymaticky demethylovat MSM na kyselinu methylsulfonovou (MSA, CHSOH), a tu pak dále na anorganický hydrogensiřičitan (hydrogensulfit, HSO) a síran (sulfát, SO). Právě tato anorganická forma je jakousi ústřední křižovatkou v metabolismu síry.\n\nZe sulfátu autotrofní organismy (rostliny, mikroorganismy) syntetizují methionin, aminokyselinu obsahující síru, která je pro živočichy esenciální, tj. musejí ji přijímat v potravě, neboť ji nedokáží syntetizovat sami. Methionin pak organismy využívají pro syntézu dalších sloučenin obsahujících síru v podobě –SH (thioly), –S– (sulfidy) a –S–S– (disulfidy). Konečným produktem degradace těchto sirných sloučenin je pak opět sulfát.\n\nV jedné experimentální studii byl MSM značený radioaktivním izotopem S podáván morčatům. Méně než 1 % podané radioaktivní síry bylo nalezeno v plazmatických bílkovinách v aminokyselinách methioninu a cysteinu, kam pravděpodobně byla inkorporována výše popsanou činností střevních mikroorganismů. Z organismu se MSM vylučuje v nezměněné podobě močí.\n\nSulfát je rovněž výchozím substrátem při syntéze sulfatovaných sloučenin (jako je např. heparin, chondroitin sulfát atd.). Nejprve je s využitím ATP vytvořen 3’-fosfoadenosin-5’-fosfosulfát (PAPS). Toto je tzv. „aktivovaný sulfát“, který za pomoci specifických enzymů vnáší sulfátovou skupinu do organických sloučenin, které obsahují hydroxylovou skupinu –OH.\n\nZdrojem síry pro lidský organismus je tedy především anorganický sulfát a aminokyseliny obsahující síru (nejčastěji ve formě bílkovin). Nedostatečný příjem síry v izolované podobě nebyl u lidí nikdy popsán. Vyskytuje se vždy jako součást celkové malnutrice (podvýživy). U osob normálně živených není suplementace sírou nutná.\n\nKomerční prezentace výrobců přípravků obsahujících MSM přisuzují této látce celou řadu příznivých účinků na lidský organismus, o kterých neexistuje dostatek klinických údajů, které by tyto účinky spolehlivě potvrdily.\n\nV prvé řadě jsou účinky protizánětlivé, kvůli nimž je MSM doporučován při onemocněních kloubů (osteoartróza, revmatoidní artritida), alergiích, bolestech svalů a jiných. Dosti často je MSM zahrnován mezi SYSADOA (symptomaticky pomalu působící léky při osteoartróze), ačkoliv tato účinnost nebyla dosud dostatečně prokázána klinickými studiemi (určité práce existují, jejich výsledky by však měly být potvrzeny podrobnějším výzkumem) a revmatologickými organizacemi není tato látka uznávána. Podle dosud známých klinických studií je možné, že mírně tlumí bolestivost a otoky kloubů při osteoartróze, neovlivňuje však ztuhlost kloubů.\n\nV zahraničí se též ve formě spreje používá proti chrápání.\n\nMSM je výrobci prezentován jako velmi bezpečná, netoxická látka bez nežádoucích účinků. Není nám známo, zda užívání MSM způsobilo někomu zdravotní újmu. Tolerance látky je velmi dobrá.\n\n\n\n\n\n\n\n\n\n\n\n\n\n\n\n\n\n\n"}
{"id": "77651", "url": "https://cs.wikipedia.org/wiki?curid=77651", "title": "Erik Satie", "text": "Erik Satie\n\nErik Satie, narozen jako Eric Alfred Leslie Satie, již na své první kompozici z roku 1884 se podepisuje jako Erik Satie (17. května 1866 Honfleur, Francie – 1. července 1925 Paříž, Francie) byl francouzský skladatel a klavírista, který v mnoha směrech předešel svou dobu. Byl velmi tvůrčí osobností a měl výrazný vliv na své současníky, především Clauda Debussyho, Maurice Ravela a Francise Poulenca. Protože jeho hudba byla velmi novátorská, měl též výrazný vliv i na moderní hudební skladatele.\n\nJe označován za předchůdce impresionismu, neoklasicismu, konceptuálního umění a ambientní hudby. S Dariem Milhaudem experimentoval s hudbou, které říkali „furniture musique“, čímž mínil zvuky pozadí či prostředí. Skládal hudbu tak, aby byla poslouchána např. z různých úhlů, proto vzájemně velmi podobné skladby dělil do jednotlivých částí z tohoto hlediska. Mnoho jeho skladeb bylo inspirováno středověkou kompoziční architekturou.\n\nV devadesátých letech patřil do okruhu bohémy na pařížském Montmartre, přátelil se s malířkou Suzanne Valadon, hrál na harmonium v kabaretu Chat Noir, dva roky byl členem Rosekruciánského řádu Joséphina Péladana, posléze (15. října 1893) založil vlastní \"Metropolitní Církev Umění pod ochranou vzývaného Ježíše Vůdce\". Zde se projevila dvojakost jeho povahy se sklonem k mystifikaci (\"křesťanský balet\" \"Uspud\" pro jednu osobu z roku 1892) a na druhé straně k mysticismu. Metropolitní Církev Umění Ježíše Vůdce měla za dobu svého trvání (okolo tří let) paradoxně jediného člena – samotného Satieho. Nesl titul ‚Mistr chrámu’. Po dvou letech od založení sekty vyšla dvě čísla jejího tiskového orgánu „Cartulaire“, jejichž jediným autorem byl také on sám, byť pod různými pseudonymy. Epištola vzniklá rok po ustavení vysvětluje důvody jejího vzniku: jednalo se především o nespokojenost se stavem římského katolictví té doby a s oficiálním establishmentem v uměleckých kruzích. Nechal se inspirovat Péladanovými rosekruciány, oproti jejich relativně dobře ukotvenému zázemí v establishmentu však utvořil svou sektu ryze imaginativně: fiktivní monstrózní hierarchii uvnitř právě vzniklé církve s veškerou vážností rozprostřel doslova po celém světě do složité struktury klášterů, opatství či rytířských řádů včetně přesného popisu jejich příslušenství a osob, takže například celkový počet jejích členů dává v součtu číslo 1 608 040 290, což je o 28 000 000 víc, než podle odhadů žilo tehdy na světě obyvatel. Na konci 90. let se z finančních důvodů odstěhoval z centra Paříže, léta prožil ve velké chudobě a zapomenutí. V desátých letech si jej jako \"maskota\" vybrali mladí francouzští autoři (Les Six, Jean Cocteau) a dopomohli mu k ohlasu jeho skladeb. Před svou smrtí vstoupil do Komunistické strany Francie.\nJeho nejznámějšími díly jsou klavírní „Gymnopédies“, „Gnossiennes“ a „Vexations“ z roku 1893 z posthumního cyklu „Pages mystiques“ (\"Mystické stránky\", 1893–1895). \"Vexations\" tvoří 840 krát opakované tři krátké klavírní fráze – dodnes je však diskutabilní, zda nebyl jeho pokyn myšlen metaforicky, k jednotlivým úsekům hudby připisoval i dříve enigmatické přípisy, v jeho pozdním klavírním díle se dá dokonce hovořit o převaze literárních aluzí nad hudbou.\n\nVe tvorbě pro Rosekruciánské hnutí Joséphina Péladana použil v první části preludií k „Les fils des Etoiles“ v evropské hudbě vůbec poprvé kvartové akordy jako samostatně stojící, neharmonicky chápané souzvuky. Zmíněné \"Vexations\" zase vytvořil tak, že s výjimkou tónu \"As\" postupoval způsobem, který později použil Arnold Schoenberg jako základ ke své kompoziční metodě dodekafonie. Ve svém mystifikačním \"křesťanském baletu\" \"Uspud\" postupoval při kompozici způsobem známým jako permutační forma až v 60. letech 20. století.\n\nMezi jeho další četná klavírní díla patří čtyřruční suita „Trois Morceaux en forme de Poire“ (\"Tři kusy ve tvaru hrušky\"), dokládající jeho smysl pro mystifikaci. V desátých letech vytvořil celou řadu (\"haiku\") klavírních cyklů předjímajících estetiku DADA a Nové věcnosti (Sports et divertissements, Embryons desséches). Tehdy také se díky podpoře mladých skladatelů (Les Six) mohl začít věnovat větším formám. Jeho opera – \"symfonické drama\" – Socrate na Platónovy texty z roku 1916 je jedním z prvních projevů estetiky neoklasicismu v evropské hudbě, následovaly tři balety „Parade“ (s instrumentací nestandardních nástrojů jako je siréna, nebo psací stroj), „Mercure“ a „Relâche“ (s doprovodnou filmovou sekvencí), plně nesené cirkusovou estetikou.\n\nJeho hudba byla dlouho pro hudební establishment nepřijatelná z důvodu své obskurnosti (poetika) a značného podílu byť geniálního, přesto diletantství (instrumentace, forma skladeb). Zůstává proto až na cykly \"Gymnopédií\" a \"Gnossiennes\" dodnes pro širší publikum i část kritiky těžko uchopitelnou, ba neznámou.\n\nNejvětší překážky pronikání jeho hudby do širší veřejnosti způsobuje patrně tradice při interpretaci jeho kompozic. Jeho skladby jsou obecně velmi málo propracovány, co se dynamických a tempových údajů týče (je to ostatně jeden ze znaků, které u nich obdivovali neoklasicisté, a navíc jsou tyto pokyny vyvažovány zmíněnou přebohatou literární rovinou). U kompozic přibližně do roku 1906 nalezneme nejčastěji označení \"Lent\", tedy pomalu. Tato okolnost, spolu s širší oblíbeností jeho díla u anglo-amerických autorů hudebního minimalismu, vedla k domněnce, že se jeho kompozice musí hrát extrémně pomalu a nevýrazně. Pokud se však tento nepodložený a hudbu degradující předpoklad nedodržuje, znějí Satieho kompozice rovnocenně jakékoliv jiné plnokrevné hudbě. Druhým kruciálním aspektem interpretace Satieho kompozic je to, že je skladatel často psal pouze pro hudebníky. Často bývá citován jeho výrok: \"S klavírem je to jako s penězi: potěšení z nich má jen ten, kdo se jich dotýká.\"\n\n\nEric Satie hrál v dadaistickém filmu \"Mezihra\" (Entr'acte) režiséra René Claira z roku 1924.\n\nK Satiemu jako k jednomu ze skladatelů, který je ovlivnil, se hlásí mnozí moderní skladatelé, např. John Cage, Brian Eno nebo Frank Zappa.\n\nV roce 1969 se staly \"Variace na téma Erika Satieho\" (\"Variations on a Theme By Erik Satie - Trois Gymnopédies\") titulní skladbou druhého alba skupiny Blood, Sweat & Tears. Deska vyšla též v roce 1971 v Gramofonovém klubu Supraphonu.\n\nKoncem 20. století a především začátkem 21. století je jeho hudba často používána ve filmech .\n\n\n\n\n"}
{"id": "77654", "url": "https://cs.wikipedia.org/wiki?curid=77654", "title": "OTFE", "text": "OTFE\n\nOn-the-fly encryption (OTFE) je termín často používaný v souvislosti se šifrovacím softwarem. „On-the-fly“ znamená, že soubory jsou dostupné ihned po zadání klíče, a celý šifrovaný oddíl je připojen tak jako by to byl fyzický disk, což umožní přistupovat k souborům běžným způsobem.\n\nOn-the-fly encryption vyžaduje použití ovladačů, které zajišťují šifrování transparentní pro koncového uživatele. Výhodou tohoto přístupu je, že šifrování probíhá bez zásahu uživatele (všechny aplikace používá stále stejně), a jedno heslo šifruje neomezeně mnoho dat. Nevýhodami může být vysoké zatížení systému při nevhodné implementaci a pád software může vést ke ztrátě dat. \n\n\n"}
{"id": "77656", "url": "https://cs.wikipedia.org/wiki?curid=77656", "title": "Libra (měna)", "text": "Libra (měna)\n\nLibra jako měna může být:\n\n\n\n\n"}
{"id": "77657", "url": "https://cs.wikipedia.org/wiki?curid=77657", "title": "Uzemnění", "text": "Uzemnění\n\nUzemnění je vodivé spojení elektrického rozvodu nebo různých kovových předmětů se zemí. Účelem uzemnění je zajištění správné činnosti některých elektrických zařízení a ochrana před úrazem elektřinou, ochrana před bleskem, přepětím a před účinky statické elektřiny.\n\nV rámci přenosové soustavy se uzemňují například uzly generátorů, transformátorů. Dále se uzemňují kovové pláště a části elektrických strojů a spotřebičů (např. elektromotorů), kovové konstrukce staveb, kovové rozvody a hromosvody.\n\nPůda je vlivem zemní vlhkosti do určité míry elektricky vodivá. To umožňuje využít zemi jako elektrický vodič. Spojíme-li jeden vodič elektrického zdroje se zemí, země v okolí tohoto spojení bude mít zhruba stejný elektrický potenciál jako tento vodič. Spojíme-li se zemí v dosahu tohoto potenciálu jiný vodivý předmět, např. kovový kryt elektromotoru, přiřadíme mu potenciál uzemněného vodiče zdroje. Dostane-li se elektřina vlivem poruchy na kostru motoru, je tento poruchový proud na kostře sveden do země a nemůže se škodlivě projevit, protože kostra motoru je uzemněná na potenciál jednoho vodiče zdroje. Jsou-li v obvodu zapojeny jisticí a bezpečnostní prvky, např. elektrický jistič nebo proudový chránič, poruchový proud tekoucí do země způsobí jejich vypnutí, a tím odpojení vadného zařízení.\n\nKaždé uzemnění se skládá ze dvou částí – \"zemnicí elektrody\" (\"zemniče\") a \"zemního svodu\". Zemnič zajišťuje dobrý elektrický kontakt s půdou a zemní svod propojuje zemnič se zemněným zařízením.\n\nZemniče mohou být \"náhodné\" nebo \"strojené\".\n\n\n\nObecně platí, že čím je větší celková styčná plocha zemniče s půdou a v čím větší hloubce je zemnič uložen, tím menší zemní odpor zemnič má a tím je kvalitnější. Snahou je dosažení co nejmenšího odporu zemniče.\nPočet zemničů (v případě zemnicích tyčí nebo desek) nebo délka zemnicího pásu, kterou je nutno použít, silně závisí na druhu a vlhkosti půdy. Proto pro realizaci uzemnění neexistuje jednoznačný návod ani výpočet a je třeba odborníkem nechat změřit elektrický odpor půdy v daném místě. Ten podle změřených výsledků zemnič navrhne.\n\nPro uzemnění mají být využity zejména zemniče náhodné. Strojené zemniče se zřizují jen v následujících případech:\n\nPro pracovní uzemnění kladného pólu ve stejnosměrných zařízeních se nemá používat náhodný základový zemnič.\n\nTyp a hloubka uložení zemničů musí být takové, aby se při vysychání půdy, ani jejím promrzání nezvyšoval odpor uzemnění nad požadovanou hodnotu. Hodnota odporu musí být pokud možno taková, aby v případě výboje např. blesku, byl odpor zemnícího vodiče a s ním spojených zařízení ze všech přilehlých předmětů nejnižší. Tím pádem je rozdíl elektrického pole mezi např. bleskem ionizovaným vzduchem a zemnícím vodičem nejvyšší a výboj je sveden. Jinak je při vysokém odporu vyšší pravděpodobnost, že blesk udeří jinam, než do uzemnění, jak je požadováno a případně dojde k újmě na zdraví.\n\nUzemnění můžeme rozdělit dle několika kritérií.\n\n\n\n\n\n"}
{"id": "77659", "url": "https://cs.wikipedia.org/wiki?curid=77659", "title": "Alexander Moyzes", "text": "Alexander Moyzes\n\nAlexander Moyzes (4. září 1906 Kláštor pod Znievom – 20. listopadu 1984 Bratislava) byl slovenský skladatel, jeden z hlavních představitelů meziválečné slovenské hudební moderny, syn hudebního skladatele Mikuláše Moyzese.\n\nMoyzes je autorem orchestrálních děl (12 symfonií, symfonické předehry \"Jánošíkovi chlapci\" a \"Nikola Šuhaj\", \"Tance z Pohronia\", suity), instrumentálních koncertů, opery \"Udatný král\", vokální tvorby (kantáty, písňové cykly \"Farby na palete a V jeseni\"), komorních skladeb, úprav lidových písní, scénické, filmové a jiné hudby.\n\nV letech 1966–1971 byl rektorem na Vysoké škole múzických umení v Bratislavě.\n\nSlezský písničkář Jaromír Nohavica ve své písni \"Těšínská\" Moyzese krátce zmiňuje, nespecifikuje však, jedná-li se o Alexandra či jeho otce.\n\n"}
{"id": "77663", "url": "https://cs.wikipedia.org/wiki?curid=77663", "title": "Santa Maria del Fiore", "text": "Santa Maria del Fiore\n\nDóm Santa Maria del Fiore, v němž se snoubí gotická katedrála toskánského typu s renesanční kopulí, dominuje panoramatu Florencie.\n\nNa místě západní části lodi dnešní katedrály stával románský kostel Santa Reparata, poprvé postavený na přelomu 4. a 5. století, později za válek s Byzancí zničený a někdy během 7.–9. století znovu postavený. Při zahájení výstavby katedrály bylo pouze zbořeno průčelí starého kostela. Nová stavba postupně obklopila původní budovu, v níž se až do roku 1375 konaly běžně bohoslužby. Poté byla Santa Reparata zbourána.\n\nRoku 1966 byly objeveny pozůstatky kostela v podzemí dómu, restaurovány a otevřeny pro veřejnost. Návštěvník zde může zhlédnout zachované fresky, náhrobní desky a také náhrobek stavitele kupole Filippa Brunelleschiho.\n\nStavba florentské katedrály byla zahájena na zakázku Florentské republiky dne 8. září 1296 podle návrhů významného architekta Arnolfa di Cambio, a to na místě, kde stál původní kostel Santa Reparata. Po Arnolfově smrti v roce 1302 byly práce na 30 let přerušeny. Poté bylo pokračování díla svěřeno Giottovi di Bondone, který však pouze navrhl projekt vedle stojící zvonice (Giottova kampanila). Stavba se opět rozběhla až roku 1357 podle plánů Francesca Talentiho, který Cambiovy plány výrazně změnil. Jeho dílem jsou mohutné křížové žebrové klenby ve všech lodích i plán vytvořit nad křížením ohromnou kupoli o šířce všech tří lodí. Rozšíření se dočkal i chór. Podélný trakt byl dokončen roku 1378. Čtyři pole hlavní lodi mají rozměry 20 × 20 metrů a výšku 40 metrů. Interiér proto působí nesmírně pádným, monumentálním dojmem. V roce 1386 byly budovány základy chórového závěru a roku 1389 byly budovány pilíře křížení. V roce 1413 byl proveden tambur kupole a vynořila se otázka její technické realizace.\n\nNa realizaci kupole byla počátkem 15. století vypsána architektonická soutěž, již vyhrál Filippo Brunelleschi. Dvouplášťová osmiboká kupole, kterou postavil v letech 1420–1434, byla a je dosud považována za zázrak stavební techniky. Byla postavena zvenčí dovnitř, z cihel kladených ve vzoru rybí kosti bez použití lešení. Její rozpětí činí 41,97 m. To znamená, že byla dlouho třetí největší stavbou svého druhu na světě (rozpětí kupole svatopetrské baziliky v Římě je o 60 cm širší, základna kupole Pantheonu pak činí 43,22 m – tyto rozměry byly překonány teprve v moderní době, při stavbě Haly století ve Vratislavi roku 1913).\n\n25. března 1436 byla katedrála zasvěcena papežem Evženem IV. Panně Marii. Papež tehdy pobýval delší dobu ve Florencii. Poté v dómu zasedal v letech 1438–1439 basilejsko-ferrarsko-florentský koncil, který osobně navštívil byzantský císař Jan eVIII. a konstantinopolský patriarcha Josefos. V červnu 1439 tu byla uzavřena církevní unie.\n\nRoku 1478 byl z podnětu rodiny Pazziů spáchán v bazilice atentát na Medicejské. Lorenzovi Nádhernému, se podařilo uniknout, ale jeho bratr Giuliano byl zabit.\nRoku 1587 bylo zbořeno nedokončené průčelí katedrály, které stavěl di Cambio. Poté byla vypsána řada konkursů na jeho dostavbu, ale teprve roku 1871 byl schválen návrh architekta Emilia de Fabris, jenž respektoval historický vzhled katedrály. Novogotická přední fasáda byla dokončena v roce 1887. Stejně jako pro ostatní stěny je také pro chrámové průčelí typické obložení třemi druhy mramoru: bílým z Carrary, zeleným z Prata a růžovým z Maremma, a navíc bohatá figurální výzdoba.\n\nProstorná katedrála je pátým největším chrámem na světě. Její délka činí 153 m, šířka 38 m, 90 m v příčné lodi, dóm pojme 25 tisíc návštěvníků.\n\nStřízlivý, světle omítnutý interiér je typickým projevem italské gotiky. Také vnitřní prostor kupole měl podle Bruneleschiho plánů zůstat bez malířské výzdoby nebo dekorace. V letech 1572–1579 však provedli Giorgio Vasari a po jeho smrti Federico Zuccari freskovou výzdobu. V minulých dvou stoletích bylo proto často uvažováno o jejím odstranění.\n\nNa pravé stěně dómu stojí za povšimnutí medailón s poprsím Bruneleschiho, vlevo Danteho portrét od Domenica di Michelino. Básník je na ní zobrazen na pozadí Florencie (panorama s chrámovou kopulí za jeho života ovšem neexistovalo) a s \"Božskou komedií\" v ruce.\n\n"}
{"id": "77665", "url": "https://cs.wikipedia.org/wiki?curid=77665", "title": "Godigisel", "text": "Godigisel\n\nGodigisel také Godegisel, Godigisclus (cca 359 – 406) byl prvním známým králem Vandalů. V roce 406 padl v bitvě u Mohuče v boji s Franky. Následoval ho jeho prvorozený syn Gunderich, který se s Vandaly přesunul do Galie a později do Hispánie. Známější je však jako otec Geisericha, který následoval bratra Gundericha a vládl 49 let.\n"}
{"id": "77668", "url": "https://cs.wikipedia.org/wiki?curid=77668", "title": "Manuel María Ponce", "text": "Manuel María Ponce\n\nManuel María Ponce (8. prosince 1882 Fresnillo, Zacatecas – 24. dubna 1948 Mexico City) je považován za otce klasické hudby Mexika. Slavný skladatel a klavírista se ve své tvorbě soustředil na klavírní literaturu, komorní tvorbu, orchestrální díla a písně a skladby pro sólovou kytaru. Jeho díla zdomácněla v repertoáru špičkových interpretačních umělců na celém světě. Vnesl do mexické hudby originální národní tón.\n"}
{"id": "77670", "url": "https://cs.wikipedia.org/wiki?curid=77670", "title": "New Orleans", "text": "New Orleans\n\nNew Orleans (IPA: , , nebo ; \"francouzsky\": La Nouvelle-Orléans, ) je jedno z nejvýznamnějších přístavních měst Spojených států amerických, zároveň největší město v Louisianě o rozloze 518 km² a jedno z nejdůležitějších měst na jihu USA vůbec.\n\nMěsto leží v jihovýchodní části Louisiany na jih od jezera Pontchartrain, přes které se lze do města dostat po druhém nejdelším mostě světa, \"Lake Pontchartrain Causeway\". Město získalo význam zčásti díky tomu, že leží u řeky Mississippi. Vzhledem k současné poloze města však řeka i jezero představují značné nebezpečí záplav. Město se proto chrání, jak nejlépe může. Například velice složitým systémem vodních pump, odvodňovacími kanály a hrázemi. New Orleans byl přesto v roce 2005 postižen hurikánem Katrina, který doprovázely katastrofální záplavy.\n\nPodle sčítání lidu z roku 2010 zde žilo 343 829 obyvatel. Celá aglomerace New Orleans měla přes 1,3 miliónu obyvatel. V současnosti je počet obyvatel značně nižší než v minulosti (přibližně o třetinu) vzhledem k migraci, která město postihla po hurikánu Katrina, nicméně počet obyvatel se kvůli bílému útěku snižoval již před hurikánem.\n\n\nObyvatelé hispánského nebo latinskoamerického původu, bez ohledu na rasu, tvořili 5,2 % populace.\n\nMezi 23 a 28 % obyvatel New Orleans žije v podmínkách na nebo pod hranicí chudoby. Ta panuje zejména v chudých černošských čtvrtích neworleanských předměstí. S ní se pojí vyšší míra negramotnosti a objem trestných činů, který je problémem i sousedního státu Mississippi. V současnosti se USA snaží pomocí podporování různých státních programů pomoci jižním státům vymanit se ze začarovaného kruhu chudoby, negramotnosti a kriminality.\n\nV roce 2010 byl roční počet vražd 49,1 na 100 000 obyvatel, což bylo nejvíce ze všech měst v USA nad 250 000 obyvatel. Americký průměr pro rok 2010 činil 4,8 vražd na 100 000 obyvatel. 97% pachatelů byli černoši a 95 % muži.\n\nNew Orleans produkuje zejména petrochemické produkty, hliník a potraviny. Další podstatnou složkou v příjmech města tvoří turistika. Průmysl je zde strojírenský, potravinářský, textilní, papírenský, hutnický a průmysl paliv a energetiky.\n\nPodnebí v New Orleans je velmi příznivé. Zimy jsou mírné s teplotami v lednu okolo 13 °C. Léta naopak teplá s teplotami v červenci okolo 28 °C.\n\nNew Orleans bylo založeno v roce 1718 Jeanem Baptistem Le Moynem de Bienvillem a pojmenováno po tehdy nejvlivnějším muži Francie regentu Filipovi II. Orleánském.\n\nToto město bylo součástí francouzské kolonie Louisiana až do roku 1763, kdy bylo předáno Španělsku. Následující skoro čtyři dekády pod vlivem Španělska se výrazně zapsaly do charakteru města. Město bylo před koncem osmnáctého století dvakrát postiženo mohutným požárem, který zničil dosavadní tvář města a to muselo být přebudováno. Proto jsou v New Orleans nejstarší a nejvýznamnější historické památky ovlivněné španělskou kulturou. V roce 1801 Španělsko navrátilo New Orleans a okolní rozlehlá území zpátky Francii. V roce 1803 bylo New Orleans odprodáno Napoleonem I. Spojeným státům americkým (tzv. Koupě Louisiany - Louisiana Purchase).\n\nOd roku 1815 se New Orleans stalo stanovištěm ve válce roku 1812. Během občanské války bylo město v obležení lodí pod vedením admirála Davida Farraguta. Obležení skončilo 25. dubna 1862.\n\nV srpnu 2005 byly jižní státy USA postiženy hurikánem Katrina, který měl na město New Orleans katastrofální dopad. Ochranné hráze a obranné prostředky neudržely Mississippi v korytě a následkem toho větší část města, které se tou dobou nacházelo v terénní sníženině už i pod normální úrovní hladiny řeky, byla zaplavena.\n\nSilný vítr roztříštil okna, roznesl odpad po celém městě a přinesl silný déšť a záplavy na jeho východní část. Situace se ještě zhoršila, když se další 4 kanály porouchaly. 30. srpna začala voda ustupovat a lidé mohli ohledávat škody. Ty byly bezprecedentní. Řádění hurikány vystřídalo řádění černošských gangů, které se zmocnily částí města a musely být vytlačeny až pomocí ozbrojených zásahů bezpečnostních složek. Na některých místech dosáhla voda až 7,6 metrů. Náklady na opravy a škody způsobené hurikánem Katrina byly vyčísleny na 10 – 25 miliard dolarů. Ekonomická ztráta byla vyčíslena na 100 miliard dolarů. Ztráty na lidských životech vystoupaly na číslo mezi 1200 – 1600.\n\nPo úderu Katriny byl prezident Bush kritizován za pomalou reakci a nedostatečnou bezprostřední pomoc. Poté ale slíbil regionu 116 mld dolarů z federálních rezerv. Dva roky po katastrofě se z této částky použilo jen asi 42 % a byly investovány převážně v bohatších bělošských čtvrtích.\n\nV New Orleans jsou celkem 4 vysoké školy a univerzity:\n\nVybavení této školy je velice dobré. Počítačová místnost, knihovna, společenské místnosti…Dále možnost dělat všelijaké sportovní aktivity. Ubytování na koleji, jídlo se podává ve velké jídelně.\n\nTaké dobré vybavení. Počítače, knihovna, sportovní kluby…Ubytování doma nebo v pronajatých apartmánech.\n\nJedna z největších univerzit vůbec. Jídlo v jídelně, ubytování na koleji, kluby, sport, univerzitní policie a lékař a další nezbytné servisy.\n\nMenší soukromá univerzita s výbornou vybaveností.\n\nV New Orleans je spousta míst, kam zamířit jak za zábavou, tak za poznáním, například:\n\nMěsto je především známo pod přezdívkou kolébka jazzu (v anglickém originále \"The Cradle of Jazz\") a je vyhledáváno umělci tohoto žánru, stejně tak jeho fanoušky. V letních měsících New Orleans doslova pulsuje festivaly různými venkovními exhibicemi umělců. Krom jazzu se zde hojně hraje blues, gospel a v poslední době i rock´n´roll.\n\n\n"}
{"id": "77672", "url": "https://cs.wikipedia.org/wiki?curid=77672", "title": "Elasto Mania", "text": "Elasto Mania\n\nElasto Mania (též Elastomania, Elma) je dvojrozměrná závodní, kultovní počítačová hra, vytvořená nezávislým maďarským programátorem Balázsem Rózsou v roce 2000. Grafiku hry má na svědomí Mate Magyar (MUe).\n\nElastomania byla vydána 3. února 2000 jako odraz požadavků komunity, která se kolem hry vytvořila od vydání předchůdce hry Elasto Mania (Elma) zvané Action Supercross (Across).\n\nVerze 1.0 obsahuje řadu programátorských chyb. Verze 1.1 byla vydána téhož roku v září. Po týdnu verze 1.11/11a.\n\nV červnu 2000 se na internetu objevil program \"Nitro Patch\". Publikoval ho švédský programátor Panzer. V programu jde měnit fyzikální aspekty hry jako rychlost, zrychlení motocyklu, sílu gravitace a další. Po dojetí levelu však přičítá k výslednému času 10 minut. Později vyšlo najevo, že Panzer byl pouze alias autora hry.\nZačátkem roku 2001 autor hry Balázs Rózsa plánoval vydání Elasto Mánie 2. Měla odrážet požadavky komunity z IRCnetu nebo fóra mopolauta. Požadováno bylo zachování fyzikálního modelu motorky, ale prosilo se lepší zabezpečení hry proti zneužití, lepší statistika (počet odjetých hodin na levelech apod.), možnost hraní multiplayeru online a další.\n\nPan Rozsa od záměru vydání hry postupně upustil. Na jaře 2001 předal správu světových rekordů panu Pekku Tahkolovi (Pexi) z Finska, který v dobách acrossu vedl nejnavštěvovanější web týkající se této hry. Pan Tahkola světové rekordy spravuje dodnes, ale o stránky moposite.com kde jsou rekordy uvedeny se stará společně s panem Lassi Heikkinenem (Abula). V témže roce vydal balíček externích levelů nazvaného \"Official level pack\" (OLP), kterým dal nepřímo najevo, že od záměru vydat Elastomanii 2 skutečně upouští.\n\nOd roku 2002 se řada hráčů, programátorů (hackerů) angažovala ve vytváření nových verzí hry. Hra Elasto Mania tak získala neoficiální status.\n\nHra byla vydána v únoru 1997. Původní verze 1.0/1.1 obsahují 24 levelů. Termín level namísto mapy se začal užívat na základě přípony souborů *.lev do kterých se nově vytvořené levely ukládaly. Nemá nic společného s úrovní.\n\nV březnu 1998 byla vydána verze 1.2. Až tato verze se dá považovat za počátek kultu. Obsahuje 42 levelů zvaných internaly, které byly použity s mírnou modifikací i pro hru Elastomania. Verze 1.3 byla vydána v lednu 1999 a krom známých bugů poprvé odrážela požadavky komunity scházející se na síti IRCnet.\n\nHra Action Supercross je naprogramována pro operační systém DOS. Na současných operačních systémech NT je obtížně hratelná. Nepomáhá ani emulátor DOSBox. Hra laguje nebo při doteku cíle zamrzá. Přesto je hra hratelná i na dnešních strojích. Návod jak Action Supercross spustit je například zde (anglicky).\n\nPrvním hráčem, který se angažoval v upgradování elmy byl francouzský jezdec a programátor Hibernatus. Jeho prvním počinem byl patch 1.1hb, který vydal ke konci roku 2002 a změnil tím systém ježdění. Jeho hlavní přínos spočíval ve vytvoření speciálního šestého tlačítka, které simulovalo simultánní stlačení levé a pravé šipky. Pokud se stlačí současně levá a pravá šipka dojde k efektu známému již ve hře across. Motorka dostane rychlou, okamžitou rotaci po směru hodinových ručiček. Tento bugvolt označovaný jako \"supervolt\" bylo v řadě situací složité použít kvůli onomu současnému stlačení levé a pravé šipky. S verzi 1.1hb se supervoltu začalo říkat \"alovolt\", protože jeho použití je již triviální pomocí nového šestého tlačítka.\n\nV roce 2006 Hibernatus vydal ugrade 1.2, ve kterém se už dá měnit rozlišení obrazovky, zoom, sledovat současně několik zaznamenaných jízd najednou apod. Všechny tyto vychytávky jsou neoficiální z důvodu toho, že pan Rozsa neposkytl zdrojový kód hry k dispozici druhé osobě.\n\nKoncem roku 2006 přišel slovenský jezdec a programátor Lubor Ladický (milagros) s realizací patche díky němuž by se dala elma hrát online na serverech. Projekt zprvu nazvaný Belma (Battle Elasto Mania) začal pomalu spatřovat světlo světa a je v dnešní době jediným oficiálním místem kde se dají zajíždět platné světové rekordy. Důvodem tohoto kroku bylo stále důmyslnější používání nedovolených/ilegálních pomůcek k zajíždění lepších časů (cheaty). Dnes se projekt nazývá Elma Online (EOL) a je považován za verzi 1.3.\n\nEOL (1.3) má řadu výhod. Krom toho, že se dá jezdit s dalšími hráči například multiplayer, upgrade vychytal další nedostatky hry jako uložení a spuštění dlouhých záznamů jízd (replayů).\n\nV červenci 2016 publikoval na fóru mopolauta finský programátor smibu projekt nazvaný \"Elma 2\", kterým přesunul hraní Elastomie na webové prohlížeče (skript je optimalizovaný na prohlížeč Firefox). Hraní elastomanie na webovém prohlížečí přináží některé nové funkce, např. hra zaznamenává průběžný čas při sklizení jablka, zobrazuje aktuální a maximální dosaženou rychlost v neznámých jednotkách a další funkce.\n\nObě hry se neliší v zaměření a v principu. Pokud pomineme hlavní rozdíl, že across je hra dosová a elma je hra windowsová tak hlavním rozdílem a důvod názvu Elastomania je větší míra elastičnosti motorky. Motorka v Acrossu je tvrdá, je obtížnější provádět tzv. bouncy. Bounce (baunc) je termín, který se používá v elmě jako označení pro bug, který se akceptuje jako součást jízdy. Posouzení kdy se jedná o bug a kdy o bounce je čistě subjektivní a je na člověku, který rekordy spravuje. Nejspornější světový rekord byl zajetý v levelu 47. Enigma kde se řada hráčů shodovala na tom, že nejlepší čas, který byl v držení 13 let (2004-2017) byl zajet bugem a ne bouncem.\n\nElma obsahuje 42 levelů z acrossu plus 12 nových levelů. Levely z acrossu nejsou identické. Mají pozměněné polygony přizpůsobené k jinému fyzikálnímu modelu motorky v elmě. Elma je ochuzena o pohybující se jablka a killery, se kterýma se bylo možnost setkat v acrossu v levelech Hi-Flyer nebo Expert System. Naproti tomu elma obsahuje jablka, které mění směr gravitace.\n\nElastomania má jednoduchou filosofii. Úkolem je pomocí bodu symbolizovaného motorkou (motorkářem) sesbírat všechny terče symbolizované jablky a následně se dotknout cíle symbolizovaného květinou. To celé za jistý časový úsek. Samozřejmě v tom brání řada nástrah jako ozubená kola (killery) nebo smrt ve hře, která nastane po doteku helmy se zemí (polygonem). Způsob jakým tyto úkony provádíte je vysoce sofistikovaný a návykový. Hlavní plus je třeba hledat v ovládání hry, ke kterému vám stačí 5 tlačítek klávesnice (s verzí 1.1hb šest), ale k jeho základnímu zvládnutí je třeba odehrát několik hodin. S odehranými hodinami se umění jízdy (skill) stále zvyšuje, zdokonaluje (i několik měsíců, let) a člověk je nejen schopen dojet komplikované levely, ale soustředí se i na zlepšování dojetého času. Dalším pozitivem je nadčasový fyzikální model chování motorky. V neposlední řadě hra nutí člověka přemýšlet jakou zvolit nejrychlejší cestu k cíli. Řada jezdců si tímto získala velkou popularitu. Za zmínku stojí český jezdec Jaroslav Kouba (IRK), který jako první našel v levelu 54. Apple Harvest způsob jak sesbírat všechny jablka cestou dolů aniž by se musel vracet nahoru.\n\nSymboly použité ve hře jako jablko, květina byly čistě náhodné. Panu Rozsovi proto krajané vyčítají (s humorem) proč místo jablka nepoužil papriku jakožto národní zeleninu Maďarska.\n\nPrvní čeho si člověk všimne, je rotace směru jízdy doleva/doprava. V základním nastavení pomocí mezerníku. Dále jsou zde tlačítka šipek. Šipka nahoru symbolizuje plyn. Čím víc přidáte plyn po startu tím více se motorka zvedá až se nakonec převrátí. Úhel sklonu zvednutí/snížení se koriguje pomoci šipek doprava/doleva podle toho jestli jedete doprava nebo doleva. Poslední šipka symbolizuje brzdu. Ke koordinaci všech těchto tlačítek potřebuje jistou dobu praxe, která se dá nabrat pouze a jedině hraním/ježděním.\n\nSoučástí hry je editor, ve kterém se dají vytvářet levely (externaly). Editor ve hře není příliš kvalitní. Na jednoduché levely stačí, ale tvorba složitějších, graficky pohledných levelů chce notnou dávku sebeodříkání.\n\nSnahou řady lidí bylo vytvořit programy, které by tvorbu levelů ulehčovaly. Prvním byl český jezdec a programátor Radim Řehůřek (rad), který v roce 2002 publikoval program \"rad's levmaker\". Program konvertoval jednoduché obrázky nakreslené například v paintshopu nebo photoshopu do souboru *.lev. V externích levelech se tak začaly objevovat skoro ideální, symetrické polygonové objekty.\n\nV současnosti je k dispozici velmi kvalitní editor \"Advanced Level Editor\" vytvořený ruským programátorem Nikolajem Žerebcovem (Nicolas), který se dá používat i bez samotné elmy.\n\nJde primárně o off-line single player hru. Jezdci, kteří hrají elmu se dělí na tři kategorie:\n\nInternalista je jezdec, kterého hlavní motivací je překonávání světových rekordů na 54 levelech tvořících elmu. Největší popularitu mají jezdci, kteří jezdí levely na total time. Total time je součet všech času interních levelů. Jsou zde i jezdci, kteří jezdí jeden, dva, tři levely a další je nezajímají. Internalisti se vyznačují jednou vlastností. Není otázka jak dlouho, ale hrají jeden level dokud světový rekord nepřekonají. Pro tento způsob hraní se v elmě zavedl termín \"höyla\" (česky hojlit, hojlovat) kdy dotyčný jezdec tráví několik hodin denně, několik dní v týdnu a dokonce i měsíců hraním jednoho levelu než dotyčný čas nepřekoná.\n\nExternalista je jezdec, který jezdí mapy vytvořené někým jiným nebo mapy, které si vytvořil sám. Od internalistů se liší především tím, že je schopen za krátký časový úsek zajet co nejrychlejší čas aniž by znal jaký čas potřebuje jet. Externalista tedy netuší jaký čas musí jet aby vyhrál na rozdíl od internalisty, který čas zná. Externí mapy se používají nebo v pohárech nebo battlech. Pohár je soutěž kdy se publikuje level, který se hraje třeba týden a následně se musí poslat čas a zaznamenaná jízda. Vítězí ten kdo dosáhne nejrychlejšího času. Battle je zkrácený pohár kdy se publikuje neznámý level a do 10-20minut hraní vyhrává ten kdo zajel nejrychlejší čas.\n\nJde především o zkušené jezdce, kteří již nemají ambice trávit hodiny hraním jednoho levelu. Naproti tomu tráví hodiny tvorbou levelů. Mají pro to cit a dokáží vytvořit zajímavé podmínky hratelnosti pro další jezdce.\n\nPopularita hry byla dána od dob Action Supercross. V řadě evropských zemí byla shareware verze 1.0 publikovaná v rámci příloh počítačových časopisů (nejen herních) již v roce 1997. První náznak soupeření mezi sebou přišel s rozmachem internetu. Sám Balazs Rozsa měl již v roce 1997 tabulku světových rekordů na svých stránkách. Nejsnazší přístup k internetu měli v těch časech skandinávci (Finové, Švédové), kteří na přelomu 1997/98 začali spolupracovat v týmech. První tým se nazýval Team98 a tvořili ho převážně Finové. Výhodou týmů bylo heslo víc hlav víc vymyslí. Vymýšleli vlastní styly jak levely dojet v co nejrychlejším čase a repleye si vyměňovali pouze mezi sebou. Během roku 1998 začala vznikat úzká komunita lidí na IRC serveru IRCnet, kanálu #across, která se do dvou let rozrostla a s příchodem elastománie zaznamenala velký rozmach. K Finům a Švédům se postupně přidali nejprve Norové potom Češi, Maďaři, Dánové, Poláci, Slováci a ke konci Rusové. Zbylé národy měli zastoupení po jednom dvou lidech. Pravdou je, ale to že u sebe doma, v práci nebo kdekoliv jinde hru hrálo daleko více lidí jen neměli potřebu své časy publikovat nebo jinak soupeřit s ostatními vyjma kamaráda nebo kolegy z práce.\n\nElastomanie je velmi snadno zneužitelná proti cheatům. Pokud pomineme tzv. PCtunning kdy řada lidí na základě své grafické karty a FPS je schopná do značné míry ovládat bugy (bouncy) jimiž je hra prosetá skrz na skrz, tak prvotní motivací bylo přepsat/vylepšit dojetý čas prostou editací souboru kde se čas ukládá. Soubor kde se časy ukládají nese název state.dat a je zabezpečený jistým kódem jehož prolomení je pro zkušeného programátora (hackera) hračkou. První programy na cheatování se nazývaly \"stateeditors\". Zajeté časy se proto musely dokládat zaznamenanými jízdami (replayi) a to byl kámen úrazu.\n\nReplay je soubor s koncovkou *.rec. Tento soubor není ničím zabezpečený. V hexaditoru se s ním dají dělat různé techtle mechtle. Stačí si zaznamenanou jízdu představit jako video, které se dá editovat. Hackeři jako milagros nebo Hibernatus často publikovali svá díla (replaye), která jsou nerozeznatelná od pravých a jsou o sekundu dvě rychlejší než platný světový rekord. Tito dva lidé naštěstí úzce spolupracovali se správci serveru moposite a angažovali se naopak proti zneužívaní tím, že vytvářeli prográmky na detekci cheatů. Jeden ze správců serveru Abula, ale kdysi suše prohlásil větu \"kdyby milagros chtěl a publikoval všechny své prográmky tak je konec světových rekordů\".\n\nProblém zneužití se oddálil v roce 2011 zavedením pravidla oficiálního praní pouze s EOL. Rekordy zajeté offline se nebudou akceptovat. Tehdy už byly jisté indicie, že pomůcky jako cheatengine nebo save&load tvoří výbavu řady jezdců, hráčů elmy. Dokonce existuje tabulka světových rekordů s použitím save&load.\n\nMoposite je název oficiálního serveru hry. Zakladatelem je Lassi Heikkinen (Abula). Je to místo setkávání hráčů a fanoušků hry. K dispozici je tabulka světových rekordů, statistiky rekordů hluboko do historie a fórum mopolauta, kde se dají zjistit aktuální informace o hře.\n\nSvětové rekordy na moposite spravuje pan Takhola jemuž toto privilegium svěřil autor hry v roce 2001. Na správce je kladen důraz na důvěryhodnost. Důvěryhodností správce je především udržet tajemství zaznamenané jízdy, kterou mu autor nového nejlepšího času zaslal. Toto know-how se řada jezdců snažila udržet v tajnosti aby o rekord nepřišla.\n\nDůvěra a snaha udržet hru stále při životě je to proč se lidé na moposite rádi vrací. Kritiku snese pouze nepatrné nadržovaní krajanům. Při světovém poháru se vybíraly externí levely převážně od Finů. Finovi byl uznán světový rekord zajetý bugem. Při velkém cheatovém skandálu v roce 2003 se zpátky do statistik dopsali jedině Finové. Toto chování je však zcela normální. Jako příklad se dá uvést výběr map OLP, kam se zvolily externí levely především od Maďarských a nefinských jezdců.\n\n"}
{"id": "77675", "url": "https://cs.wikipedia.org/wiki?curid=77675", "title": "Alzheimerova choroba", "text": "Alzheimerova choroba\n\nAlzheimerova choroba (AD z angl. \"Alzheimer's disease\") je neurodegenerativní onemocnění mozku projevující se ztrátou nervových buněk v některých částech mozku. Jedná se o nejčastější typ demence – tzn. ztráty kognitivních schopností – u osob starších 65 let – k prvním příznakům patří poruchy paměti, postupně se přidává poškození kognitivních a intelektuálních, ale i fyzických schopností. Onemocnění popsal v roce 1906 německý lékař Alois Alzheimer.\n\nOnemocnění se projevuje celou řadou typických příznaků v oblasti paměti (rychlé zapomínání, opakování stejných otázek, ztrácení předmětů a jejich odkládání na nesprávná místa, pokřivení paměti), jazykových schopností (obtížné hledání správných slov, mezery v řeči, používání nesprávných slov či jednodušších slov pro složitější myšlenku), orientaci v prostoru (problém s nalezením cesty, ztrácení se), výkonných funkcích (nesprávná rozhodnutí, obtíže s plánováním relativně jednoduchých aktivit) a chování (apatie, deprese, úzkost, vznětlivost a bludy).\n\nPříčiny Alzheimerovy choroby jsou velmi komplikované a pravděpodobně i poměrně variabilní. U tzv. familiární Alzheimerovy choroby, která se objevuje v raném věku (často již před 60. rokem života), hrají velký význam genetické příčiny. Častější je ovšem tzv. sporadická Alzheimerova choroba (85–90 % všech případů Alzheimerovy choroby), jejíž příznaky se poprvé objevují typicky mezi 60. a 70. rokem života. Familiární Alzheimerova choroba je obvykle způsobena vrozenými mutacemi v některých důležitých genech, jako je APP, tau a presenilin. Prvotním příčinám sporadické Alzheimerovy choroby rozumí věda méně, roli ale hraje obecné opotřebení tkání (patologie lysozomů, dysfunkce mitochondrií, oxidativní stres či zánětlivé projevy). Předpokládá se, že jak familiární, tak sporadická Alzheimerova choroba nakonec vedou k hromadění amyloidu beta (Aβ) v mozkové tkáni. Aβ vzniká rozkladem amyloidového prekurzorového proteinu (APP) a u zdravých osob je jeho vznik v rovnováze s jeho rozkladem. Pokud tělo produkuje příliš amyloidu beta nebo není dostatečně rychle rozkládán a odstraňován, vznikají tzv. amyloidní plaky – oblasti mozku především v hipokampu a mozkové kůře, s velkou koncentrací akumulovaného amyloidu beta. Dochází k poškození nervových synapsí a axonů, tedy důležitých mozkových struktur, jejichž narušení vede k širokému spektru neurologických projevů, jež jsou pro Alzheimerovu chorobu typické.\n\nObtížné dorozumívání, zapomínání, zakládání věcí, podezíravost, vztahovačnost, popírání problémů a poruchy paměti, dezorientace v čase, bloudění na známých místech, obtížné rozhodování a bezradnost, ztráta iniciativy, známky deprese, úzkosti a agresivity, ztráta zájmu o koníčky, změna osobnosti – sobeckost a egocentričnost.\n\nPoruchy soudnosti, nekritičnost, prohlubování změn osobnosti, neschopnost vykonávat běžné aktivity jako je vaření a nakupování, potřeba pomoci při vykonávání osobní hygieny a oblékání, obtížná komunikace, toulání, bloudění, poruchy chování, halucinace, podezírání, stavy zmatenosti.\n\nPoruchy příjmu potravy, nerozpoznání blízkých osob, nechápání okolního dění, ztráta schopnosti souvislé řeči, velké stavy zmatenosti, obtížná chůze, poruchy vylučování moči a stolice, úplná ztráta soběstačnosti, upoutání na invalidní vozík, tělesné i duševní chátrání, hubnutí, smrt.\n\nKritéria pro diagnózu Alzheimerovy choroby stanovují dva hlavní dokumenty – DSM-5 (\"Diagnostic and Statistical Manual of Mental Disorders\", edice 5) a NIA-AA (\"National Institute on Aging—Alzheimer’s Association Criteria\"). Hodnotí se přítomnost demence, nedostatečnosti v alespoň dvou kognitivních oblastech, pozvolný nástup a progresívní zhoršování stavu a dále je nutné vyloučit další možné příčiny demence. Diagnózu je možné podpořit také biochemickým vyšetřením mozkomíšního moku (snížená hladina rozpustného amyloidu Aβ42 a zvýšená hladina proteinu tau) a mozkovými zobrazovacími metodami, zejména pozitronovou emisní tomografií (PET) a magnetickou rezonancí (MRI).\n\nV současné době neexistují dostatečné důkazy o jakékoliv preventivní technice, jež by jednoznačně spolehlivě zabránila nástupu Alzheimerovy choroby. Výsledky výzkumu v této oblasti jsou poměrně různorodé a protiřečí si. V některých studiích byl nalezen vztah mezi např. skladbou stravování, kardiovaskulárními onemocněními, užíváním některých léčiv a intelektuální aktivitou dotyčného, a rizikem vzniku Alzheimerovy choroby.\n\nAlzheimerova choroba je v současnosti nevyléčitelná a používaná léčiva přináší pacientům jen poměrně nízký prospěch. Tzv. inhibitory acetylcholinesterázy (tacrin, rivastigmin, galantamin a donepezil) snižují degradaci acetylcholinu, což vyrovnává ztrátu acetylcholinu způsobenou degenerací cholinergních center v mozku. Dalším používaným léčivem je memantin ze skupiny inhibitorů NMDA receptorů. Medikace je spíše doplňována psychosociální podporou pacientů a péčí o nemocné.\n\nChoroba zpravidla není diagnostikována zcela v začátcích a po diagnóze je střední délka dožití 6 let. Méně než 3 % pacientů žijí po diagnóze déle než 14 let. Nemoci podlehne 68 % pacientů, kteří s ní byli diagnostikováni; příčinou úmrtí nejsou zpravidla přímé dopady neurodegenerace mozku, ale i nepřímé dopady nemoci, jako je nižší odolnost vůči infekcím (pneumonie), krevní sraženiny způsobené dlouhým pobytem na lůžku nebo potíže s příjmem potravy.\n\nDle studie z roku 2000 trpělo Alzheimerovou chorobou 1,6 % populace Spojených států (ve věkové skupině 64–74 let také 1,6 %, ve věkové skupině 75–84 let 19 % a ve skupině nad 84 let až 42 % populace). V rozvojových zemích je onemocnění vzácnější. Kvůli stárnutí populace počet nemocných s Alzheimerovou chorobou roste. Péče o pacienty je velmi časově i finančně náročná a odhaduje se, že celosvětové náklady na péči o pacienty s demencí v roce 2005 činily více než 300 miliard amerických dolarů (>7 bilionů korun), tedy více než činí např. náklady na zdravotní potíže související s kouřením nebo s cukrovkou.\n\n"}
{"id": "77676", "url": "https://cs.wikipedia.org/wiki?curid=77676", "title": "14 (linka metra v Paříži)", "text": "14 (linka metra v Paříži)\n\nLinka 14 je jedna z linek pařížského metra. Spojuje zhruba centrum města s moderní čtvrtí Paris Rive Gauche. V systému MHD je značená tmavě fialovou barvou. Provoz vlaků na této trati je plně automatizovaný. Linka byla otevřena v roce 1998 pod názvem \"Météor\" (\"MÉTro Est-Ouest Rapide\" neboli \"Rychlostní metro východ-západ\")\n\nLinka 14 je oproti ostatním v celé síti velmi odlišná. Kolejiště je od nástupiště oddělené bezpečnostními stěnami, aby nehrozil pád cestujícího a případné jeho ohrožení. Sedm z devíti stanic je přestupních. Přestupy jsou řešeny propojením jednotlivých nástupišť ležících nad sebou tunely pro pěší. Na lince jsou přestupy na všech pět linek RER a devět linek metra. Linka je dlouhá 9,2 km a průměrná vzdálenost mezi stanicemi je 1,150 km, což je více než dvojnásobek oproti průměru 500 m. Díky tomu je umožněná cestovní rychlost namísto obvyklých 25 km/h až na 40 km/h. Tím se zvýšila přepravní kapacita o 33 % oproti ostatním linkám zdejšího metra. Ročně linku 14 využije 64 100 000 cestujících. Linka 14 je provozována jako gumokolové metro, proto mohou vozy, které jsou identické s těmi na lince 1, využívat depo Fontenay této linky. Cesta vede přes linku 6 ve směru \"Bercy\" – \"Nation\".\n\nLinka s číslem 14 existovala v Paříži již v první polovině 20. století, nacházela se však na jiném místě. Byla otevřena 21. ledna 1937 mezi stanicemi \"Bienvenüe\" a \"Porte de Vanves\". 27. července téhož roku byla od \"Bienvenüe\" prodloužena po stanici \"Invalides\". 9. listopadu 1976 linka zanikla, neboť byla sloučena s linkou 13.\nSoučasná linka vznikla až v 90. letech. Jednalo se o první novou linku od roku 1935 a druhé rozšíření sítě po druhé světové válce (nepočítaje prodlužování stávajících linek na předměstí). Důvody ke vzniku linky byly zlepšit napojení Lyonského nádraží na síť metra a ulehčit tak lince RER A a rovněž zajistit spojení s bývalou průmyslovou oblastí ve 13. obvodu, kde se dnes nachází moderní čtvrť Paris Rive Gauche.\n\nProjekt byl vytvořen pod názvem \"Météor\" a do bližšího výběru se dostaly dvě trasy: \"Maison Blanche\" – \"Porte Maillot\" podél RER A nebo \"République\" – \"Saint-Lazare\". Druhá se ukázala jako méně významná, neboť ulehčení přetížené lince RER A bylo důležitější. Navíc SNCF plánovala projekt EOLE (dnes linka RER E), tedy spojení východních předměstí s nádražím Saint-Lazare. Oba projekty v říjnu 1989 odhlasovalo Národní shromáždění. V listopadu téhož roku byla stanovena trasa \"Maison Blanche\" – \"Saint-Lazare\". Stavební práce byly zahájeny v roce 1991. Tunel se razil od prosince 1993 do srpna 1995. Razicí stroj jménem \"Sandrine\" postupoval podzemím od stanice \"Madeleine\" rychlostí 350 metrů za měsíc. Část vedoucí pod Seinou byla vystavěna metodou kesonování. Od března 1995 do března 1997 byly pokládány koleje a zavedeno elektrické vybavení. Roku 1997 rovněž začaly zkoušky vozů typu MP 89. Od roku 1997 do října 1998 byly vybavovány interiéry stanic. Oproti ostatnímu vybavení pařížského metra byly použity lehké a světlé materiály, především sklo a ocel. Původní plány počítaly s náklady ve výši 4,4 miliardy franků pro celou trasu. Vzhledem k enormnímu nárůstu nákladů během stavby byla trať omezena pouze do dnešní stanice \"Bibliothèque François Mitterrand\", přesto dosáhly výše 6,1 miliard. Druhým důvodem byla snaha zprovoznit linku do Mistrovství světa ve fotbale, což se nezdařilo.\n\nÚsek mezi stanicemi \"Madeleine\" a \"Bibliothèque François Mitterrand\" byl slavnostně otevřen 15. října 1998 za účasti prezidenta Jacquese Chiraca. Šlo o mimořádnou událost, protože poprvé bylo ve Francii zprovozněno automatické metro takového rozsahu. Dne 16. prosince 2003 byla zprovozněna trať severním směrem do stanice \"Saint-Lazare\". 26. června 2007 byl otevřen 1,6 km dlouhý úsek do stanice \"Olympiades\".\n\nV plánu je rozšíření linky oběma směry. Na severozápadním konci bylo plánováno prodloužení až ke stanici \"La Fourche\", kde by k ní byla připojena jedna z větví linky 13. Tato větev by poté byla rovněž přestavěna na automatický provoz gumokolového metra. Linka 13 byla již v době stavby linky 14 velmi přetížená a patří (také kvůli prodloužení obou větví v letech 1998 a 2008) k nejvytíženějším linkám pařížského metra. Nejvytíženější je pak úsek od stanice \"Saint-Lazare\", kde má rovněž nástupiště linka 14.\n\nMezitím bylo vypracováno alternativní řešení k ulehčení linky 13. V roce 2009 byl přijat nový plán na prodložení linky 14 a časovým horizontem 2017. Podle něj bude linka 14 dovedena jako expresní jednou větví do stanice \"Porte de Clichy\" a druhou do stanice \"Mairie de Saint-Ouen\". Tím bude ulehčeno lince 13, aniž by se musela přestavovat, a předměstí Clichy a Saint-Ouen získají přímé expresní spojení s centrem Paříže.\n\nPůvodně bylo plánováno též rozšíření směrem na jih. Také zde měla linka 14 převzít jednu z větví linky 7 od stanice \"Maison Blanche\". Tím by byly obě pařížské rozvětvené tratě (13 a 7) přebudovány na jednoduché s jednou tratí. Linka 14 pak měla být dovedena až k letišti Orly, kde by byla napojena na trať Orlyval. Tím by se získalo přímé spojení centra města s letištěm s jízdní dobou zhruba 20 minut. Mezitím se ale v tomto úseku začalo plánovat tramvajové spojení.\n\nPodle aktuálního generálního plánu rady STIF se předpokládá prodloužení linky 14 do stanice \"Maison Blanche\" s možností přestupu na linku 7. Tato varianta má ale časový horizont rok 2020 nebo delší.\n\n"}
{"id": "77679", "url": "https://cs.wikipedia.org/wiki?curid=77679", "title": "Otakar Jeremiáš", "text": "Otakar Jeremiáš\n\nOtakar Jeremiáš (17. října 1892, Písek – 5. března 1962, Praha) byl český hudební skladatel a dirigent.\n\nNarodil se v Písku v rodině regenschoriho Bohuslava Jeremiáše. Byl všestranným instrumentalistou (ovládal hru na violoncello, varhany, klavír). Základy k hudbě mu dala matka, později konzervatoř. Vystudoval hru na varhany u Josefa Kličky a teorii a skladbu u Karla Steckera. Soukromě studoval hru na violoncello u Jana Buriana. Pro nedovolené účinkování v klavírním triu v Písku byl v roce 1909 ze školy vyloučen a studoval skladbu u Vítězslava Nováka (1909–10). V období 1910–1912 byl violoncellistou České filharmonie. \n\nV letech 1913–1928 působil na hudební škole v Českých Budějovicích a po smrti svého otce se stal jejím ředitelem. V roce 1920 založil pokrokové pěvecké sdružení Foerster, kde byl až do roku 1928 sbormistrem. Příležitostně řídil operní představení v Jihočeském divadle (\"Hubička\", \"Libuše\", \"Carmen\") a uváděl zde velká kantátová díla (Händlův \"Mesiáš\", Dvořákova \"Svatá Ludmila\") a sborové koncerty. Velký úspěch měla jeho opera \"Bratři Karamazovi\" uvedená v roce 1928 v Národním divadle.\n\nV letech 1929–1945 byl dirigentem rozhlasového symfonického orchestru Radiojournalu v Praze.kde vyvíjel činnost také v programovém vedení. Z původně zábavní organizace se mu podařilo vytvořit přední symfonické těleso schopné dokonale reprodukovat díla všech slohů a směrů Od roku 1945 byl členem užšího vedení umělecké správy opery ND. V březnu roku 1946 byl jmenován šéfem opery Národního divadla v Praze. Později byl na krátkou dobu odvolán a znovu ve funkci pokračoval po únoru 1948. Z důvodu nemoci však v listopadu 1949 působení ve funkci šéfa opery přerušil, avšak v ND působil až do roku 1955 (jako předseda uměleckého poradního sboru opery ND).\n\nV roce 1949 se stal předsedou Svazu čs.skladatelů, v roce 1950 byl předsedou hud. festivalu Pražské jaro. Pracoval rovněž ve Společnosti O.Ostrčila a Společnosti Z.Fibicha.\n\nJeho manželkou byla od roku 1935 sólistka opery ND Marie Budíková.\n\nPro jeho dílo je charakteristický patos a schopnost hymnického, monumentálního výrazu, ale i uvědomělost a vážnost. Jeremiášovo dílo má pevnou stavbu, vnitřní logiku i dynamiku. Skládal dílo komorní a sborové, vycházející z foerstrovského základu (balada \"Ostrava\", epopej \"Zborov\" s hymnickou gradací, cyklus mužských sborů \"Před novým dnem\"). Napsal řadu písní a klavírních skladeb, skládal i scénickou a filmovou hudbu. Upravoval lidové písně v pásmech pro dětský a smíšený sbor s orchestrem. Za války psal odbojové písně (\"Fantasie pro staročeské chorály\", kantáta \"Zpěv o rodné zemi\", mužský sbor \"V zemi české\"). Instrumentoval řadu skladeb jiných autorů, kterých si velmi vážil (Smetanova \"Macbetha\", Foersterovu \"Baladu horskou\", Bachovu \"Toccatu a fugu d moll\"). Svou programní činností rehabilitoval dílo mnoha skladatelů, které upadalo do zapomnění.\n\nJako dirigent uváděl díla klasická i soudobá v původním znění bez svévolných retuší (jako první provedl v Československu v roce 1937 v rozhlase Musorgského \"Borise Godunova\" v původním znění). Věnoval se i staré hudbě (díla Zelenky, Fuxe, Bendy, Měchury, Myslivečka, Stamice, Jírovce a dalších). Studoval i díla světová, od klasických a romantických až k novoromantikům, impresionistům a expresionistům. Provedl díla Bacha, Händla, Berlioze, Musorgského, Debussyho, Stravinského aj. Česká díla uvedl i v zahraničí, například v roce 1936 dirigoval \"Prodanou nevěstu\" v bulharské Sofii. V roce 1941 získal Národní cenu za hudbu k filmu \"Paličova dcera\".\n\nNapsal několik literárních témat na téma hudby otištěných například v časopisech Česká hudba nebo Hudební rozhledy (\"K vývoji současné hudby\", \"Mravnost v umění\"). Byl přesvědčen o hlubokém mravním významu umění a o jeho vážném společenském poslání. Ve svém díle oslavoval ideály spravedlnosti a dobra.\n\n\n\n\n"}
{"id": "77681", "url": "https://cs.wikipedia.org/wiki?curid=77681", "title": "Miroslav Macek", "text": "Miroslav Macek\n\nMiroslav Macek (* 7. prosince 1944 Litomyšl) je český stomatolog, publicista, překladatel, politický komentátor, po sametové revoluci československý politik za Občanské fórum, později spoluzakladatel Občanské demokratické strany a její místopředseda, poslanec Sněmovny lidu a Sněmovny národů Federálního shromáždění a místopředseda federální vlády Jana Stráského – pověřený řízením ministerstva práce a sociálních věcí a federálního výboru pro životní prostředí.\n\nVystudoval stomatologii na Lékařské fakultě Univerzity Palackého v Olomouci, studium dokončil v roce 1967. V letech 1967–71 pracoval jako zubní lékař na Hornické poliklinice v Ostravě, v letech 1971–90 na Obvodním zdravotním středisku v Postřelmově. Profesně je k roku 1990 uváděn jako lékař, bytem Zábřeh.\n\nV lednu 1990 zasedl v rámci procesu kooptací do Federálního shromáždění po sametové revoluci do Sněmovny lidu (volební obvod č. 131 – Šumperk, Severomoravský kraj), jako bezpartijní poslanec, respektive poslanec za Občanské fórum. Ve volbách roku 1990 přešel do české části Sněmovny národů coby poslanec OF. V průběhu funkčního období se stal členem poslaneckého klubu nově zřízené Občanské demokratické strany. Patřil k zakladatelům ODS. Již 4. března 1991 se stal místopředsedou přípravného výboru ODS. Do funkce místopředsedy strany ho zvolil ustavující kongres ODS v dubnu 1991. Za ODS obhájil mandát ve volbách roku 1992. Ve Federálním shromáždění setrval do zániku Československa v prosinci 1992.\n\nV měsících před rozpadem Československa zastával významné posty v poslední federální vládě ČSFR (vláda Jana Stráského), v níž působil jako její místopředseda. Zároveň byl v tomto kabinetu pověřený ministr práce a sociálních věcí ČSFR a také působil jako předseda Federálního výboru pro životní prostředí. V roce 1992 byl za zrušení Federálního výboru pro životní prostředí nominován na cenu Ropák roku.\n\nV roce 1992 čelil aféře s privatizací Knižního velkoobchodu. Zjistilo se, že společnost, v níž měl Macek podíl, získala v privatizaci velký nemovitý majetek. Výkonná rada ODS poměrem 9:4 přijala Mackovo vysvětlení, nicméně jeho politická kariéra utrpěla a Macek během roku 1992 odešel z postu místopředsedy ODS. Do vedení strany se vrátil roku 1993 po 4. kongresu ODS v Kopřivnici, kdy se stal členem výkonné rady ODS za severní Moravu.\n\nV srpnu 1996 se stal tajemníkem ministra zdravotnictví Jan Stráského a v prosinci 1996 usedl po 7. kongresu ODS do vedení strany. Během roku 1997 se postupně profiloval jako kritik vedení ODS a otevřeně nesouhlasil v některých bodech s předsedou Václavem Klausem. V září 1997 publikoval kritickou analýzu nazvanou \"Věc: Krize důvěry\", kterou bez předchozí konzultace uvnitř strany zveřejnil. V analýze konstatoval, že strana nedokončila privatizaci a zúžila svůj transformační étos jen na ekonomiku. V listopadu 1997 dal k dispozici svou místopředsednickou funkci a 18. listopadu 1997 publikoval další analýzu \"Co dělat\", v níž navrhoval zahájit přípravu na předčasné volby. Po takzvaném \"Sarajevském atentátu\", při němž koncem listopadu Ivan Pilip a Jan Ruml vyzvali v nepřítomnosti Václava Klause k jeho rezignaci, se ovšem postavil za tehdejšího předsedu ODS. Na mimořádném kongresu ODS v prosinci 1997 byl zvolen místopředsedou strany.\n\nPosléze působil jako stínový ministr zdravotnictví. V roce 2001 čelil další aféře. Byl kritizován za svou roli poradce a konzultanta pro Erste Bank při privatizaci České spořitelny, která mu měla vynést mnohamilionový honorář. 11. září 2001 rezignoval Macek svou rezignací na post místopředsedy ODS a oznámil, že se o tento post nebude ucházet ani na následujícím kongresu.\n\nPoliticky se profiluje jako výrazný odpůrce socialismu a levice. Také souhlasil s vedením ODS ve věci zdrženlivého a spíš nesouhlasného postoje k zásahu NATO proti srbsko-černohorské Jugoslávii a veřejně zásah kritizoval.\n\n12. dubna 2012 ve svých glosách uvedl, že u příštích voleb „nebude taktizovat“ a bude volit Stranu svobodných občanů a také že se „vynasnaží o tom přesvědčit co nejvíce lidí“. Jeho další vztah k ODS se bude podle glosy z 30. srpna 2013 vyvíjet podle úbytku lidí z kandidátek, kteří „mohou za její současný stav“.\n\nS první manželkou Alexandrou se rozešli v roce 2001. V dubnu 2001 se podruhé oženil, a to s Janou Blochovou, s níž se seznámil v roce 1991 v kanceláři ODS.\n\nDne 20. května 2006 na sjezdu stomatologické komory fyzicky napadl ministra zdravotnictví Davida Ratha (ČSSD), který předtím prohlásil, že se Macek oženil se svou manželkou jen kvůli penězům. Za tento čin byl žalován a pražský vrchní soud rozhodl v únoru 2009, že je povinen se Rathovi omluvit a vyplatit mu odškodnění ve výši 100 000 korun. Manželství skončilo rozvodem v roce 2009.\n\nZ předchozího manželství má syna Miroslava a dceru Alexandru.\n\nPodle svého vlastního vyjádření byl prvním členem organizace MENSA za železnou oponou, je dlouholetým členem Svazu českých filatelistů, České numismatické společnosti, Spolku českých bibliofilů, Hollara, Spolku sběratelů a přátel exlibris, Společnosti bratří Čapků. Byl rovněž členem Genealogické a heraldické společnosti, Svazu československých fotografů, spolku zahrádkářů a mnoha dalších.\n\nMimo jiné glosuje politické dění na svých webových stránkách (blogu) „Viditelný Macek“ a jeho komentáře se často objevují i v různých českých denících.\n\nPotřetí se oženil s Petrou Hrochovou (* 1986) v roce 2015.\n\nVe volném čase překládá z anglické literatury, v článcích na internetu i v tisku glosuje aktuální politické dění.\n\n\n"}
{"id": "77682", "url": "https://cs.wikipedia.org/wiki?curid=77682", "title": "13 (linka metra v Paříži)", "text": "13 (linka metra v Paříži)\n\nLinka 13 je jedna z linek pařížského metra. Slouží už od roku 1911 a během téměř sta let svého provozu se stala jednou z nejdelších linek ve městě. Spojuje dvě pařížská předměstí na severu – Gennevilliers a Saint-Denis s jižními předměstími Châtillon a Montrouge. V systému MHD je značená světle modrou barvou. Jako jedna ze dvou linek se větví (spolu s linkou 7).\n\n28. prosince 1901 obdržela společnost \"Société du chemin de fer électrique souterrain Nord-Sud\" (Železniční elektrizační podzemní společnost Sever-Jih), zkráceně nazývaná jen \"Compagnie Nord-Sud\" od města Paříže koncesi na provoz dvou linek metra. Společnost byla konkurentem starší \"Compagnie du chemin de fer métropolitain de Paris\" (CMP), která provozovala linku 1.\n\nPrvní úsek linky mezi stanicemi \"Saint-Lazare\" a \"Porte de Saint-Ouen\" byl zprovozněn 26. února 1911. Jednalo se o druhou linku, takže dostala označení \"linka B\".\n\nUž od 20. ledna 1912 je rozvětvená, když byla ze stanice \"La Fourche\" otevřena severovýchodní větev do stanice \"Porte de Clichy\".\n\n1. ledna 1930 převzala CMP od \"Compagnie Nord-Sud\" její linky a linka B se od 27. března 1931 stala linkou 13.\n\n30. června 1952 byla prodloužena severovýchodní větev od \"Porte de Saint-Ouen\" do \"Carrefour Pleyel\". 27. června 1973 byl otevřen úsek směrem na jih od \"Saint-Lazare\" do \"Miromesnil\" a 18. února 1975 pak dále do stanice \"Champs-Élysées – Clemenceau\". 20. června 1976 byl otevřen úsek \"Carrefour Pleyel\" ↔ \"Basilique de Saint-Denis\".\n\n9. listopadu 1976 byla linka prodloužena na jih mezi stanicemi \"Champs-Élysées – Clemenceau\" a \"Invalides\" a tím došlo ke sloučení s tehdejší linkou 14, která spojovala stanice \"Invalides\" a \"Porte de Vanves\". Souběžně s tím byl otevřen nový jižní úsek \"Porte de Vanves\" ↔ \"Châtillon – Montrouge\".\n\n9. května 1980 byla prodloužena severozápadní větev od \"Porte de Clichy\" do stanice \"Gabriel Péri\". 25. května 1998 byl otevřen úsek \"Basilique de Saint-Denis\" ↔ \"Saint-Denis – Université\". Poslední rozšíření linky proběhlo 14. června 2008 ze stanice \"Gabriel Péri\" do \"Asnières – Gennevilliers – Les Courtilles\".\n\nLinka 13 patří k nejvíce vytíženým v celé síti. Je to jednak díky svému rozsahu, jednak svému umístění. Existuje několik návrhů, jak přetíženost řešit, jedním z nich je například obě severní větve oddělit jako nezávislé linky. Většina stanic zde má boční nástupiště, je proto velmi komplikovaný přestup mezi nimi (řešený nadchody či podchody). Délka celé linky je 22,5 km, má 30 stanic a průměrný mezistaniční úsek měří 776 m. V roce 2006 přepravila 114,8 miliónů cestujících.\n\nProdloužení severovýchodní větve do stanice \"Asnières – Gennevilliers – Les Courtilles\" byla první fáze, na kterou by měla navázat druhá fáze s prodloužením linky do stanice \"Port de Gennevilliers\". Ta je v současnosti zatím ve stádiu projektu, takže není ještě stanoven termín zprovoznění nového úseku.\n\nRovněž prodloužení severovýchodní větve ze stanice \"Saint-Denis – Université\" je prozatím ve fázi plánování na období 2013-2020.\n\n"}
{"id": "77687", "url": "https://cs.wikipedia.org/wiki?curid=77687", "title": "Gunderich", "text": "Gunderich\n\nGunderich (379–428) byl králem Vandalů a Alanů. Byl synem krále Godigisela, který roku 406 padl v bitvě s Franky. Po krátkém usídlení v Galii Gunderich s Vandaly překročil Pyreneje a usadil v Andalusii. Okolo roku 426 alanský král Attaces padl v bitvě s Vizigóty a tak Gunderich přijal alanskou korunu. Na konci jeho vlády docházelo k častým bitvám s Vizigóty, díky početní převaze Vandalové často prohrávali. Po Gunderichově smrti v roce 428 Vandalové zvolili králem Geisericha, se kterým se přeplavili do severní Afriky a Španělsko tak zanechali Vizigótům.\n"}
{"id": "77690", "url": "https://cs.wikipedia.org/wiki?curid=77690", "title": "Düsseldorf", "text": "Düsseldorf\n\nDüsseldorf [disldorf] je hlavním městem německé spolkové země Severní Porýní-Vestfálsko (německy Nordrhein-Westfalen). Žije v něm obyvatel na ploše 217,41 km². Nejstarší část města je čtvrť Kaiserswerth. Z Düsseldorfu pocházel známý spisovatel Heinrich Heine, po kterém je zde pojmenovaná i akademie umění.\nJe jedním z obchodních center Německa. Nachází se zde největší mezinárodní letiště v oblasti.\n\nVe městě žije obyvatel, z toho přibližně 18 % (asi 105 000) cizinců, převážně Turků a Řeků.\nPrvní vysoký nárůst zaznamenalo město v polovině 19. století, kdy z původních 13 000 se počet přehoupl přes 100 000 obyvatel. V letech 1905–1910 se připojením okolních měst počet obyvatel ztrojnásobil na 350 000. Těsně před druhou světovou válkou sídlilo ve městě asi 540 000 obyvatel, ale během války klesl počet o více než polovinu na 235 000, město se rychle vzpamatovalo a v roce 1951 mělo stejný počet jako před válkou. V roce 1962 žilo ve městě 705 391 obyvatel, což je historicky nejvyšší číslo, v dalších letech počet obyvatel ale klesal. V posledních letech se počet obyvatel příliš neměnil od dnešních 581 000, což je úbytek od rekordního roku 1961 více než 120 000.\n\nNejvyšší stavbou města je televizní věž Rheinturm, která měří 240,5 m.\n\nVe městě se také nachází několik mrakodrapů a dalších výškových budov. Z nich lze uvést 10 nejvyšších:\n\n\n\n\n"}
{"id": "77691", "url": "https://cs.wikipedia.org/wiki?curid=77691", "title": "Jiří Schelinger", "text": "Jiří Schelinger\n\nJiří Schelinger (6. března 1951 Bousov – 13. dubna 1981 Bratislava) byl český rockový zpěvák a skladatel, jedna z předních postav českého rocku.\n\nNarodil se ve vesničce Bousov, ležící na samé hranici Českomoravské vrchoviny nedaleko Čáslavi. Jeho otec Josef (1921–1995) byl koncertním kytaristou a učitelem kytary na různých hudebních školách v Praze, matka Miloslava (1929–2007) květinářka a on sám brzy propadl muzice, v mládí začal hrát na klavír a později kytaru. Měl bratra Milana. Záhy se přestěhovali do Čestmírovy ulice v Praze-Nuslích, rodiště jejich otce Josefa, kde navštěvoval 91. osmiletou střední školu (na náměstí Československých legionářů, dnes základní škola v Praze-Nuslích, Táborská ulice). Byl oblíben i u starších spolužáků s nimiž budoval na škole zájmovou kytarovou skupinu. Poté začal navštěvovat střední odborné učiliště, ale studium na instalatéra nedokončil. V době studia byl po srpnu 1968 zadržen kvůli podezření z účasti na podvodu (s bývalými spolužáky šířil po Nuslích plakáty typu „zachvatčiki marš odsjuda“, „iditě damoj“, „okupanti táhněte“, „Moskva 2000 km“ nebo „tavarišči šmitěc“, „Šalgoviči, Šalgoviči, rozbijem ti prdel biči“, apod., varoval však spolužáky při tvorbě nápisu „rusáci a uzený nejlepší jsou studený“) a umístěn do zadržovací vazby, kde se pokusil o demonstrativní sebevraždu, aby byl dříve propuštěn. Na jejím základě podstoupil psychiatrické vyšetření, které mělo za následek získání modré knížky, která ho osvobozovala od služby v armádě. Po propuštění z léčebny v Bohnicích se stal kulisákem v divadle Jiřího Wolkera (dnes divadlo v Dlouhé).\n\nJeho první kapelou, kterou založil již na základní škole v Nuslích a ve které hrál na kytaru, byla Nothing But Nothing. Později vystupoval v barové skupině Ivo Trojana Smaragd, který si ho přizval ke spolupráci. Během vystupování v Liberci se seznámil i se svojí budoucí první ženou Alenou. Manželství se ale nevydařilo a vyústilo rozvodem. Z manželství má dceru Andreu.\n\nPoté nastoupil na místo kytaristy a zpěváka bluesové kapely The Happy Five. Ta však odjela bez Jiřího Schelingra na angažmá do Finska, proto přijal nabídku Karla Šípa a stal se členem jeho skupiny Faraon. S tou natočil roku 1972 svůj první velký hit, píseň „Holubí dům“ od skladatelů Jaroslava Uhlíře a Zdeňka Svěráka a několik dalších singlů. V roce 1973 pak přešel do skupiny Františka Ringo Čecha. Dle vyjádření Františka Ringo Čecha účelem přibrání bylo přitvrzení zvuku kapely. Společně pak nahrávají první nový hit „Švihák lázeňský“ a následně album \"Nemám hlas jako zvon\".\n\nOd roku 1975 měl zakázáno vystupovat v rodném okrese. Podle seznamu, který vyšel v \"Rudém právu\", podepsal v roce 1977 antichartu.\n\nRoku 1977 nahrál s Čechem a jeho skupinou další studiové album \"Hrrr na ně…\", u kterého panovaly obavy ze zásahu cenzury. Jednalo se o první hardrockovou desku v Česku. V 70. letech se mezi příznivci Jiřího Schelingra objevila fáma, že britská skupina Black Sabbath zvažuje angažmá českého zpěváka jako náhradu za Ozzyho Osbourna. Následně odjeli na koncertní turné do Ruska. V Polsku dělali předskokany anglické kapele Smokie. O dva roky později vydal album \"Nám se líbí\", následně se začalo připravovat nové album s názvem \"Zemětřesení\", které ale nebylo kvůli jeho předčasnému úmrtí dokončeno (v roce 1993 nakonec vzniklo ve složení Brichta, Doležal, Henych a Smetáček).\n\nDne 13. dubna 1981 odjel Jiří Schelinger na pozvání bratislavského studia Československé televize do Bratislavy, kde měl natočit na playback svůj filmový hit „Což takhle dát si špenát“. Za dosud nevyjasněných okolností skočil z bratislavského Starého mostu do Dunaje. Teorií, proč se tak stalo, existuje několik. U bratislavské vinárny se setkal se svou bývalou přítelkyní a jejím novým přítelem a posilněni alkoholem začali konverzovat. Po odchodu z restaurace se k této trojici na bratislavském Hviezdoslavově náměstí přidali dva neznámí přibližně pětadvacetiletí muži, kteří zpěváka poznali a začali ho provokovat různými nevhodnými poznámkami. Po chvíli někdo, jen tak mimochodem, navrhl skok z mostu do Dunaje. Schelingerova obdivovatelka to brala jako žert, zřejmě i sám zpěvák. Vzápětí se skupinka pěti mladých lidí vydala ke Starému mostu. V momentě, kdy skupinka došla přibližně doprostřed Starého mostu mezi druhý a třetí pilíř, nabraly události rychlý spád. Jeden ze dvou neznámých mužů se svlékl do slipů a bez váhání skočil do noční řeky. Neváhal ani Jiří Schelinger. Své obdivovatelce podal tašku s doklady a do Dunaje skočil také, ale oblečený. Vyzývatel se měl zachránit chycením bóje v řece, Schelinger nikoliv.\n\nÚdajně jeho mrtvé tělo bylo vyloveno z vody 7. května 1981 u osady Bodíky, v katastru obce Horný Bar, ve značném stupni rozkladu. Protože nebylo prokázáno cizí zavinění, bylo jeho úmrtí uzavřeno jako nešťastná náhoda. To, že jeho tělo nebylo nikdy identifikováno nikým z jeho rodinných příslušníků či alespoň známých, vedlo některé jeho fanoušky k domněnce, že skok přežil a žije někde v ústraní a k dalším spekulacím.\n\nJeho tělo je dle oficiální zprávy uloženo na hřbitově v pražských Olšanech.\n\nJeho smrt nebyla nikdy zcela objasněna a je opředena řadou záhad. Spekuluje se o několika verzích. Mohlo se jednat o úkladnou vraždu zosnovanou Státní bezpečností. Zpěvák také mohl být pod vlivem marihuany, mohl se utopit kvůli Ivě Janžurové. Také se spekuluje, že mohlo jít o pokus zpěváka emigrovat, žít v ústraní či o sebevraždu. Současně se spekuluje, že tehdejší Veřejná bezpečnost se pokusila případ rychle uzavřít a za tělo Jiřího Schelingra bylo prohlášeno tělo cizího neznámého muže, který měl být z Dunaje taktéž vytažen. Tuto teorii podporuje i vyjádření jeho bratra Milana, který po letech získal pitevní zprávu popisující tělo zpěváka jinak než ve skutečnosti byl, příčinou smrti měl být údajně infarkt. Totožnost těla nikdy nebyla určena žádným rodinným příslušníkem ani blízkým člověkem Schelingera. Závěr, že se jedná o tělo zpěváka, byl učiněn na základě zubařské karty.\n\nJeho bratr Milan Schelinger současně tvrdí, že jeho tělo bylo nalezeno až na březích Dunaje později v Maďarsku, kde byl následně pochován jako neznámý muž.\n\nPřes svůj krátký život se stal legendou českého bigbítu. Jeho zpěv je dodnes jedním z nejcharakterističtějších v české rockové historii a je považován za jednoho z největších českých rockových zpěváků, jeho hity jsou stále populární.\n\nK šedesátému výročí jeho narození (a třicátému výročí úmrtí) mu byla v březnu 2011 na jeho domě v Praze 4-Nuslích, kde od raného dětství bydlel (Čestmírova 18, Nusle čp. 266), odhalena busta s pamětní deskou.\n\n\n\n\n\n\n\n\n\n"}
{"id": "77694", "url": "https://cs.wikipedia.org/wiki?curid=77694", "title": "Přemysl Sobotka", "text": "Přemysl Sobotka\n\nPřemysl Sobotka (* 18. května 1944 Mladá Boleslav) je český politik a lékař, člen ODS. V letech 1996 až 2016 byl senátorem. V letech 2004–2010 zastával post předsedy Senátu Parlamentu České republiky, od listopadu 2010 do října 2016 byl jeho místopředsedou. Byl také prezidentským kandidátem ODS ve volbách v roce 2013, od roku 2016 je zastupitelem a náměstkem hejtmana Libereckého kraje.\n\nNarodil se v roce 1944 v Mladé Boleslavi, ale od roku 1945 žil v Liberci, kde také studoval gymnázium. Po vystudování medicíny na pražské Karlově univerzitě pracoval v nemocnici v Liberci na chirurgickém oddělení. V den invaze vojsk Varšavské smlouvy do Československa 21. srpna 1968 absolvoval svou první směnu jako chirurg v nemocnici, kam toho dne přivezli přes 50 lidí raněných na libereckém náměstí. Později přestoupil na rentgenologické oddělení, od roku 1991 působil jako primář. V letech 1990 a 1996 působil ve vedení nemocnice.\n\nJe ateistou.\n\nPřed rokem 1989 nebyl členem žádné politické strany, nicméně dva roky studoval VUML – Večerní univerzitu marxismu-leninismu. Jako důvod uvádí, že bez toho nemohl profesně růst jako lékař a považoval to za „přijatelnější alternativu než členství v KSČ“, které odmítal. V rozhovoru pro Parlamentní listy v červnu 2012 uvedl také další příklady své drobné „kolaborace“ s režimem, například členství v ROH, které sice bylo povinné, ale kariérní funkce důvěrníka již ne. Od roku 1989 vystupuje jako antikomunista. Během sametové revoluce stál se skupinou svých kolegů u založení Občanského fóra v Liberci, v roce 1991 se podílel na vzniku liberecké ODS. Mezi lety 1990 a 1996 působil jako liberecký radní. Ve volbách v roce 1996 byl poprvé v obvodu Liberec (č. 34) za Občanskou demokratickou stranu zvolen do Senátu Parlamentu České republiky, poté co se ve druhém kole utkal se sociálním demokratem PhDr. Františkem Sokolem a získal 56,31 % hlasů. V Senátu zastával funkci místopředsedy. O dva roky později obhájil senátorské křeslo, když ve druhém kole voleb porazil doc. RNDr. Václava Pecinu, CSc. (ČSSD), a zůstal i místopředsedou Senátu.\n\nPo neúspěchu ODS ve sněmovních volbách v roce 2002 kritizoval představitele strany v čele s Václavem Klausem, že nevyvodili za prohru osobní odpovědnost, sám odstoupil z výkonné rady a navrhl svolání mimořádného kongresu. V roce 2004 znovu obhájil svůj mandát senátora poté, co ziskem 72,54 % hlasů v druhém kole voleb porazil JUDr. Josefa Vondrušku, kandidáta KSČM. Od 15. prosince 2004 vykonával funkci předsedy Senátu. V roce 2010 se o něm začalo mluvit jako o možném kandidátovi na post prezidenta České republiky v roce 2013. Sobotka s kandidaturou souhlasil v případě, že od své strany získá silný mandát, vyslovil se také pro přímou volbu. V témže roce kritizoval Mirka Topolánka za styl jeho vystupování a vyzval ho k odchodu. Topolánek Sobotku obvinil ze spiknutí, což Sobotku přimělo k opuštění grémia. Kauza vedla k odchodu Topolánka z pozice volebního lídra ODS na výzvu výkonné rady. Ve volbách v roce 2010 svůj mandát senátora obhájil, ve druhém kole voleb porazil s 54,06 % hlasů libereckého hejtmana Stanislava Eichlera (ČSSD).\n\nSvou prezidentskou kandidaturu oznámil v roce 2011 a protože ve vnitrostranických primárkách zvítězil nad Evženem Tošenovským, stal se tak kandidátem ODS na úřad prezidenta republiky. V prvním kole prezidentské volby získal 2,46 % hlasů a skončil tak na předposledním místě. V reakci na předchozí neúspěšné volby pro ODS se rozhodl v lednových volbách 2014 na post předsedy krajské organizace ODS nekandidovat, vystřídal jej Dan Ramzer. Sobotka vyslovil odhodlání zůstat příští tři roky v Senátu ČR. Dne 19. listopadu 2014 byl opět zvolen místopředsedou Senátu PČR, když získal 71 hlasů ze 79 možných hlasů. O dva dny později byl na poradě vedení Senátu PČR zvolen jeho 1. místopředsedou jakožto představitel druhého nejsilnějšího klubu.\n\nVe volbách do Senátu PČR v roce 2016 se rozhodl svůj mandát již neobhajovat. V souběžných krajských volbách byl však za ODS zvolen zastupitelem Libereckého kraje. Původně byl na kandidátce na 10. místě, vlivem preferenčních hlasů ale skončil třetí. Dne 22. listopadu 2016 byl zvolen náměstkem hejtmana pro oblast zdravotnictví.\n\nJeho otec Zdeněk Sobotka reprezentoval Československo na letních olympijských hrách v Berlíně v roce 1936 ve skoku vysokém. Přemysl Sobotka je podruhé ženatý, má dvě dcery z prvního manželství a nevlastního syna.\n\n\n"}
{"id": "77695", "url": "https://cs.wikipedia.org/wiki?curid=77695", "title": "Marek Jurek", "text": "Marek Jurek\n\nMarek Jurek (* 28. června 1960, Gorzów Wielkopolski) je polský politik, předseda politické strany Prawica Rzeczypospolitej, někdejší místopředseda strany Právo a spravedlnost, v období od října 2005 do dubna 2007 maršálek polského Sejmu. Od roku 2014 je poslancem Evropského parlamentu.\n\nAbsolvoval Fakultu historie Univerzity Adama Mickiewicze v Poznani. Od konce 70. let se angažoval v opozici. V 80. letech byl spoluzakladatelem a účastníkem opozičního Hnutí mladého Polska (Ruch Młodej Polski), členem celopolských orgánů Nezávislého sdružení studentů (Niezależne Zrzeszenie Studentów) a pracoval také v redakci samizdatového tisku „Polityka Polska“ a exilového věstníku „Znaki Czasu“.\n\nOd roku 1989 byl členem politických stran, které se označují jako pravicové: \"Křesťansko-národní sjednocení\" (ZChN, Zjednoczenie Chrześcijańsko Narodowe) a později \"Příměří pravice\" (Przymierze Prawicy), které vzniklo z konzervativních části ZChN a dalších dvou menších stran. V roce 2002 se Příměří pravice spojilo s PiS a Marek Jurek se stal místopředsedou PiS.\n\nV letech 1995 až 2001 byl členem Rady pro rozhlasové a televizní vysílání (Krajowa Rada Radiofonii i Telewizji, KRRiT), kam jej jmenoval prezident Lech Wałęsa, předsedou KRRiT od května do prosince 1995. Od roku 2014 zasedá v Evropském parlamentu.\n\nJe ženatý, s manželkou Izabelou, kterou si vzal v roce 1984, má čtyři děti.\n\n\n"}
{"id": "77696", "url": "https://cs.wikipedia.org/wiki?curid=77696", "title": "Bogdan Borusewicz", "text": "Bogdan Borusewicz\n\nBogdan Michał Borusewicz [bogdan michau borusevič] (nar. 11. ledna 1949, Lidzbark Warmiński) je polský politik, v době PLR působil v opozici, v několika volebních obdobích byl poslancem Sejmu, od října 2005 je pak maršálek polského Senátu a též ani ne 24hodinovým prezidentem Polska. Také je čestným občanem Gdańsku.\n\nVzděláním historik, v roce 1975 ukončil studium na Fakultě humanistických věd Katolické lublinské univerzity. Absolvoval také Státní lyceum výtvarného umění (Państwowego Liceum Sztuk Plastycznych) v Gdyni-Orłowě.\n\nDne 8. července 2010 rezignoval Bronisław Komorowski na funkci maršálka Sejmu, čímž přestal být úřadujícím prezidentem Polska. Úřadujícím prezidentem se automaticky podle Ústavy stal maršálek Senátu (horní komory polského parlamentu) Bogdan Borusewicz. Ještě téhož dne byl zvolen Grzegorz Schetyna novým maršálkem Sejmu a stal se novým úřadujícím prezidentem.\n"}
{"id": "77700", "url": "https://cs.wikipedia.org/wiki?curid=77700", "title": "Poklad ve Stříbrném jezeře", "text": "Poklad ve Stříbrném jezeře\n\nPoklad ve Stříbrném jezeře \"(Der Schatz im Silbersee)\" je jeden z nejznámějších dobrodružných románů německého spisovatele Karla Maye. Román nejprve vycházel v letech 1890-1891 na pokračování ve stuttgartském časopise pro mládež \"Der Gute Kamerad\" (\"Dobrý kamarád\") a prvního knižního vydání se dočkal roku 1894 v nakladatelství Union Deutsche Verlagsgesellschaft, Stuttgart. Nakladatelství Karl-May-Verlag vydává román v rámci \"Sebraných spisů Karla Maye\" pod pořadovým číslem třicet šest. Knihu však především proslavilo její filmové zpracování z roku 1962 (s českým názvem \"Poklad na Stříbrném jezeře\", režie Harald Reinl).\n\nHlavní dějovou osu románu tvoří snaha padoucha Cornela Brinkleyho a jeho trampské bandy získat zlatý poklad uložený v podzemí umělého ostrůvku uprostřed Stříbrného jezera kdesi v Utahu. V tom se mu snaží zabránit Old Shatterhand se svým pokrevním bratrem Vinnetouem a s dalšími přáteli, mezi nimiž je Old Firehand, Hobble Frank a jeho bratranec Droll (známý pod přezdívkou Tetka Drollová) a zálesáci Dlouhý Davy a Tlustý Jemmy. Na konci románu jsou všichni zločinci po zásluze potrestáni, poklad je ale ztracen, když je podzemí jezera zatopeno. Old Firehand však ví, že u jezera se skrývá zlatá a stříbrná žíla. Po dvou měsících začíná těžba a z výdělku si Hobble Frank v Německu na Labi nechá postavit vilu Medvědí sádlo.\nPrvní české vydání románu pochází již z roku 1902. V překladu Josefa Ladislava Turnovského a s ilustracemi Věnceslava Černého jej vydal pražský nakladatel Alois Hynek. Následující tři vydání z roku 1932, 1937 a 1944 v překladu Emila Musila-Daňkovského pocházejí od dalšího pražského nakladatele Toužimského a Moravce. Všechna jsou z tzv. \"Velké řady knih Karla Maye\" a ilustroval je Zdeněk Burian.\nDalší české vydání povolili komunističtí cenzoři až po třiceti sedmi letech. Roku 1981 mohlo román vydat nakladatelství Olympia s ilustracemi Gustava Kruma a v překladu Vítězslava Kocourka skrývajícího se pod jménem Jaroslava Huláka. Tento poněkud upravený překlad vyšel pak ještě roku 1991 (bez ilustrací) v nakladatelství Albatros (jako překladatel byl uveden Jiří Bernard). V tom samém roce vyšel román s ilustracemi Zdeňka Buriana ve třech sešitech v nakladatelství Magnet-Press. Tato tři česká vydání nesla název \"Poklad na Stříbrném jezeře\", ačkoliv poklad je zcela evidentně uvnitř jezera (zřejmě to měla být jakási reklama využívající název známého filmu).\n\nRoku 1994 vyšla kniha ve znovu založeném nakladatelství Toužimský a Moravec (šlo o jazykově upravené vydání z roku 1932 s Burianovými ilustracemi), roku 2005 ve stejném překladu a ve dvou dílech vydalo knihu brněnské nakladatelství Návrat v rámci svého projektu \"Souborné vydání díla Karla Maye\" s ilustracemi Miroslava Pospíšila. V roce 2013 vyšel román opět v nakladatelství Toužimský a Moravec tentokrát s ilustracemi Gustava Kruma (jako překladatel je uveden Jaroslav Hulák).\n\nNaprostou \"„raritou“\" je sešitové vydání z roku 1991 v Hanáckém nakladatelství A-MOR z Vyškova, ve kterém se vydavateli podařilo zkrátit text knihy na pouhých 75 stran.\n\n\n"}
{"id": "77704", "url": "https://cs.wikipedia.org/wiki?curid=77704", "title": "1 (linka metra v Paříži)", "text": "1 (linka metra v Paříži)\n\nLinka 1 je nejstarší linka pařížského metra. V systému MHD je značená žlutou barvou, má 25 stanic a měří 16,5 km. Paříží prochází diagonálním směrem a spojuje severozápadní předměstí města, kde se nachází moderní čtvrť La Défense a jihovýchod města. Protože vede středem města mj. pod \"Avenue des Champs-Élysées\" a kolem muzea Louvre, ročně přepraví 213 miliónů cestujících (2008), což ji řadí na první místo ve vytíženosti ve zdejším metru. V roce 2010 zde byly nasazeny automatické vlaky bez řidičů, které do konce roku 2012 nahradily vozy řízené řidiči.\n\nVýstavbou této linky na přelomu 19. a 20. století začala historie celého pařížského metra. Její první úsek vedl mezi stanicemi \"Porte de Vincennes\" a \"Porte Maillot\". Vzhledem k tehdejším omezeným stavebním technologiím je linka 1 je založena velmi mělko, jen několik metrů pod povrchem, nebylo možné kopat pod vodou, tudíž trasa sledovala pařížské ulice, navíc se ve velké míře používalo ještě i dřevo. Linka byla vybudována jako hloubená s bočními nástupišti. \nTrať měla celkem 18 stanic. Prvních osm bylo otevřeno 19. července 1900 po pouhých 20 měsících stavebních prací u příležitosti světové výstavy. Zbývajících deset stanic bylo zprovozněno mezi 6. srpnem a 1. zářím téhož roku. Z těchto 18 stanic bylo 10 vybudováno s klenbou, sedm má kovový plochý strop a stanice \"Bastille\" se nachází pod otevřeným nebem. Na západním konci této stanice se nachází nejužší zatáčka v celém systému metra s poloměrem pouhých 40 m. Na obou konečných stanicích byla oddělená nástupiště pro příjezd a odjezd spojená úzkou smyčkou, takže se vozy nemusely přepojovat, ale cirkulovaly. Na novou linku byly nasazeny dřevěné vozy podobné tramvajím a poháněné elektrickým proudem.\n\nV prosinci 1900 dosáhl počet přepravených cestujících již čtyři milióny při 130 000 uživatelích denně. Proto bylo rozhodnuto zkrátit takt z deseti na čtyři minuty a počet vagónů ve vlaku zvýšit ze tří na šest, které táhly dvě lokomotivy. Rovněž byla zdvojnásobená šířka dveří.\n\nDne 24. března 1934 byla trať prodloužena jihovýchodním směrem ze stanice \"Porte de Vincennes\" do \"Château de Vincennes\". Další úsek byl otevřen 29. dubna 1937 na druhém konci linky ze stanice \"Porte Maillot\" do \"Pont de Neuilly\".\n\nV období od 30. května 1963 do prosince 1964 byla linka přebudována tak, aby byl umožněn provoz vozů metra na pneumatikách. Zároveň byly rozšířeny i stanice, takže mohly být nasazeny delší vlaky. Poslední prodloužení proběhlo 1. dubna 1992 západním směrem, kdy byl zprovozněn úsek z \"Pont de Neuilly\" do La Défense. Krátce za Pont Neuilly vyjíždí metro na povrch, překračuje Seinu a poté se zanořuje opět do podzemí.\n\nV roce 1997 byly staré vozy generace MP 59 nahrazeny novým typem MP 89. Linka byla přebudována jako první v pařížské síti na plně automatizovaný provoz (po lince 14, která ovšem byla jako automatická již přímo postavena). Všechna nástupiště proto byla vybavena oddělenými dveřmi. Od konce roku 2010, kdy byly nasazeny první vlaky bez řidičů, do roku 2012 jezdily na lince vlaky plně automatizované spolu s vlaky řízenými lidmi ve smíšeném provozu.\n\n"}
{"id": "77705", "url": "https://cs.wikipedia.org/wiki?curid=77705", "title": "Rabbit-Proof Fence", "text": "Rabbit-Proof Fence\n\nRabbit-Proof Fence (v překladu \"plot proti zajícům\") je australský film z roku 2002. Film pojednává o událostech z roku 1931, kdy se na zásah vlády začalo s převýchovou dětí z rasově smíšených rodin ve speciálních táborech. Samotný děj filmu zobrazuje osudy Molly Craigové a jejích sester, které z takového tábora utekly a podél protikráličího plotu ušly 1500 mil na cestě domů za svými rodiči. Režisérem filmu je Phillip Noyce, autorem soundtracku je Peter Gabriel.\n"}
{"id": "77706", "url": "https://cs.wikipedia.org/wiki?curid=77706", "title": "Matúš Kozáčik", "text": "Matúš Kozáčik\n\nMatúš Kozáčik (* 27. prosince 1983, Dolný Kubín, Československo) je slovenský fotbalový brankář a reprezentant, od července 2012 působící v českém klubu FC Viktoria Plzeň. Mezi jeho fotbalové vzory patřil dánský brankář Peter Schmeichel. Během angažmá v Plzni předváděl kvalitní výkony, legendární československý brankář Ivo Viktor o něm prohlásil: \"„Nevidím u něj žádnou slabinu.“\" Mimo Slovensko působil na klubové úrovni v Česku a na Kypru.\n\nV květnu 2014 získal v anketě KSN ČR ocenění nejlepší brankář Gambrinus ligy 2013/14. V následující sezóně 2014/15 ho s velkým náskokem obhájil. Stal se nejlepším cizincem sezóny 2014/15 nejvyšší české ligy v anketě LFA (Ligové fotbalové asociace).\n\nOd června 2017 je ve vedení Hráčské fotbalové unie.\n\nZačal chytat v deseti letech v celku MFK Dolný Kubín. Jako mladší dorostenec přišel do týmu 1. FC Košice, kde působil následující čtyři roky.\n\nV roce 2002 přestoupil z Košic do Slavie Praha. Nejprve působil v rezervě, poté kryl záda Radkovi Černému. Po jeho odchodu v lednu 2005 se stal slávistickou jedničkou. V zimním přestupovém období ročníku 2005/06 prodloužil se Slavii smlouvu do konce prosince 2007. Celkem za Slavii odchytal 55 ligových utkání.\n\nV létě 2007 zamířil za 5 milionů Kč do konkurenční Sparty Praha, kde uzavřel smlouvu na tři roky. V klubu vytvořil brankářskou dvojici s Tomášem Poštulkou. S mužstvem získal v sezóně 2009/10 mistrovský titul. V lize odchytal za Spartu celkem 16 zápasů.\n\nPřed ročníkem 2010/11 odešel jako volný hráč na další zahraniční angažmá, tentokrát do kyperského celku Anorthosis Famagusta. Ve Famagustě pravidelně chytal a během dvou letech si připsal 51 ligových střetnutí.\n\nPřed sezónou 2012/2013 přestoupil do Viktorie Plzeň, kde podepsal tříletý kontrakt.\n\nS týmem postoupil do skupinové fáze Evropské ligy UEFa 2012/13, kde byl klub zařazen do základní skupiny B společně s Atlético Madrid (Španělsko), Hapoel Tel Aviv (Izrael) a Académica de Coimbra (Portugalsko). V prvním utkání Plzně 20. září 2012 na domácí půdě proti portugalskému týmu Académica de Coimbra odchytal Kozáčik kompletní počet minut, Plzeň vyhrála 3:1. I v dalším utkání 4. října s Atléticem Madrid nastoupil, španělský celek zvítězil doma 1:0 gólem v samotném závěru. 25. října cestovala Plzeň do Izraele k utkání proti Hapoelu Tel Aviv a většinu prvního poločasu byla pod tlakem soupeře. Slovenský brankář vychytal zejména v prvním poločasu několik nebezpečných šancí protivníka a udržel tak naděje západočeského klubu na bodový zisk. Dvakrát mu pomohla tyč. Střetnutí skončilo výsledkem 2:1 pro hosty, Plzeň si s 6 body upevnila druhou příčku za vedoucím Atléticem Madrid. 8. listopadu 2012 přivítala Plzeň Hapoel Tel Aviv v odvetě na domácím hřišti a vyhrála 4:0, díky tomuto výsledku se posunula s 9 body na čelo tabulky před doposud vedoucí Atlético Madrid (které v souběžném zápase prohrálo v Coimbře 0:2). Kozáčik příliš práce na hřišti neměl, izraelský celek hrál navíc od 41. minuty oslaben o jednoho hráče. 22. listopadu vychytal remízu 1:1 v Portugalsku proti Coimbře a 6. prosince 2012 výhru 1:0 v Plzni proti Atléticu Madrid. Plzeň si tak se 13 body zajistila konečné 1. místo v tabulce skupiny B o 1 bod před druhým Atléticem. 14. února 2013 v jarní vyřazovací části Evropské ligy 2012/13 v šestnáctifinále proti domácímu italskému mužstvu SSC Neapol předvedl skvělý výkon, neinkasoval ani jeden gól a Plzeň zvítězila v Neapoli 3:0. Gól nedostal ani o týden později v domácí odvetě, kterou Plzeň vyhrála poměrem 2:0 a postoupila do osmifinále. V osmifinále odchytal domácí utkání proti tureckému celku Fenerbahçe Istanbul, Plzeň poprvé v tomto ročníku Evropské ligy prohrála doma (0:1). 14. března v odvetě v Istanbulu jej překonal Salih Uçan, který vstřelil vedoucí gól Fenerbahçe. Plzeň vyrovnala a Kozáčik mohl dokonce v závěrečných minutách dát gól a zajistit postup pro západočeský klub, ale míč v pokutovém území Fenerbahçe špatně trefil. Viktoria nakonec remizovala 1:1 a vypadla z Evropské ligy.\n\n3. března 2013 odchytal ligový zápas proti hostujícímu Baníku Ostrava, který skončil remízou 1:1. Sezónu Gambrinus ligy 2012/13 završil ziskem ligového titulu, Plzeň porazila v posledním 30. kole 1. června sestupující FC Hradec Králové 3:0 a udržela si náskok před největším konkurentem Spartou Praha. V ročníku odchytal 27 ligových utkání a podával stabilní výkony.\n\nPo zisku ligového titulu z předcházející sezóny se s klubem kvalifikoval do druhého předkola Ligy mistrů UEFA 2013/14, kde nastoupil proti bosenskému týmu FK Željezničar Sarajevo. Viktoria Plzeň zvítězila doma 4:3 a v odvetě 2:1. Ve třetím předkole nastoupil 30. července proti domácímu estonskému celku JK Nõmme Kalju a branku nedostal, Plzeň vyhrála suverénně 4:0. Zahrál si i v základní skupině Ligy mistrů, kde se viktoriáni střetli s německým Bayernem Mnichov, anglickým Manchesterem City a ruským CSKA Moskva. 2. října 2013 proti CSKA Moskva (hrálo se v Petrohradu) vyrobil minelu při zpětné přihrávce Radima Řezníka, míč mu prošel pod kopačkou do sítě. Šlo o gól na 3:1 pro CSKA, Plzeň nakonec podlehla soupeři 2:3. S Plzní nakonec postoupil ze třetího místa v základní skupině D Ligy mistrů se ziskem 3 bodů do jarních vyřazovacích bojů Evropské ligy 2013/14. V základní skupině dostal nejvíce gólů ze všech brankářů (celkem 17, stejný počet inkasoval i brankář CSKA Moskva Igor Akinfejev), ale také měl nejvíce úspěšných zákroků (celkem 40). Oba tyto údaje nejsou dobrou vizitkou obrany Plzně, ačkoli měla za soupeře vskutku těžké soupeře. 7. 2. 2014 podepsal s Viktorkou nový kontrakt do 30. 6. 2017. S klubem skončil na konci sezony na 2. místě v lize i českém poháru, v obou případech za Spartou Praha.\n\nV prvním soutěžním zápase nastoupil za Viktorii 18. července 2014 v Superpoháru proti AC Sparta Praha (prohra 0:3). S Plzní se představil ve 3. předkole Evropské ligy UEFA 2014/15, 31. července 2014 v prvním zápase proti rumunskému týmu FC Petrolul Ploiești vychytal konečnou remízu 1:1. V domácí odvetě Plzeň s Kozáčikem v sestavě prohrála 1:4 a z evropských pohárů vypadla. Dvě kola před koncem ročníku 2014/15 získal s mužstvem mistrovský titul.\n\n18. července 2015 se podílel na zisku Superpoháru, když Viktorka porazila FC Slovan Liberec 2-1. S Plzní se představil ve 3. předkole Ligy mistrů UEFA, kde klub narazil na izraelský celek Maccabi Tel Aviv FC. V prvním zápase na půdě soupeře Viktorka zvítězila 2-1, ale v odvetě prohrála 0-2 a vypadla. S mužstvem následně hrál 4. předkolo Evropské ligy UEFA, kde tým narazil na klub ze Srbska FK Vojvodina Novi Sad. Po výhrách 3-0 a 2-0 Plzeň postoupila do základní skupiny Evropské ligy, kde bylo mužstvo nalosováno do skupiny E společně s FK Dinamo Minsk (Bělorusko), Villarreal CF (Španělsko) a Rapid Vídeň (Rakousko). V konfrontaci s těmito týmy Západočeši získali čtyři body, skončili na třetím místě a do jarní vyřazovací části nepostoupili. Za Plzeň v základní skupině Evropské ligy šest utkání, v posledních dvou zápasech proti Minsku a Villarrealu kryl záda Petru Bolkovi.\n\nV ročníku 2015/16 získal tři kola před konce sezony s Viktorkou mistrovský titul, klub dokázal ligové prvenství poprvé v historii obhájit. Mužstvu k němu pomohl 14 vychytanými nulami. Stal se nejlepším brankářem tohoto ročníku české ligy.\n\nPřed ročníkem 2016/17 spojil svou další budoucnost s klubem smlouvu do léta 2019.\n\nS Viktorkou postoupil přes ázerbájdžánský Qarabağ FK (remízy 0:0 a 1:1) do 4. překola - play-off Ligy mistrů UEFA, což znamenalo jistou podzimní účast Plzně v evropských pohárech. 4. předkolo LM Západočeši proti bulharskému PFK Ludogorec Razgrad výsledkově nezvládli (prohra 0:2 a remíza 2:2) a museli se spokojit s účastí ve skupinové fázi Evropské ligy UEFA. Viktorka byla nalosována do základní skupiny E společně s AS Řím (Itálie), Austria Vídeň (Rakousko) a FC Astra Giurgiu (Rumunsko).\n\nV první zápase remizovala Viktoria 15. 9. 2016 na domácí půdě s AS Řím 1:1, Kozáčik si na předzápasovém tréninku poranil záda a utkání namísto něj odchytal Petr Bolek. K dalšímu střetnutí cestovala Plzeň 29. září 2016 do Rakouska, kde se střetla s Austrií Vídeň. Kozáčik vychytal čisté konto a střetnutí skončilo bezbrankovou remízou. 20. 10. 2016 podlehla Plzeň s Kozáčikem v bráně na domácí půdě Astře Giurgiu 1:2. V Odvetě hrané 3. listopadu 2016 na hřišti Astry předvedla Viktorka velmi kvalitní výkon, ale v konečném důsledku jen remizovala se soupeřem 1:1. V dalším střetnutí Plzeň definitivně ztratila naději na postup, když podlehla AS Řím na jeho půdě 1:4. Z výhry se Západočeši radovali až v posledním střetnutí hraném 8. prosince 2016, kdy před domácím publikem otočili zápas proti Austrii Vídeň z 0:2 na 3:2, a ukončili tím 14 zápasovou sérii bez vítězství v Evropské lize. Plzeň skončila v základní skupině na třetím místě.\n\nAktuální k 8. prosince 2019\nV letech 2004-2005 nastupoval za slovenský reprezentační výběr do 21 let, za který během roku odchytal pět utkání.\n\nKozáčik debutoval v A-mužstvu Slovenska 10. prosince 2006 v Abú Dhabí v přátelském utkání proti domácí reprezentaci Spojených arabských emirátů. Odchytal první poločas, zápas skončil vítězstvím Slovenska 2:1.\n\nV březnu 2013 figuroval v širší nominaci slovenského národního týmu pro kvalifikační zápas s Litvou (22. března) a přátelské utkání se Švédskem (26. března, oba zápasy měly dějiště v Žilině na stadiónu Pod Dubňom). Do žádného zápasu však nezasáhl. Příležitost dostal až pod trenérem Jánem Kozákem 15. října 2013, odchytal utkání proti Lotyšsku (remíza 2:2). 15. listopadu 2013 vychytal čisté konto v přátelském utkání proti domácímu Polsku, Slovensko zvítězilo 2:0.\n\n9. října 2014 vychytal vítězství 2:1 v kvalifikačním zápase na EURO 2016 proti Španělsku, lapil několik čistých šancí. Slovensko po úvodní výhře nad Ukrajinou vyhrálo i nad mistry Evropy Španěly 2:1 a potvrdilo výborný vstup do kvalifikace. O 3 dny později 12. října proti domácímu Bělorusku vychytal výhru 3:1, v nastaveném čase navíc založil přímočarou akci vedoucí ke třetímu gólu. Jeho dlouhý nákop prodloužil Adam Nemec na nabíhajícího Stanislava Šestáka, pro něhož nebyl problém uklidit míč za záda běloruského brankáře Juri Žaunoua. Slovensko tak získalo ze tří úvodních zápasů plný počet devíti bodů. Se slovenskou reprezentací slavil 12. října 2015 postup na EURO 2016 ve Francii (historicky první pro Slovensko v éře samostatnosti).\n\nTrenér Ján Kozák jej vzal společně s dalšími brankáři Jánem Muchou a Jánem Novotou na EURO 2016 ve Francii. Na turnaji byl brankářskou jedničkou. V prvním utkání proti Walesu jej překonal z přímého koupu Gareth Bale a Slovensko prohrálo 1:2. Ve druhém zápase proti Rusku vychytal výhru 2:1. V posledním zápase základní skupiny vychytal v zápase proti Anglii čisté konto a utkání skončilo skončilo remízou 0:0. Slováci skončili se čtyřmi body na třetím místě tabulky a v osmifinále se představili proti výběru Německa, kterému podlehli 0:3, a na šampionátu skončili.\n\nMatúš Kozáčik patřil mezi řadu známých fotbalových osobností, kteří v roce 2014 ostře kritizovali Českou asociaci fotbalových hráčů (ČAFH) v čele s Markétou Haindlovou pro nedůvěryhodnost, nečinnost a nepřehledné hospodaření. I přes názorové neshody však zůstal členem asociace až do dubna 2017, kdy ČAFH podle jeho slov zneužila smrti jeho bývalého spoluhráče spoluhráče, Františka Rajtorala. Od té doby se stal členem jiné hráčské asociace, bojující za zájmy hráčů - Hráčské fotbalové unie (HFU). V červnu 2017 byl na valné hromadě HFU zvolen za člena jejího Výkonného výboru.\n\n"}
{"id": "77709", "url": "https://cs.wikipedia.org/wiki?curid=77709", "title": "Maginotova linie", "text": "Maginotova linie\n\nMaginotova linie je pevnostní systém, vybudovaný Francií v letech 1929–1940. Linie, pojmenovaná podle André Maginota, ministra války v letech 1929–1932, který prosadil její financování, chránila hranice s Belgií, Lucemburskem, Německem, Švýcarskem a Itálií a také některé oblasti ostrova Korsika ve Středozemním moři. Opevnění na sever od Švýcarska jsou označována jako Severovýchodní Maginotova linie, opevnění na jih od Švýcarska jako Jižní nebo také Alpská Maginotova linie. Potenciálně nepřátelskými státy bylo pouze Německo a Itálie, kde byla opevnění nejsilnější, u hranic se zbývajícími státy však hrozil německý útok přes jejich území. Výstavba opevnění byla motivována především zkušenostmi z první světové války, kdy pevnostní objekty, umístěné ve strategicky důležitých místech, prokázaly svůj velký význam. Oproti původním plánům však byly některé úseky vybudovány ve výrazně skromnější podobě, především pokud jde o jejich vybavení dělostřelectvem, což se negativně projevilo při bojích v roce 1940. Maginotova linie byla vzorem pro některé další pevnostní systémy, především pro československé opevnění a v menší míře polské opevnění. V dobovém tisku byla prezentována jako nedobytná, což vyvolávalo mylný dojem, že by měla ubránit hranice bez pomoci dalších složek armády.\n\nNejdůležitější objekty byly budovány pod vedením Komise pro organizaci pevnostních sektorů (CORF) a jednalo se především o tvrze a samostatné těžké objekty. Činnost CORF na severovýchodě byla ukončena v roce 1935, avšak v obtížném terénu Alp pokračovala až do vypuknutí druhé světové války. Celkem CORF vybudovala nebo rozestavěla více než 100 tvrzí, přes 340 kasemat (pěchotních srubů) a další těžké objekty, vyzbrojené výhradně speciálními pevnostními zbraněmi. Od roku 1936 pokračovala výstavba pod vedením Ženijní technické sekce (STG). Tato organizace disponovala omezeným rozpočtem, přesto však stavěla relativně solidní objekty, byť většinou vyzbrojené zastaralými zbraněmi, pro které nebylo jiné využití. V téže době byla zahájena též výstavba lehkých objektů, kterou prováděly Vojenské pracovní síly (MOM). Tyto malé objekty byly vesměs nepříliš promyšlené a oproti starším opevněním představovaly výrazný krok zpět.\n\nOpevnění byla většinou členěna do hloubky. Nejblíže k hranicím se nacházela předsunutá postavení, která měla zbrzdit postup nepřítele. Na severovýchodě se většinou jednalo o nevelké objekty u silnic, v Alpách je obvykle tvořilo několik malých objektů, spojených podzemními chodbami. Za nimi se nacházela hlavní obranná linie, tvořená v ideálním případě řetězem velkých (dělostřeleckých) tvrzí, které se vzájemně kryly palbou. Mezery mezi nimi kryly malé (pěchotní) tvrze a samostatné pěchotní sruby. Všechny objekty propojoval souvislý pás překážek proti tankům a pěchotě. Hlavní linii obrany zesilovalo velké množství malých objektů pro kanóny a kulomety a v důležitých místech také linie těžkých úkrytů, z nichž měla vyrážet pěchota k protiútokům. V týlu se měla nacházet druhá obranná linie, složená z objektů STG, která však byla postavena jen v několika málo úsecích. Organizačně bylo opevnění členěno na pevnostní sektory (SF) a obranné sektory (SD), avšak jejich síla byla velmi rozdílná. Břeh Rýna, považovaného za obtížně překročitelnou překážku, stejně jako některé zaplavitelné nebo hornaté úseky, chránily pouze samostatné objekty bez dělostřelectva. Zvlášť slabé úseky se nacházely na severozápadě u belgických hranic, v pohoří Vogézy a u hranic se Švýcarskem. Silné úseky s dělostřeleckými tvrzemi ležely jen u německých hranic, a to nikoli ve všech místech, u hranic s Lucemburskem a v Alpách. V Alpách však tvrze chránily jen důležité průsmyky a samostatné objekty se zde vyskytovaly v minimálním množství.\n\nKonstrukce pevnostních objektů vycházela ze zkušeností první světové války a jejich základním principem bylo použití bočních paleb a jejich vzájemná ochrana. Boční palby sice omezovaly možnost působení proti blížícímu se nepříteli, avšak vylučovalo to jejich vyřazení palbou zdálky, což byla zásadní výhoda. Základním prvkem byly těžké objekty, velmi masivní a kompaktní stavby ze železobetonu o síle stěn až 3,5 metru, vyzbrojené kulomety, protitankovými kanóny, minomety, kanóny a houfnicemi, zásadně chráněnými speciálními pancéřovými střílnami, zvony a věžemi. Podstatná část těžkých objektů byla součástí tvrzí. V takovém případě byly spojeny šachtami s podzemními chodbami v hloubce nejméně 20 metrů. V podzemí se nacházela také veškerá potřebná infrastruktura, jako kasárna, ošetřovny, kuchyně, elektrárny a sklady munice. Přístup do podzemí a dopravu zásob umožňovaly vchodové objekty, umístěné v týlu, kde nehrozilo jejich přímé napadení. Bojové objekty se podle výzbroje rozlišovaly na pěchotní, sloužící pro obranu určitého úseku proti pěchotě a obrněným vozidlům a dělostřelecké, ukrývající děla ve střílnách či pancéřových věžích pro daleké palby. Dělostřelecké objekty se až na výjimky vyskytovaly pouze v sestavě velkých (dělostřeleckých) tvrzí. Důležitým typem objektů byly samostatné kasematy (pěchotní sruby), velké, obvykle dvoupatrové objekty, které nebyly součástí tvrzí a měly za úkol bránit mezery mezi tvrzemi nebo celé úseky, kde se tvrze nevyskytovaly. Dalšími typy objektů, které se vyskytovaly mimo sestavu tvrzí, byly především úkryty a pozorovatelny. Objekty STG a MOM plnily podobné úkoly, byly však menší a jednodušší.\n\nPokud jde o množství instalované výzbroje a vybavení, neměla Maginotova linie ve světě obdoby. Zbraně pevnostních objektů, budovaných CORF, byly vesměs vyvinuty pro použití v opevnění a od svých běžných polních protějšků se značně odlišovaly. Kulomety i dělostřelecké zbraně byly ve střílnách umístěny na speciálních lafetách, které nevytvářely žádný otvor, jímž by mohla být zbraň nebo jej obsluha ohrožena a zároveň zajišťovaly plynotěsnost objektů. Hlavní zbraní proti pěchotě byly dvojčata těžkých kulometů Reibel, obranu proti tankům zajišťovaly kanóny ráže 25, 36 a 47 mm. Dělostřelectvo disponovalo různými verzemi kanónů a houfnic ráže 75 mm, minomety ráže 81 mm a houfnicemi ráže 135 mm. Velké množství kulometů a pozorovacích stanovišť bylo umístěno v pancéřových zvonech o síle stěn až 30 cm, které vyčnívaly ze stropů objektů. Nejsložitějšími, nejdražšími a nejúčinnějšími systémy byly otočné výsuvné věže, vyzbrojené výše uvedenými typy zbraní, které umožňovaly kruhovou palbu do všech směrů a zároveň dokonale chránily zbraně a obsluhy před jakýmikoli bojovými prostředky nepřítele. Vybavení objektů, především pak tvrzí, bylo velmi dokonalé. Posádka měla zajištěnu elektrickou energii z vlastních generátorů, dostatek pitné vody, komfortní sociální zařízení a filtrování vzduchu v případě útoku bojovými plyny. ve velkých tvrzích zajišťovaly dopravu elektrické úzkorozchodné vlaky. Pevnostní objekty byly propojeny podzemními kabelovými sítěmi a vybaveny radiovým spojením. Informace se sbíhaly v podzemních velitelských stanovištích, odkud byla řízena palba pevnostních zbraní. V méně dokonalých objektech STG a MOM byly používány především staré kulomety a vyřazené námořní kanóny.\n\nÚloha Maginotovy linie v bojích s Německem v roce 1940 bývá v literatuře značně zjednodušována a zlehčována. Roli opevnění je totiž nutné posuzovat v kontextu katastrofálního neúspěchu celé francouzské armády, která spolu s dalšími spojenci zdaleka nesplnila očekávání. Němečtí útočníci prošli slabě bráněným pohořím Vogézy, prorazili přes slabou obranu u belgických hranic, čímž odřízli britské a francouzské jednotky na belgickém území a později úspěšně překročili Rýn, jehož účinnou obranu znemožnilo odsunutí francouzských jednotek na sever. Ty úseky Maginotovy linie, které se svým stavem alespoň blížily plánované podobě, bez výjimky obstály. Dělostřelecké tvrze efektivně bránily své úseky proti útokům, ačkoli ty byly vedeny většinou z týlu, tedy ze směru, kde byla jejich obrana slabší a to za situace, kdy byly téměř všechny polní jednotky a posádky menších objektů odsunuty na sever. Přesto všechny silné pevnostní sektory zůstaly v rukou Francouzů až do kapitulace. V Alpách odrazila opevnění bez problémů všechny italské útoky. Použitá technická řešení se plně osvědčila a objekty prokázaly vynikající odolnost proti těžkým dělům a leteckým pumám. Pokud však nebyla linie chráněna dělostřelectvem v důsledku úsporných opatření při jejich výstavbě a odsunu polního dělostřelectva na jiné úseky, stávaly se osamělé objekty snadno obětí přímé palby protitankových a protiletadlových děl, vedené proti střílnám a pancéřovým zvonům.\n\nPo okupaci Francie prováděli němečtí okupanti na opevnění různé zkoušky, přičemž jich část poškodili. Na rozdíl od řady jiných opevnění však neprováděli rozsáhlejší demolice a nedemontovali výzbroj. Na konci druhé světové války opevnění jen sporadicky využili pro obranu proti postupujícím Spojencům. Po válce byly důležité pevnostní objekty opraveny a zařazeny do plánovaných obranných opatření Severoatlantické aliance proti případnému útoku vojsk Varšavské smlouvy. Některé menší tvrze však byly naopak vypleněny obchodníky se šrotem. Po vystoupení francouzských ozbrojených sil z integrovaného velení Severoatlantické aliance v roce 1966 a přesunu těžiště obrany na odstrašování vlastními jadernými zbraněmi ztratila opevnění význam a byla postupně vyklizena. V současné době jsou až na několik výjimek objekty Maginotovy linie buď opuštěné, nebo slouží jako muzea, přičemž mezi nejznámější muzea patří dělostřelecké tvrze Schoenenbourg, Fermont, Hackenberg či Saint Agnes. V opuštěných tvrzích bylo ponecháno prakticky všechno vybavení a v Alpách nezřídka i dělostřelecké zbraně. Maginotova linie je velkým lákadlem pro zájemce o pevnostní architekturu, byť prohlídka opuštěných a poškozených objektů vyžaduje značnou opatrnost. Především Alpský úsek nabízí kromě samotných pevností i velmi atraktivní lokality, neboť většinou volně přístupné tvrze jsou umístěny ve velkých nadmořských výškách, nezřídka nad 2 000 metrů.\n\n\n\n"}
{"id": "77718", "url": "https://cs.wikipedia.org/wiki?curid=77718", "title": "Groß Raden", "text": "Groß Raden\n\nGroß Raden bylo slovanské sídliště, které existovalo na přelomu 9. a 10. století v blízkosti Sternbergu a Behren-Lübchinu v Meklenbursku. Na ostrově spojeném se sídlištěm mostem stála významná slovanská svatyně. Ostrov s chrámem sloužil pravděpodobně i jako refugium.\n\nLokalita byla Ewaldem Schuldtem archeologicky prozkoumána v letech 1974 – 1983 a dnes na tomto místě stojí rekonstruovaná podoba původního sídliště a muzeum.\n\n"}
{"id": "77738", "url": "https://cs.wikipedia.org/wiki?curid=77738", "title": "Zákon o naturalizaci kurfiřtky Žofie", "text": "Zákon o naturalizaci kurfiřtky Žofie\n\nZákon o naturalizaci kurfiřtky Žofie (\"Sophia Naturalization Act\") byl přijat anglickým parlamentem roku 1705. Navazuje na tzv. Zákon o nástupnictví (Act of Settlement), který určil právo potomků Žofie Falcké na anglický trůn.\n\nZákonem bylo hannoverské kurfiřtce Žofii Falcké a jejím protestantským potomkům přiznáno anglické státní občanství.\n\nZákon byl zrušen roku 1949.\n\n"}
{"id": "77744", "url": "https://cs.wikipedia.org/wiki?curid=77744", "title": "Kabaty (stanice metra ve Varšavě)", "text": "Kabaty (stanice metra ve Varšavě)\n\nKabaty je stanice varšavského metra na lince M1. Kód této stanice je \"A-1\".\n\nKabaty leží na jižním konci současné jediné provozované linky metra, v jižním cípu Varšavy ve stejnojmenné čtvrti. Je to mělce založená stanice s 10m širokým ostrovním nástupištěm bez sloupů s dvěma výstupy. Ty vedou do podzemních vestibulů a z nich na povrch. Slouží jako definitivní konečná (neplánuje se další rozšíření jižním směrem), nedaleko za ní jižním směrem se nachází jediné varšavské depo.\n\n"}
{"id": "77748", "url": "https://cs.wikipedia.org/wiki?curid=77748", "title": "Vašek Káňa", "text": "Vašek Káňa\n\nVašek Káňa, vlastním jménem Stanislav Řáda, (23. dubna 1905 Kralupy nad Vltavou – 30. dubna 1985 Praha) byl český novinář a dramatik, typický představitel socialistického realismu.\n\nPocházel z dělnické rodiny, za první světové války byl údajně v sirotčinci a polepšovně, později se vyučil strojním zámečníkem. V době nezaměstnanosti se toulal jako tramp po Evropě. V roce 1930 vyšly jeho \"Dva roky v polepšovně\". Pseudonym Vašek Káňa prý vymyslel redaktor \"Rudého večerníku\" Eduard Urx. V roce 1930 byl Káňa na II. mezinárodní konferenci proletářských revolučních spisovatelů v Charkově (SSSR). Po návratu pracoval jako novinář v komunistickém tisku. Od roku 1938 pracoval opět v továrnách. Po válce krátce působil jako redaktor a stal se spisovatelem z povolání.\n\nPo komunistickém převratu se Káňa uplatnil především jako dramatik. Jeho veselohra \"Parta brusiče Karhana\" (1949) se stala doslova hitem. Druhá hra na podobné téma (\"Patroni bez svatozáře\") však již tak úspěšná nebyla.\n\nKáňa se proslavil jako tvůrce budovatelských dramat. Byl jedním z nejaktivnějších prorežimních komunistických redaktorů, dramatiků.\n\n"}
{"id": "77759", "url": "https://cs.wikipedia.org/wiki?curid=77759", "title": "Kapitol", "text": "Kapitol\n\nKapitol ( \"Mons Capitolinus\" nebo \"Capitolium\", it. \"Campidoglio\") je nejznámější a nejmenší ze sedmi římských pahorků (lat. \"Septimontium\"), centrum a symbol moci Starověkého Říma. Leží mezi Forum Romanum na východě a nejstarší římskou hradbou, za níž začínala oblast Campus Martius na západě. Na jeho severním úbočí stojí nápadný Památník Viktora Emanuela II. Kapitol má dva vrcholky, jižní \"Capitolinum\" a severní \"Arx\", mezi nimiž leží \"Piazza del Campidoglo\", náměstí obklopené třemi paláci a přístupné po velkolepém schodišti (\"Cordonata\") podle návrhu Michelangela Buonarrotiho. V palácích na jižní straně dnes sídlí Kapitolská muzea.\n\nKapitol byl patrně od počátku posvátným středem města, jeho akropolí nad náměstím \"Forum Romanum\". Podle pověsti zasvětil první chrám na jižním pahorku Romulus Jupiterovi, když se vrátil z vítězné bitvy. Když v polovině 8. století př. n. l. Řím obléhali Sabinové, dostali se na Kapitol zradou Tarpeie, dcery velitele Spuria Tarpeia; Sabinové ji však místo odměny zabili a svrhli z útesu na jižní straně Kapitolu, pozdější Tarpejské skály. V 6. století př. n. l. postavili římští králové na vrcholku chrám zasvěcený třem nejvyšším státním božstvům (tzv. \"kapitolské triádě\"): Jupiterovi, Junoně a Minervě. Chrám Jupitera Kapitolského, postavený roku 509 př. n. l., byl pokládán za největší a nejkrásnější z římských chrámů a byl téměř tak velký jako Athénský Parthenón. Když roku 390 př. n. l. dobyli Řím Galové, kapitolská pevnost se jim ubránila. Roku 79 př. n. l. bylo na východním svahu Kapitolu směrem k \"Forum Romanum\" postaveno \"Tabularium\", archiv listin města. Při triumfálním průvodu po návratu z Egypta měl prý Julius Caesar pod Kapitolem nehodu a vyšel na něj po kolenou, aby odvrátil zlý osud. O půl roku později byl však zavražděn a jeho vrazi se skryli v kapitolském chrámě.\n\nV 6. století byl severně od dnešní \"Piazza del Campidoglio\" postaven kostel Santa Maria in Aracoeli, pod nímž se zachovaly velké zbytky typického římského nájemního domu (\"insula\"). V 11. století získal Řím městská práva a Kapitol se od roku 1147 stal sídlem městské samosprávy i řady povstání proti papežské vládě nad městem, roku 1347 se zde Cola di Rienzo pokusil obnovit italskou republiku. Náměstí bylo až do 15. století hlavním tržištěm města.\n\nRoku 1536 pověřil papež Pavel III. Michelangela, aby zpustlé místo upravil. Z té doby pochází dnešní podoba Kapitolu i náměstí, obrácená k východu a naopak odvrácená od \"Forum Romanum\". Realizace původního projektu však probíhala velmi dlouho a travertinová dlažba s působivým vzorem byla realizována až roku 1940.\n\nHlavní přístup na Kapitol není dnes od \"Forum Romanum\" jako ve starověku, ale ze západu. Široké jezdecké schodiště (\"Cordonata\") vede na lichoběžníkové náměstí \"Piazza del Campidoglio\". Na protější straně a v ose schodiště je starobylý a mohutný \"Palazzo Senatorio\" s věží a dvoukřídlým schodištěm od Michelangela, vlevo a vpravo kolem něho vedou schody dolů na \"Forum Romanum\". Na jižní straně je \"Palazzo dei Conservatori\", který stojí na místě římského chrámu Jova Kapitolinského, na protější (severní) straně barokní \"Palazzo nuovo\" se stejnou fasádou, který podle Michelangelova projektu vyvažuje osovou symetrii celého náměstí. Náměstí je vydlážděno podle původního návrhu s velmi působivým vzorcem a uprostřed stojí starověká bronzová jezdecká socha císaře Marca Aurelia (121-180) v nadživotní velikosti, dnes nahrazená kopií.\n\nSeverně od náměstí je kostel Santa Maria in Aracoeli a těsně za ním, na severním svahu Kapitolu rozlehlý památník Viktora Emanuela II. z počátku 20. století. Jižní stranu Kapitolu pokrývají většinou sady a zahrady, na jihozápadním cípu směrem k řece stojí Německý archeologický ústav a východně od něho, směrem k Foru, je Tarpejská skála.\n\n\n\n"}
{"id": "77760", "url": "https://cs.wikipedia.org/wiki?curid=77760", "title": "Klub deskových her Paluba", "text": "Klub deskových her Paluba\n\nKlub deskových her Paluba je nejstarším a největším českým klubem (co do množství her a organizačních aktivit), zabývajícím se propagací a podporou deskových her v Čechách. Klub založili společně v roce 1996 dva studenti Matfyzu Jakub Těšínský a Klára Zemanová. Jelikož klub ve svých začátcích působil na parníku Tyrš, byl nazván Paluba a ve znaku má stylizovaný parník. Klub vlastní sbírku přibližně 1200 deskových her v různých jazycích a asi 300 hlavolamů.\n\nK aktivitám klubu patří mimo jiného:\n\n"}
{"id": "77761", "url": "https://cs.wikipedia.org/wiki?curid=77761", "title": "Addys Mercedes", "text": "Addys Mercedes\n\nAddys Mercedes je kubánská zpěvačka a skladatelka . (* Moa / Holguin, Kuba ). V současné době žije v Düsseldorfu (Německo) a na Tenerife (Španělsko). Ve svojí hudbě mísí kubánské vlivy s elementy rocku, hip hopu, house a RnB.\n\n\n\n\n"}
{"id": "77776", "url": "https://cs.wikipedia.org/wiki?curid=77776", "title": "Neologismus", "text": "Neologismus\n\nNeologismus či neologizmus (z řec. \"neos logos\", nové slovo), česky novotvar, je nově utvořené nebo přejaté slovo, přesněji lexikální jednotka. Vzniká nejčastěji pro označení nových skutečností, např. vynálezů nebo myšlenek, a postupem času se může stát součástí běžné slovní zásoby. Lingvistická disciplína zkoumající neologismy se nazývá neologie.\n\nProf. Edward Lotko vymezuje neologismus jako „nevžitý, neustálený tvar, nové slovo, popř. jeho nové užití nebo jiná nová jednotka v jazyce vzniklá, resp. vznikající, popř. do něj převzatá odjinud z potřeby pojmenovat něco nového (např. grant, folkař), z důvodu strukturních (např. parník: paroloď) apod., novotvar“. Například výraz „neologismus“ pochází z 18. století a po určitou dobu byl tedy také neologismem.\n\nNeologismy jsou relativně nová slova, která většina mluvčích ještě nepokládá za součást běžné slovní zásoby, případně jim nerozumí a pociťuje je jako nová. Tento příznak novosti mohou časem ztratit, pokud se běžně používají a jejich význam je znám většině mluvčích. Stávají se neutrální a platnou součástí lexikálního systému (např. \"vzduch, sjetina, zviditelnit\"). Proces začleňování nových slov může být různě rychlý; některá nová slova v jazyce nezakotví vůbec a zaniknou.\n\nNeologismy vznikají zejména jako:\n\nNeologismy můžeme také rozlišit na perspektivní, to jest ty, které se mohou stát součástí neutrální slovní zásoby, a neperspektivní, které tuto vlastnost nemají. Například některé básnické neologismy si ani nečiní nárok, aby se staly součástí každodenní slovní zásoby.\n\nAby bylo nové slovo perspektivní, musí splnit tyto podmínky:\nMezi neperspektivní neologismy patří:\n\nPříčiny vzniku neologismů můžeme rozlišit na:\n\nMezi neologismy cizího původu patří:\n\n\n\n\n\n\n\n\nNeologismům v češtině se dlouhodobě věnuje Olga Martincová (\"Nová slova v češtině – Slovník neologizmů\", 1998; \"Nová slova v češtině 2 – Slovník neologizmů\", 2004; \"Neologizmy v dnešní češtině\", 2005).\n\n\nDobroser, kremrole, slimáci. Webové diskuze jsou líhní nových nadávek. iDnes, 8. 11. 2015.\n\nBiozklamání, selfie i exka. Databáze novotvarů roste týdně o stovku slov. iDnes, 14. 2. 2016.\n\nOhledáno a sečteno. Vítač se stal vítězem prezidentských voleb 2018. iROZHLAS, 26. 1. 2018.\n\nKdyž se řekne geek. Vesmír, 5. 2. 2018.\n\n\n"}
{"id": "77778", "url": "https://cs.wikipedia.org/wiki?curid=77778", "title": "Stolice", "text": "Stolice\n\nSlovo stolice má následující významy:\n\n"}
{"id": "77779", "url": "https://cs.wikipedia.org/wiki?curid=77779", "title": "Manu Chao", "text": "Manu Chao\n\nManu Chao (* 21. června, 1961 v Paříži; rozený jako Jose-Manuel Thomas Arthur Chao; velmi zřídka také označován jako Oscar Tramor) je francouzský latinsko-folkový zpěvák španělského původu.\n\nChaova matka pocházela z Baskicka a jeho otec spisovatel Ramón Chao z Galicie (Vilalba). Přestěhovali se do Paříže, aby unikli diktátu Francisca Franca, který trval až do jeho smrti v roce 1975. Tak se stalo, že mladý Manu Chao strávil své dětství v okolí Paříže.\n\nManu Chao se stal velmi známým členem pařížské alternativní scény, a to ve skupinách jako například Les Hot Pants and Los Carayos. Roku 1987 Chao, jeho bratr Antoine Chao a jejich bratranec Santiago Casariego založili skupinu Mano Negra. Mano Negra zaznamenala úspěch ve Francii s hitovým singlem „Mala Vida“ a poté se vydala na turné po Jižní Americe. Skupina se rozpadla v roce 1995.\n\nZpívá francouzsky, španělsky, arabsky, galicijsky, portugalsky, anglicky wolofsky, přičemž je časté, že je v jedné písni míchá více jazyků dohromady. Je jeden ze světově nejprodávanějších umělců, i když je poměrně málo známý v anglicky mluvících zemích.\n\nV jeho hudbě lze vycítit vliv mnoha žánrů: rock, francouzský „šanson“, španělskoamerická salsa, Reggae, Ska alžírské raï. Tyto vlivy získal díky imigrantům přicházejícím do Francie, svým vztahům s Iberským poloostrovem a hlavně díky jeho cestám do Střední Ameriky, kam se dostal po rozpadu Mano Negra. Mnoho Chaových textů jsou o lásce, životě v ghettu a imigraci. Často se v nich objevuje také nějaké levicové poselství (on sám má například velmi blízko k Zapatistickému hnutí).\n\nSpolečně s Toninem Carotonem vytvořil skladbu \"La Trampa\" pro krátce žijící improvizační komedii \"Drew Carey's Green Screen Show\".\n\nRoku 2003 se sblížil s Amadou & Mariam, takže v roce 2004 vydali album \"Dimanche à Bamako\" (Neděle v Bamaku).\n\n\"Pro dřívější nahrávky viz Les Hot Pants, Los Carayos a Mano Negra.\"\n\n\n\nV roce 2003, měla punk-rocková kapela Les Wampas (založená v roce 1983) svůj první větší úspěch se skladbou nazvanou \"Manu Chao\", jejíž sborový zpěv znamená „Kdybych měl peněženku jako Manu Chao, jel bych na prázdniny alespoň do Konga… kdybych měl bankovní účet jako Louise Attaque, zůstal bych tam alespoň do Velikonoc.“\n\nDidier Wampas prohlásil, že to měla být kritika postojů jistých umělců (Manu Chao, Noir Désir), kteří, ačkoliv se sami představují jako kritičtí k současnému systému, si žijí velmi dobře.\n\n"}
{"id": "77783", "url": "https://cs.wikipedia.org/wiki?curid=77783", "title": "Grand Prix Eva Duarte Perón 1950", "text": "Grand Prix Eva Duarte Perón 1950\n\nVelká cena Eva Duarte Perón 1950, která se jela na okruhu v Palermu - (Argentina), byla úvodním závodem jihoamerické série Formule Libre otevřené i pro vozy formule 1. Na okruhu dlouhém 4,865 kilometru dominovaly především vozy Ferrari, které si v kvalifikaci zajistily první čtyři místa na startu a obsadily tak kompetně celou první řadu. Další místa na startu obsadili Giuseppe Farina, Princ Bira, oba s vozem Maserati a Philippe Étancelin na Talbotu. Stejným způsobem jako v kvalifikaci, vévodily vozy Ferrari i celému závodu, vítězem se stal Luigi Villoresi před Dorino Serafinim. Favoritem závodu byl domácí idol Juan Manuel Fangio, který tuto úlohu potvrdil vítězstvím v kvalifikaci, v závodě ovšem zůstal za očekáváním a nestačil jak na své týmové kolegy Villoresiho a Serafiniho, tak i na svého krajana Clemara Bucciho. Byl to právě Clemar Bucci, který se svým výkonem (startoval z 12 místa na startu) stal novým národním hrdinou.\n\n\nNestartovali:\n\n"}
{"id": "77786", "url": "https://cs.wikipedia.org/wiki?curid=77786", "title": "Theudes", "text": "Theudes\n\nTheudes ( \"Teudis\") ( - 548 Sevilla)byl vizigótským králem mezi roky 531–548. Theudes je jméno, které mu bylo přiděleno Isidorem Sevillským (jeho skutečné jméno bylo pravděpodobně Theodorich). Po Amalarichově smrti byl Theudes, bývalý velitel Theodoricha Velikého, zvolen králem. Amalarich přesunul hlavní město z Narbonne do Barcelony a Theudes do Toleda. V roce 541 musel čelit Frankům pod vedením Chlothara I. a Childeberta I., kteří pronikli až k městům Pamplona a Zaragoza, a které obléhali 49 dní. Po úspěšné obraně byli Frankové vytlačeni z Hispánie. Avšak v roce 542 se neubránil byzantské invazi na Ceutu.\n\nV roce 548 byl v Seville zavražděn.\n"}
{"id": "77787", "url": "https://cs.wikipedia.org/wiki?curid=77787", "title": "Obecná čeština", "text": "Obecná čeština\n\nObecná čeština je nespisovná forma českého jazyka používaná obvykle v běžné ústní komunikaci. V lingvistice se definuje jako interdialekt používaný zejména v Čechách a na západní Moravě – původně jde o nářečí Čech. Liší se od spisovné češtiny, která je v neformálním hovoru většinou vnímána jako nepřirozená. Obecná čeština není kodifikována, a vyvíjí se proto rychleji a plynuleji než spisovný jazyk. Některé prvky obecné češtiny mohou časem proniknout do spisovné vrstvy jazyka. Mluvená forma spisovného jazyka, která má nejblíže k obecné češtině, se nazývá hovorová čeština. Slovník spisovné češtiny obsahuje i některé z výrazů obecné češtiny, které podle autorů začínají pronikat do spisovné vrstvy. \n\nObecně česká nářečí se vyvíjela odchylně od ostatních již od 15. století. Mnohé oblasti Moravy a Slezska byly od českého inovačního centra izolovány, a tak do nich mnohé změny nepronikly. Dlouhou dobu byl za standard spisovné češtiny považován jazyk Bible kralické (1579–1594), který byl přijat i jazykovědci v době národního obrození (konec 18. století – 1. polovina 19. století). Mezitím se obecná čeština vyvíjela v mluvené podobě, zatímco literární jazyk upadal kvůli dominanci němčiny. Tyto snahy byly ukončeny v době národního obrození. Změny, které mezitím v mluveném jazyce v Čechách nastaly, nebyly přijaty, spisovný jazyk setrval v podobě literárního jazyka 15. a 16. století, částečně i proto, že změny nezasáhly všechna území České koruny.\n\nPod vlivem médií postupně pronikají obecně české prvky i do jiných nářečí (kde jsou stále vnímány jako cizí).\n\nV tvarosloví a hláskosloví vykazuje obecná čeština oproti spisovné poměrně pravidelné odchylky, které jsou víceméně společné všem obecněčeským nářečím:\n\n\nV lexiku se obecná čeština z větší části shoduje se spisovnou češtinou (ovšem s výše uvedenými hláskovými změnami: \"mlíko\", \"vokurka\", \"zatim\"), popř. s její hovorovou vrstvou: \"chleba\", \"vyndá\", \"knížka\" (oproti knižnímu \"chléb, vyjme, kniha\"). Tam, kde v národním jazyce existují synonyma odlišná svým územním rozšířením na západní a východní polovinu českého jazykového území (Čechy / Morava a Slezsko), užívá se výraz rozšířený v Čechách: z vesnice (ne z dědiny), \"sud\" (ne bečka), \"louže\" (ne kaluž), \"truhlář\" (ne stolař), \"slánka\" (ne solnička), \"koukat\" (ne hledět), \"prodloužená\" v tanečních (ne kolona). Obecná čeština zahrnuje množství nespisovných výrazů, ale ne všechny nespisovné výrazy jsou součástí obecné češtiny – některé (např. zavazet, valit, lozit, rožne) se vyskytují jen v jiných interdialektech (moravských, slezských). \n\nZatímco původně čerpala obecná čeština především z nářečí Čech, popř. z utvářející se městské mluvy (zejména pražské), tak dnes přijímá další výrazy z novodobých profesních, studentských či zájmových slangů a tato její nová vrstva se územně neomezuje jen na Čechy, nýbrž proniká na celé území českého jazyka. Typicky v ní přibývá neologismů, mnohé z nich vznikají univerbalizací (\"točeňák\" – točený salám, \"řidičák\" – řidičský průkaz, \"stavebko\" – stavební spoření apod.), abreviací (klimatizace – \"klíma\", na internátě – na \"intru\", retrospektivní – \"retro\"), integrací zkratek (\"esemeska\", \"dývko\", \"vecko\") či hříčkami se slovotvorbou (\"debordelizace\"). Obecná čeština byla vždy významným kanálem přejímání cizích slov, dříve hlavně z němčiny (\"kšeftovat\"), latiny (\"erár\") či z francouzštiny (\"malér\"), nově hojně z angličtiny (\"smajlíci\", \"hejtovat\", \"kešky\"). Naopak z obecné češtiny mizí dříve běžná slova (\"chechtal se\", \"šerádat\" / \"šárat\", \"vysedne\", \"lístky\", \"fašírka\"), která jsou nahrazovány spisovnějšími (smál se, plýtvat/plejtvat, vystoupí, jízdenky/vstupenky, sekaná).\n\n\n\n"}
{"id": "77791", "url": "https://cs.wikipedia.org/wiki?curid=77791", "title": "Samnitské války", "text": "Samnitské války\n\nSamnitské války je název tří střetnutí svedených mezi samnitskými kmeny a ranou římskou republikou v letech 343 př. n. l. až 290 př. n. l. Samnité, tvrdí a bojovní horalové, kteří sídlili na území Apeninského poloostrova jihovýchodně od Latia, představovali nejvážnějšího protivníka Římanů v jejich boji o nadvládu nad Itálií. Konflikty mezi těmito válečnickými národy trvaly více než půl století a zapojily se do nich takřka všechny italské kmeny. Na jejich konci byli Samnité nuceni podrobit se Římanům, kteří tak zaujali postavení nejsilnější mocnosti celé Itálie.\n\nDrsné sabellské kmeny obývající Apeninské pohoří si po staletí razily cestu do úrodných a mírných nížin nacházejících se mezi Středozemním mořem a hornatým italským vnitrozemím. Etruskům a Latinům se je nicméně dařilo držet na uzdě a odvracet od invaze do Latia. Sabellové proto nasměrovali svoje útoky do Kampánie, oblasti ležící na jih od střední části Apeninského pohoří. Zde se usadili, přičemž si po určité době navykli na civilizovanější způsob života. V důsledku toho se však stali méně válkychtivými, takže když se je jejich vzdálení příbuzní z vnitrozemí rozhodli později následovat, nedokázali se jim obyvatelé Kampánie účinně postavit na odpor.\n\nŘím, jenž na počátku 4. století př. n. l. přečkal ničivý vpád Galů, napřel v polovině tohoto století svoji energii k dalšímu rozšiřování svého vlivu. Římané si opět podrobili ta latinská a etruská města, která se vymanila z jejich moci během galské okupace, čímž si zajistili hegemonní pozici v Latiu a ve střední Itálii.\n\nZhruba v této době pronikla do úrodných rovin Kampánie nejmocnější skupina sabellských kmenů – Samnité. Tito horalové v boji vysoce předčili své předchůdce a nalezli zde dostatek úrodné půdy mnohem vhodnější k pastevectví než drsné kopce Apenin. Záhy snadno opanovali kampánská města a pokračovali dále ve své expanzi. Řím, který byl tehdy ještě příliš zaměstnán bojem s Latiny a Etrusky, uzavřel proto v roce 354 př. n. l. se Samnity spojeneckou smlouvu, čímž si moudře zabezpečil své jižní křídlo. Přesto se konflikt se Samnity o nadvládu nad Kampánii zdál být neodvratný.\n\nPrvní samnitská válka vzplanula na pláních Kampánie poblíž řecké kolonie Capua. Takřka současně napadly lukánské a bruttijské kmeny obce „Velkého Řecka“ (\"Magna Graecia\"), ležící dále na východě a jihu. Řekové požádali o pomoc épeirského krále Alexandra I., zatímco mnohem více odlehlá Capua neměla jiné volby, než se obrátit na Římany. Podle ne zcela věrohodných zdrojů se římští vyslanci pokusili vyjednat mezi Capuou a Samnity oboustranně přijatelné mírové podmínky. Jejich zprostředkování bylo ale Samnity zřejmě hrubě odmítnuto, načež následovala válka, která byla sice krátká, nicméně znamenala důležitý zlom ve vztazích mezi Římany a Samnity.\n\nAčkoliv historické prameny, včetně Livia, podávají značně nespolehlivé informace, lze se domnívat, že válka se vyznačovala přesvědčivými římskými vítězstvími, obzvláště v bitvě na hoře Gaurus, v níž Římany vedl diktátor Marcus Valerius Corvus. Navzdory těmto úspěchům přiměly opětovné spory s jejich latinskými sousedy Římany po dvou letech bojů k přijetí míru.\n\nLatinští spojenci Říma, rozhněvaní, neboť museli sloužit římským zájmům ve válce mimo Latium, znovu povstali. Zvláště když latinský spolek, stále více závislý na Římanech, považoval konflikt se Samnity za ideální příležitost k setřesení římské nadvlády. V důsledku toho Římanům nezbylo, než přerušit své výboje na jihu a utkat se se svými neklidnými sousedy ve druhé latinské válce.\n\nI přes její krátkost a nedostatek důvěryhodných historických zdrojů, vyznívá první samnitská válka jako jednoznačný římský úspěch. Jejím nejdůležitějším výsledkem bylo získání bohaté Kampánie s hlavním městem Capuou. Mírumilovní a civilizovaní Kampánové nepochybně nepředstavovali pro agresivní Samnity adekvátního soupeře a spojenectví s římskou republikou se proto jevilo jako přirozený krok. Tato událost tak podává názorný příklad jednání římské diplomacie, která aliancemi dosahovala mírového pohlcení svých spojenců. Ať už se tak stalo z politické nezbytnosti nebo v důsledku vnější vojenské hrozby, Kampánie setrvala od konce první samnitské války pevně v rukou Římanů. Jejím připojením nebyla moc Říma posílena jen získáním bohatého a strategicky důležitého území, ale především nabytím dalšího rezervoáru lidských sil pro budoucí tažení legionářů.\n\nPo skončení druhé latinské války pronikli Římané na území Aurunků a Sidicinů jižně od oblasti obývané Volsky. Svoji vládu nad Kampánií se pokusili zpečetit rovněž expanzí za řeku Liris. Na konci 30. let 4. století př. n. l. zde Římané, zřejmě ve snaze rozdmýchat další konflikt se Samnity, založili dvě kolonie ve Fregellách a v Cales. Samnité si tento postup přirozeně vyložili jako nepřípustné zasahování Římanů, nicméně zatím se museli vypořádat s naléhavějším problémem, neboť se zapletli do boje Lukánů s řeckým městem Tarentem a jeho spojencem, Alexandrem I. Épeirským. Po skončení této války v roce 331 př. n. l. se Samnité mohli konečně postavit římské rozpínavosti. Římané tvrdili, že Samnité podněcovali obyvatele řeckého města Neapolis k zvětšení jejich území v Kampánii na úkor římských spojenců a proto byli nuceni vystavět ve sporné oblasti své kolonie. Samnité poté umístili do Neapole svoji posádku, načež neapolští aristokraté požádali o pomoc římský senát. V roce 327 př. n. l. dorazily k městu římské legie a vytlačily z něj samnitské vojáky, čímž byla zahájena druhá samnitská válka.\n\nSamnité na jejím počátku ovládali dvakrát větší, třebaže málo úrodné a spíše hornaté území. Válka se nejprve vyvíjela ve prospěch Římanů a Samnité dokonce v roce 321 př. n. l. žádali o mír. Nadmíru sebevědomí Římané jim však stanovili natolik tvrdé podmínky, že se Samnité raději rozhodli pokračovat v boji. Jejich situace se zdála být zoufalá, nicméně právě v tomto okamžiku Samnité pochopili výhody, jež jim skýtal horský terén Samnia, díky čemuž přivodili zvrat ve válce.\n\nNa konci roku 321 př. n. l. postoupilo římské vojsko vedené oběma konzuly hluboko na samnitské území, přitom ovšem padlo do léčky, když se nechalo chytit do pasti v Kaudijské soutěsce. Římané se ocitli v naprostém obklíčení a proto se tváří v tvář hrozbě úplného zničení museli vzdát. Následně byli nuceni odložit svá kopí (což bylo pro římského vojáka symbolem největší pohany) a potupně projít pod jhem. Pokoření Římanů bylo završeno přijetím smlouvy, podle níž byli nuceni jednak opustit své kolonie v Kampánii a jednak na pět let přerušit válku. Jako záruku museli Samnitům poskytnout 600 jezdců (\"equites\") jako rukojmích. Pozdější římští historici sice prohlašovali, že smlouva nebyla senátem schválena, přesto existují nezpochybnitelné důkazy o tom, že válečné operace proti Samnitům byly až do roku 316 př. n. l. zastaveny.\n\nTohoto pětiletého odkladu využili Římané k posílení své vojenské síly. V roce 318 př. n. l. si kromě toho podmanili další dva menší kmeny v Kampánii mezi územím Volsků a Capuou. Zároveň obklíčili Samnium z východu a jihu, když na svoji stranu získali apulské a lukánské kmeny. Mnoho dalších kmenů se poddalo Římu a přijalo spojenecký status, čímž byl tlak vyvíjený na Samnity ještě umocněn.\n\nVojenské operace byly obnoveny v roce 316 př. n. l., ovšem Římané v konfliktu nadále tahali za kratší kus provazu, když podlehli Samnitům v několika po sobě jdoucích střetnutích, včetně zničující porážky v bitvě u Lautulae v roce 315 př. n. l. V tomto roce se navíc Kampánie nacházela na pokraji odpadnutí od Římanů, kteří tudíž s některými Samnity opět sjednali příměří. Samnité přesto ještě vystupňovali svůj nápor poté, co se k nim v roce 311 př. n. l. přidali také Etruskové na severu. Válka tím nabyla rozměrů zápasu o nadvládu nad Itálií.\n\nZe severu i z jihu sevřené Římany stíhala nejprve jedna porážka za druhou, ale po roce 310 př. n. l. se válečná štěstěna znovu přiklonila na jejich stranu a v sérii bitev dosáhli několika vítězství jak proti Samnitům tak Etruskům. V téže době však vyvrcholil odpor vůči římské dominanci i mezi dalšími dosud Římanům loajálními kmeny. Aequové a Hernikové povstali a připojili se k Samnitům, na jejichž stranu se postavili také Marsové, Paelignové, Frentani a Vestini. Jejich snaha zastavit šíření římské moci však přišla příliš pozdě. Vítězství Římanů v bitvě u Boviana v roce 305 př. n. l. přimělo většinu z nich kapitulovat. Už o tři roky dříve byla etruská města nucena přijmout velmi tvrdé mírové podmínky a v roce 304 př. n. l. byl podobně přísný mír sjednán i se Samnity. Ti si prozatím směli podržet svoji nezávislost, byli však rozhodujícím způsobem oslabeni a s konečnou platností museli uznat římskou kontrolu Kampánie. Římané i přes těžké ztráty ovládli rozsáhlé území, kde upevnili svoji vládu založením četných nových kolonií, osídlených legionáři.\n\nPodle některých antických pramenů Římané právě na konci 4. století př. n. l. převzali od Samnitů manipulový systém organizace vojska, čímž reagovali na své neúspěchy v bojích na nerovném terénu. Manipuly se ukázaly mnohem pružnější, než pevné řecké uspořádání hoplítů, které Římané přejali od Etrusků a uplatňovali po celé 6. a 5. století př. n. l., a navíc zaručovaly vysokou manévrovatelnost vojska na jakémkoli povrchu a za jakýchkoli podmínek. Tento systém následně Římané používali prakticky až do dob Gaia Maria, kdy se klíčovou jednotkou římské legie stala kohorta.\n\nV průběhu druhé samnitské války zahájil v roce 312 př. n. l. censor Appius Claudius Caecus stavbu vojenské silnice z Říma do Capuy, jež podle něho obdržela název Via Appia a která římským legionářům umožňovala rychlý přesun na území Samnitů. Tento první z mnoha pozoruhodných, technických počinů Římanů jim značně usnadnil dobytí jižní Itálie.\n\nMír mezi oběma národy nevydržel příliš dlouho a již po šesti letech vypukla v roce 298 př. n. l. třetí samnitská válka, která byla posledním zoufalým pokusem Samnitů udržet si svobodu. Samnitům se podařilo získat na svou stranu odvěké nepřátele Říma. Etruskové, Umbrové, Galové a další lokální kmeny spojili své síly se Samnity s cílem zadržet rostoucí moc Římanů.\n\nVálka opět začala u města Neapolis na pláních Kampánie, která byla původní příčinou konfliktu. Postavení Římanů bylo velmi vážné, neboť byli poprvé nuceni čelit koordinovanému útoku všech svých nepřátel: Samnitů z jihu a východu a Etrusků a Galů ze severu. Až dosud se Římanům vždy dařilo ničit své nepřátele odděleně (\"divide et impera\"), nicméně spojení všech jejich dlouholetých rivalů činila z tohoto boje zápas o přežití. V silách nepřátelské koalice bylo nejenom Římany porazit, ale kromě toho také zvrátit výsledky dosavadních římských výbojů.\n\nNa počátku konfliktu Římané zdolali samnitské vojsko na jihu, což jim umožnilo soustředit svoji pozornost proti Etruskům a Galům na severu. Stěžejním střetnutím, které rozhodlo o osudu Itálie, se stala v roce 295 př. n. l. bitva u Sentina v Umbrii, kde se podle tvrzení pramenů utkal do té doby nejvyšší počet vojáků v dějinách Itálie. Počáteční útok galských válečných vozů zatlačil římské vojsko zpět, pak ale disciplinovaní Římané opanovali bojiště a rozdrtili proti nim stojící Samnity a Galy. Nezdolní Samnité ovšem i přes tento zničující nezdar dokázali pokračovat v boji až do konečné porážky v roce 291 př. n. l., která učinila další odpor zbytečným.\n\nV následujícím roce stanovili Římané svým neústupným nepřátelům poměrně mírné mírové podmínky, čímž byl organizovaný odpor Samnitů definitivně zlomen. Kampánská města, řecká i italická, se stala nezpochybnitelnými spojenci Římanů, kteří jim za to zaručili určitý stupeň nezávislosti. K zabezpečení svých výbojů uplatňovali Římané osvědčenou taktiku obkličování nepřátelského území zakládáním kolonií (vojenských posádek). Tak byla třeba v roce 291 př. n. l. zřízena v Apulii kolonie \"Venusia\", ve které bylo usazeno několik tisíc římských občanů.\n\nVálečné zápolení však kapitulací Samnitů ještě zcela neutichlo. Římané se museli nadále potýkat s Kelty a Etrusky, na jejichž straně válčilo stále mnoho Samnitů. V roce 283 př. n. l. Římané porazili spojené vojsko etruských měst a keltského kmene Senonů v bitvě u Vadimonského jezera. Senonové, kteří sídlili na severu střední Itálie již od počátku 4. století př. n. l. museli následně odtáhnout na sever do údolí řeky Pádu. Konflikt s Etrusky pokračoval ještě další tři roky, než nakonec i ti v roce 280 př. n. l. uznali drtivou římskou převahu. Římané se po skončení samnitských válek stali nezpochybnitelnými pány celého středu apeninského poloostrova.\n\n\n\n"}
{"id": "77794", "url": "https://cs.wikipedia.org/wiki?curid=77794", "title": "Hadriánův val", "text": "Hadriánův val\n\nHadriánův val (, ) je kamenné a hliněné hraniční opevnění, hradba, zeď a 17 pevností, postavené římským vojskem, táhnoucí se napříč severní Anglií jižně od skotských hranic od pobřeží Severního moře v blízkosti dnešního Newcastle upon Tyne k západu přes dnešní Carlisle až po Maryport na pobřeží Irského moře v délce 117,5 km. Val tvořil po 300 let severní hranici římské říše a měl chránit území na jih od něho před nájezdy severních kmenů ze Skotska. Hadriánův val byl součástí systému opevnění a valů k ochraně severní části, pobřeží a hlavních dopravních cest římské Británie, pro nějž se vžil relativně moderní souhrnný název \"Limes Britannicus\".\n\nStavba valu začala roku 122 na rozkaz římského císaře Hadriána, který snad v tomto roce území osobně navštívil. Na stavbě se podílely tři římské legie (II., VI. a XII.) a trvala zhruba 6 let. Hadriánův nástupce Antoninus Pius se pokusil postavit nové opevnění (Antoninův val) asi 160 km severněji, ve skotských Lowlands, nedokázal však krajinu pacifikovat. Císař Marcus Aurelius proto roku 164 Antoninův val opustil a hranicí se opět stal Hadriánův val. Nezdarem skončil i další pokus císaře Septimia Severa v letech 208-211, takže Hadriánův val sloužil až do konce římské vlády v Británii, někdy po roce 410.\n\nOpuštěná hradba chátrala a stala se zdrojem kamene, až si jí od 17. století začali všímat místní nadšenci a později i archeologové. Roku 1973 byl ve vykopávkách pevnosti Vindolanda, asi 40 km západně od Newcastle objeven archiv písemností z 1. a 2. století na dřevěných destičkách, který obsahuje i osobní korespondenci římských vojáků a jejich manželek. Od roku 1987 jsou zbytky valu zařazeny na Seznam světového dědictví UNESCO.\n\nVal se stal severní hranicí římského impéria a nejlépe opevněnou částí hranice, za kterou již římský vliv nesahal. Stavba byla využívána jak k vojenským účelům jako opevnění, tak i jako průchozí místo pro obchodníky, kteří zde museli platit clo.\n\nHadrianův val je dlouhý 80 římských mil, což odpovídá přibližně 117 kilometrům. Val střežilo 80 bran zhruba ve vzdálenosti jedné římské míle (asi 1,5 km). Mezi dvěma branami byla vždy jedna strážní věž, která sloužila k pozorování a signalizaci. Podél valu leželo čtrnáct podpůrných táborů. Šířka a výška zdi není po celé délce valu stejná, ale je závislá na použitém materiálu a na místě, kde byl vystaven. Východně od řeky Irthing je val vystavěn z tesaných kvádrů a měří až 3 metry do šířky a 5 až 6 metrů do výšky. Západním směrem od řeky byl val původně postaven z hlíny a rašelinových bloků, což se odrazilo v tom, že je široký okolo 6 metrů a vysoký pouze okolo 3,5 metru. Později byl znovu postaven z kamene.\n\nVal byl částí obranného systému, který zahrnoval (z vnější k vnitřní straně, od severu na jih) následující prvky:\n\nPosádku tvořily pomocné jednotky armády (vojáci nebyli římskými občany). Jejich počet v průběhu let kolísal, odhaduje se na zhruba 9 000 mužů (pěší vojsko i kavalérie), kteří opevnění také postavili. V tom se odlišuje např. od Velké čínské zdi, stavěné pro podobný účel, ale převážně otroky.\n\n\n"}
{"id": "77797", "url": "https://cs.wikipedia.org/wiki?curid=77797", "title": "Evangelický hřbitov ve Strašnicích", "text": "Evangelický hřbitov ve Strašnicích\n\nEvangelický hřbitov ve Strašnicích, též \"Německý evangelický hřbitov\", či jen \"Strašnický hřbitov\", se nachází v Praze 10-Strašnicích na Vinohradské ulici. Od roku 2002 je strašnický hřbitov kulturní památkou.\n\nHřbitov byl zřízen nejspíše v roce 1795. Během své existence sloužil převážně německým evangelíkům.\n\nPřestal se používat po roce 1945, oficiálně byl uzavřen se souhlasem Státního úřadu pro věci církevní v roce 1950 usnesením ONV Praha 10. Na hřbitově bylo zakázáno pohřbívání a ukládání uren a měl být po uplynutí deseti let od posledního pohřbu, tj. 7. února 1956, zrušen. Hřbitovní kaple byla od roku 1955 dána do užívání Československé církvi husitské, která v ní zřídila kolumbárium. V roce 1958 bylo rozhodnuto, že dojde k likvidaci hřbitova a pozemek bude využit pro rekreační a sportovní účely. Ač byl hřbitov oficiálně uzavřen, neoficiálně docházelo k ukládání uren i mezi lety 1948 a 1993. K likvidaci hřbitova nakonec nedošlo.\n\nV roce 1998 bylo na hřbitově napočítáno 598 hrobů a 54 hrobek. Nejstarší dochovaný náhrobek, na němž je čitelné datum, pochází z roku 1828.\n\nV roce 2000 bylo zamýšleno, že hřbitov bude z velké části zbořen a stane se pohřebištěm vojáků Wehrmachtu, kteří padli ke konci druhé světové války. Uvažovalo se o přemístění ostatků německých vojáků padlých v Praze i v jiných částech tehdejšího protektorátu, zejména v severních Čechách. Tento projekt však nebyl z finančních důvodů a pravděpodobně také z důvodu odporu některých památkářů a části veřejnosti na tomto místě realizován. Poté byl v roce 2002 hřbitov prohlášen kulturní památkou.\n\nV říjnu 2015 byl hřbitov znovu otevřen po rekonstrukci, kterou financoval Pohřební ústav hlavního města Prahy. Je určen pouze k ukládání a rozptylu zpopelněných ostatků. V jedné z opuštěných hrobek na tomto hřbitově také bydlel milenecký pár bezdomovců, jejichž příběh je zachycen v dokumentu \"Láska v hrobě\" (Česko 2012, režie David Vondráček).\n\nNa na hřbitově jsou pohřbené některé významné osobnosti:\na další.\n\n\n"}
{"id": "77805", "url": "https://cs.wikipedia.org/wiki?curid=77805", "title": "Řazení haldou", "text": "Řazení haldou\n\nŘazení haldou je jeden z nejlepších obecných algoritmů řazení, založených na porovnávání prvků. Byť je v průměru o něco pomalejší než dobře napsaný algoritmus rychlého řazení, je jeho zaručená časová náročnost formula_1. a dokáže řadit data na původním místě (má pouze konstantní nároky na paměť). Řazení haldou není stabilní řadicí algoritmus.\n\nZákladní myšlenkou tohoto algoritmu je využití datové struktury označované jako \"halda\". Tato struktura umí velmi efektivně provést operaci vložení prvku a operaci výběr největšího prvku. Proto lze pomocí haldy seřadit dodaná data od největšího k nejmenšímu prostě pomocí jejich vložení do haldy a následného postupného vybírání největšího prvku.\n\nAlgoritmus funguje s libovolnou implementací haldy. Při řazení prvků v poli lze využít následující implementaci haldy v poli, která dovoluje třídit prvky na místě.\n\nV praxi lze haldu vystavět přímo ve vstupním poli tím způsobem, že jsou následovníci prvku \"n\" uloženi do prvků 2\"n\" a 2\"n\"+1 (při indexování od jedničky), a také následné vybírání prvků lze provádět pouhým přeuspořádáváním dat v tomto poli.\n\nUvažujme binární haldu pro nalezení „nejvyššího“ prvku. Tato halda bude umístěna v poli od indexu 1 do indexu N. „Pravidlem haldy“ je, že prvek umístěný na indexu \"i\" je vyšší než prvky umístěné na indexech 2*\"i\" a 2*\"i\"+1. U koncových uzlů (na indexech N/2+1 až N) je „pravidlo haldy“ automaticky splněné - není je s čím porovnávat.\n\nPro oba kroky řazení je využit pomocný algoritmus, který v čase O(log(n)) dokáže prodloužit částečně vytvořenou haldu zepředu o jeden prvek. Přesněji řečeno - pokud všechny prvky s indexy L+1 až R (včetně krajních prvků) splňují „pravidlo haldy“, po provedení pomocného algoritmu budou splňovat pravidlo haldy prvky s indexy L až R. Pokud prvek na indexu L nevyhovuje pravidlu haldy, vyměníme ho s větším z prvků na indexech 2*L a 2*L+1 a postup zopakujeme pro index, s kterým jsme měnili.\n\nPrvní krok haldového řazení spočívá v postupném prodlužování haldy z rozsahu (N/2 až N) na (1 až N). Po provedení N/2 kroků je halda vytvořena.\n\nHalda, která splňuje popsané podmínky, má na vrcholu (index 1) prvek s největší hodnotou. Ve druhém kroku haldového řazení se tento prvek vymění za poslední prvek pole. Tak se na konec pole dostane největší prvek (tím je zařazen na správné místo), ale změnou prvku v kořeni haldy dojde k porušení jejího pravidla. Je třeba spustit pomocný algoritmus pro zatřídění vyměněného prvku na indexu 1 do haldy, aby tentokrát vznikla halda pro prvky s indexy (1 až N-1).\n\nVýše zmíněný postup se opakuje pro stále se zmenšující haldu. Při každém kroku je na vrcholu haldy největší ze zbývajících prvků, a ten je výměnou s posledním prvkem této menší haldy zařazen na správné pořadí v poli.\n"}
{"id": "77810", "url": "https://cs.wikipedia.org/wiki?curid=77810", "title": "Moskovsko-Petrogradskaja (linka metra v Petrohradu)", "text": "Moskovsko-Petrogradskaja (linka metra v Petrohradu)\n\nMoskovsko-Petrogradskaja ( Московско-Петроградская) je linka petrohradského metra.\n\nLinka vede severojižním směrem, je značená modrou barvou a alternativně číslem dvě. Je druhá nejstarší, její první část byla zprovozněna roku 1961. Většina stanic, které se na lince nacházejí jsou trojlodní ražené a hluboko pod povrchem založené, některé s nepřístupnými bočními loděmi (část nástupiště je uzavřena dveřmi, které se otevírají po příjezdu vlaku. Tři z celkem sedmnácti stanic jsou přestupní; přestup s Kirovsko-Vyborskou linkou je řešen pomocí dvou vzájemně kolejemi propojených nástupišť; jedna kolej tak slouží Moskovsko-Petrogradské lince a druhá Kirovsko-Vyborské (vlaky dvou linek se setkávají v jednom nástupišti v jednom směru). Provozované soupravy jsou deponovány v depu nedaleko stanice \"Moskovskaja\".\n\n\n"}
{"id": "77812", "url": "https://cs.wikipedia.org/wiki?curid=77812", "title": "Systematický název", "text": "Systematický název\n\nSystematický název na rozdíl od triviálního názvu vyjadřuje systematické zařazení popisovaného jevu. \n\nSystematický název sloučeniny vyjadřuje chemickou strukturu látky. Systematické je například Presslovo české názvosloví oxidů (například oxid uhelnatý, oxid křemičitý) a z nich odvozené názvy (kyselina sírová), ale i složitějších organických sloučenin (1,3-dimethylbutadien). Některé původní triviální názvy jsou do systematického názvosloví začleněny. \n\nChemické prvky vyskytující se v přírodě nebo významné se označují triviálními názvy a značkami vytvořenými jako zkratka triviálních názvů. Systematické názvy se používají pouze u prvků periodické tabulky dosud neobjevených nebo krátce po uznání jejich objevu, dokud IUPAC neschválí konečný název a značku.\n\nV biologii jsou systematické názvy tvořeny dvojslovnými názvy druhů a soustavou taxonomických kategorií. Zejména rodové názvy, ale i některé názvy druhů nebo vyšších kategorií vycházejí z triviálních názvů živočichů, rostlin nebo hub.\n"}
{"id": "77813", "url": "https://cs.wikipedia.org/wiki?curid=77813", "title": "Rychlé řazení", "text": "Rychlé řazení\n\nRychlé řazení nebo rychlé třídění, známý také pod anglickým názvem quicksort je jeden z nejrychlejších běžných algoritmů řazení založených na porovnávání prvků. Jeho průměrná časová složitost je pro algoritmy této skupiny nejlepší možná (\"O\"(\"N\" log \"N\")), v nejhorším případě (kterému se ale v praxi jde obvykle vyhnout) je však jeho časová náročnost \"O\"(\"N\"). Další výhodou algoritmu je jeho jednoduchost.\n\nObjevil jej britský počítačový vědec Charles Antony Richard Hoare v roce 1961.\n\nZákladní myšlenkou algoritmu rychlého řazení je rozdělení řazené posloupnosti čísel na dvě přibližně stejné části (rychlé řazení patří mezi algoritmy typu rozděl a panuj). V jedné části jsou čísla větší a ve druhé menší, než nějaká zvolená hodnota (nazývaná \"pivot\" – anglicky „střed otáčení“). Pokud je tato hodnota zvolena dobře, jsou obě části přibližně stejně velké. Pokud budou obě části samostatně seřazeny, je seřazené i celé pole. Obě části se pak rekurzivně řadí stejným postupem, což ale neznamená, že implementace musí taky použít rekurzi.\n\nNejvětším problémem celého algoritmu je volba pivotu. Pokud se daří volit číslo blízké mediánu řazené části pole, je algoritmus skutečně velmi rychlý. V opačném případě se jeho doba běhu prodlužuje a v extrémním případě je časová složitost \"O\"(\"N\"). Přirozenou metodou na získání pivotu se pak jeví volit za pivot medián. Hledání mediánu (a obecně \"k\"-tého prvku) v posloupnosti běží v lineárním čase vzhledem k počtu prvků, tím dostaneme složitost O(\"N\" log \"N\") algoritmu v nejhorším případě. Nicméně tato implementace není příliš rychlá z důvodu vysokých konstant schovaných v O notaci. Proto existuje velké množství alternativních způsobů, které se snaží efektivně vybrat pivot co nejbližší mediánu. Zde je seznam některých metod:\n\nPokud by bylo zaručeno, že pivota volíme vždy z 98 % prvků uprostřed a ne z 1 % na některé straně, algoritmus by stále měl nejhorší asymptotickou složitost O(N log N), byť s poněkud větší konstantou v O-notaci.\n\nPraktické zkušenosti a testy ukazují, že na pseudonáhodných nebo reálných datech je algoritmus rychlé řazení nejrychlejší ze všech obecných řadicích algoritmů (tedy i rychlejší než Heapsort a Mergesort, které jsou formálně rychlejší). Rychlost rychlého řazení však není zaručena pro všechny vstupy. Maximální časová náročnost \"O\"(\"N\") algoritmus diskvalifikují pro kritické aplikace.\n\nTento algoritmus vyžaduje více než jiné pečlivou implementaci. Zde uvedená základní rekurzivní verze algoritmu může být pro nasazení v praxi nevhodná, výše uvedený algoritmus pouze demonstruje funkční princip rychlého řazení. Jde o rekurzivní algoritmus a každé rekurzivní volání spotřebovává paměť zásobníku. Ve výše zmiňovaném nejhorším případě (opakovaná volba nejmenšího prvku za pivota) by spotřeba paměti rostla lineárně, což by mohlo dokonce způsobit pád aplikace. Problém s hlubokou rekurzí se nemusí při ladění projevit, protože hloubka rekurze závisí na řazených datech. Avšak zabránit hluboké rekurzi je možné. Po pivotizaci lze\nTím je zaručeno, že hloubka rekurze neroste nikdy lineárně, je nejvýše log N.\n\nImplementace se, například kvůli rychlosti, může vyhnout použití rekurze a ošetřuje si zásobník sama. Také průmyslový standard MISRA C používaný pro vestavěné systémy použití rekurze zakazuje. Na zásobník se ukládají hranice ještě nezpracovaných částí. Důležitý trik pro zmenšení zásobníku je na zásobník uložit (pouze) tu větší část a dále, tedy dřív, zpracovávat vždy menší z rozdělených části. To zaručí, že stačí zásobník velikosti log N, tj. například pro miliardu prvků stačí hloubka 30 položek. Bez této optimalizace by byla paměť potřebná pro zásobník až lineární. Jedná se o postup ekvivalentní zabránění hluboké rekurze.\n\n\n\n= Rozděl a panuj =\n\n\nWirth, N.: Algoritmy a štruktúry údajov, Alfa, Bratislava, 1989\n"}
{"id": "77819", "url": "https://cs.wikipedia.org/wiki?curid=77819", "title": "Hobit", "text": "Hobit\n\nHobiti (anglicky , sindarsky \"Periannath\", lidskou západštinou „Banakil“, hobitsky „Kudukové“) nebo také půlčíci (angl. \"Halflings\") jsou lidem podobné bytosti drobného vzrůstu ze Středozemě, popsané v díle britského spisovatele J. R. R. Tolkiena. Hobit Bilbo Pytlík je hlavní hrdina románu \"Hobit aneb Cesta tam a zase zpátky\" (, 1937). Jeho synovec Frodo Pytlík je potom jeden z hlavních hrdinů volného pokračování \"Pán prstenů\" (, 1953-4).\n\nHobiti se vyznačují malým vzrůstem, zhruba polovičním oproti běžnému člověku (proto se jim rovněž říká půlčíci, anglicky ), dorůstají výšky přibližně tří až čtyř stop (90–120 cm). Jsou jen o málo menší než trpaslíci, ale mají drobnější postavy. Vzhledem ke svému vzrůstu mají velká, chlupatá chodidla s velmi tvrdou kůží, takže zpravidla chodí bosí. Největšího vzrůstu s výškou přes čtyři a půl stopy (140 cm) dosáhli hobiti Smělmír Brandorád a Peregrin Bral díky kouzelným nápojům, jimiž je pohostil ent Stromovous.\n\nNejsou nijak zvlášť pohlední, ale působí příjemně a přátelsky. Zpravidla mají kudrnaté vlasy a téměř žádným z nich nerostou vousy. Dožívají se zpravidla kolem sta let; za plnoleté jsou považováni po dosažení 33 let věku.\n\nHobiti nemají vlastní jazyk – přesně řečeno jejich původní jazyk nebyl nikdy zaznamenán a byl zapomenut, jeho pozůstatkem jsou hobití křestní jména, která jiné národy Středozemě nepoužívají. Mluví běžným středozemským jazykem západštinou, neboli obecnou řečí, obohacenou o některá svá vlastní slova (\"hobit, pelouch\", názvy měsíců a dní).\nPřestože původ hobitů není znám, je zřejmé, že jsou odrůdou lidí – jsou jim povahou i vzhledem mnohem bližší než trpaslíkům, elfům nebo skřetům. Ve městě Hůrka dokonce hobiti a lidé žijí společně.\n\nHobiti většinou bývají dobrosrdeční, veselí, mají zálibu v dobrém jídle, pití a kouření dýmky. Libují si v pohodlném životě, neradi opouštějí své rodinné sídlo a cestují po světě. Věnují se zejména zemědělství a řemeslům. Většina z nich se ani neučí číst a psát a jsou prostého založení, mají rádi přímé jednoduché vyjadřování a málokteří se zajímají o záhady. Rádi se oblékají do světlých barev, zejména zelené a žluté. Hobit, který má narozeniny, dává dárky ostatním. Ze všech jídel mají nejraději houby.\n\nNikdy nebojují mezi sebou a jen zřídkakdy se zapojují do válek nebo i do jakýchkoli jiných sporů okolního světa. Proto nevlastní téměř žádné zbraně, někteří z nich jsou nicméně dobří lukostřelci, protože mají bystrý zrak a jistou ruku. Kromě toho se vyznačují velmi tichou chůzí – dokáží se pohybovat naprosto neslyšně. Většina z nich neumí plavat a vodě se vyhýbá. Výjimkou je například rod Brandorádů, kteří žijí na březích Brandyvíny, a proto mají zkušenosti s rybářskými loďkami.\n\nJak se ovšem ukáže, jsou „stateční v úzkých“ - pokud se dostanou do nesnází, dokážou se rychle rozhodovat a je poměrně těžké je zastrašit, zabít nebo zlomit jejich mysl. Mezi nejsmělejší hobity patří rod Bralů, z nichž někteří se občas vydávali na dobrodružné cesty. Této nečekané statečnosti hobitů si jako první povšiml čaroděj Gandalf, když během Dlouhé zimy přišel pomoci hobitům z Kraje a zjistil u nich nebojácného ducha a schopnost přežít nesmírné utrpení.\n\nHobiti si tradičně budují bydliště v norách, nazývají je \"pelouchy\". Nicméně jak se počet hobitů zvyšoval, nebylo možné budovat pouze podzemní sídla a začali si stavět i obyčejné domy. Nemají rádi patrové stavby, domy proto staví pouze přízemní, široké a v souvislosti se zálibou v podzemních bydlištích mají i jejich domy kruhová okna i dveře.\n\nHobité se dají rozdělit na tři odrůdy nazývané Chluponozi, Statové a Plavíni. Tyto odrůdy se později navzájem smísily, nicméně například v rodech Bralů a Brandorádů dosud bylo možno pozorovat plavínské rysy. V analogii k anglickým dějinám pak můžeme tyto tři odrůdy přirovnat ke třem kmenům anglosasů a to k Anglům, Sasům a Jutům. Zatímco Chluponozi a Plavíni patřili k hobitům typu hobilerů, tedy feudálním nájemcům půdy sloužícím v domobraně, zatímco ke Statům se více vztahuje slovo hobbler, tedy ten, kdo vleče říční loďku na lanech pěšky po souši či veslicí.\n\nChluponozi (anglicky:Harfoot) jsou v zásadě nejmenší a nejvíce hobitovití a nejpočetnější ze všech hobitů. Mají povětšinou hnědé kudrnaté vlasy a snědou pleť a bydlí v norách. Nejvíce setrvávají ve svých návycích a jsou nejméně dobrodružní, často obchodovali s trpaslíky a Mlžné hory překročili jako první. Harfoot je skutečné anglické příjmení a je odvozeno ze staroanglické přezdívky, jenž znamenala: Zaječí noha. tato přezdívka byla dříve používána docela často a obvykle tím byl dotyčný vyzdvižen jako rychlý a hbitý běžec. Toto jméno samo o sobě již dobře pasuje na povahu hobitů, zároveň však slovo hair znamená vlasy či chlupy. Nejčastějšími jmény chluponohů jsou: Hnědáček, Pískohrab, Tunelík, Pelíšek, Zahradníček a Provazník.\n\nStatové (anglicky: Stoor) jsou ze všech hobitů největší, nejvíce silou oplývající a nejpodobnější lidem. Zřejmě z nich pocházeli hůrečtí hobiti. Nejraději se usídlují v nížinách okolo řek a v bažinatých krajinách a asi jako první si začali stavět domy. Na rozdíl od ostatních hobitů nosí někdy trpasličí boty. Občasně jim rostou na tváři krátké vousy, kratší nežli lidem a trpaslíkům. Nebojí se vody a plaví se po řekách na lodích a utvářejí obchod mezi lidmi a hobity. Jejich jméno \"Stoor\" se vyslovuje shodně se slovem \"store\" čili skladovat či ukládat zboží. Velice používaným jménem je u Statů Tlapka (Puddifoot), což připomíná dvojslovo \"puddle-foot\", tedy louže-noha. Coby anglické příjmení ono slovo znělo Pudephat (\"pudding vat\" ve významu \"vypouklý sud\") což znamená břichatec. Dalším jménem bylo například Stránský (odvozeno nejspíše od stráně u vodního toku). Jména jako Chalúpecký, Chalúpek a Chaloupka pocházela ponejspíše také od Statů.\n\nNejméně bylo Plavínů (anglicky: Fallohide), kteří byli poněkud dobrodružnější, odvážnější, a často se proto stávali vůdci ostatních. Jako jediní se přátelili s elfy a měli raději lov než zemědělství. Dříve bydlívali v lesnaté krajině a jejich pleť a vlasy jsou světlejší než je tomu u ostatních hobitů. Vzrůstem jsou střední, někde mezi Chluponohy a Staty. Název Fallohide je utvořen ze slov falo (Starohornoněmecký výraz pro světle žlutou či narudle žlutou barvu srnců) a hide, tedy kůže či srst. Zároveň by se dal název rozdělit jako fallow-hide. Fallow je staroanglické označení pro čerstvě zoranou půdu a hide sloveso schovávat, tajit, či plošná míra akorát veliká pro usedlost (cca sto akrů). Plavíni se nejčastěji jmenují Zlaťák, Zlatníček, Tvrdohlavý a Bulík.\n\nO původu a dějinách hobitů je známo poměrně málo, protože vzhledem ke své nenápadnosti a snaze nevměšovat se do cizích záležitostí si jich jiné národy po dlouhá staletí vůbec nevšímaly. Ani sami hobiti nikdy neměli o své dějiny ani dějiny světa nijak zvláštní zájem, ovšem s výjimkou rodopisu – hobiti si libují v rodových historiích a podrobném zkoumání vlastních příbuzenských svazků.\n\nPravlast hobitů bývá nejčastěji předpokládána na území na západní straně Anduiny (Velké řeky) mezi Kosatcovou řekou a Skalbalem. Právě u břehů řeky Anduiny se nalézala první známá sídliště. V této oblasti zřejmě měli určité kontakty s předky pozdějších rohanských jezdců – Rohirové byli jediným národem, jejichž pověsti se zmiňovaly o hobitech. Již zde bylo možno zaznamenat výše zmiňované tři kmeny. Plavíni žili ze všech kmenů nejseverněji a to v lese. Chluponozi sídlili ve vrchovinách a dělali si nory v úbočí kopců. Statové nejspíše žili jižněji a upřednostňovali nížiny a břehy řek. Když se však z Velkého zeleného hvozdu začal stávat Temný hvozd a na jihu hvozdu v Dol Gulduru se usídlil Sauron a krajina začala být nebezpečná, hobiti postupně putovali dále na západ, překročili Mlžné hory a vstoupili do Eriadoru.\n\nRoku 1050 Třetího věku se vydalo několik prvních Chluponohů na západ do Eriadoru, malý počet pak až k Větrovu. Plavíni překonali Mlžné hory ze severu od Roklinky a Statové prošli průsmykem Rudorohu. Přibližně o sto let později se opět spojili. Usadili se v Koutci, místu mezi řekami Bouřnou a Mšenou. Plavíni, kterých bylo málo, se ponejvíce smísili s Chluponohy a Staty. Statové navíc sídlili i kousek dále u Tharbadu a ve Vrchovině. Hobiti v Eriadoru založili několik sídel kupříkladu Špalíček. Jediným, nebo město Hůrka, které přečkalo až do konce Třetího věku. Nacházelo se na pradávné křižovatce cest, kde sídlili hobiti spolu s lidmi. \nNe všichni hobiti však opustili údolí Anduiny ihned, ještě několik staletí tam přebývali. Roku 1300 však byli na severu zůstavší nuceni znovu prchat před Angmarem. Někteří ze Statů šli na jih a přidali se k příbuzným u Tharbadu na Vrchovině, zatímco jiní se rozhodli vrátit zpět do Divočiny k životu u Kosatcové řeky jako například předkové známého Gluma Nejvíce hobitů se však odstěhovalo směrem na západ.\n\nV r. 1601 Třetího věku se hobití bratři Marko a Blanko s mnoha hobitími rodinami vypravili z Hůrky dále na západ přes řeku Branduínu a osídlili krajinu patřící králi Arnoru, v současnosti téměř opuštěnou, a založili si zde státeček, podléhající Severnímu království, nazvaný Kraj. Král Argeleb II., vládce Arthedainu, který byl posledním zbytkem arnorského království, jim dal povolení k osídlení oblasti pokud budou chránit západní cestu a uznávat svrchovanost Severního království.\n\nV hobitím putování opět můžeme shledat analogii Anglosasům a konkrétně k jejich putování. Zatímco Hobité se v části své pouti přesídlili ze svého domova nazývaného Koutec (Angle) nacházejícího se v klínovém území mezi řekami Bouřnou a Mšenou směrem přes řeku Bradyvínu do země, kterou si později nazvali Kraj, čehož dosáhli pod vedením bratrů Marka Blanka, Anglosasové opustili v reakci na válku a nájezdníky svůj domov též známý jako Angle, tedy místo tvaru klínu nacházející se mezi Flensburským fjordem a řekou zvanou Schlei směrem přes kanál La Manche do končiny později zvané Anglické kraje a to pod vedením bratří Hengista a Horsa. Zatímco jméno Hengist ve staré angličtině znamená kůň a jméno Horsa rovněž tak, jméno Marko (ve velštině: march, gaelsky: marc, staroanglicky: mearh) znamená také kůň a jméno Blanko (ve staré angličtině: Blanca, ve staré Norštině: Blakkr) znamená rovněž kůň (bílý). Ze staroanglického mearh vzniklo i novoanglické slovo mare (kobyla) a toto slovo také inspirovalo Tolkiena k tvorbě plemene Mears, tedy bílých koní, jež využívali Jezdci z Marky, což je ve významu pohraniční země.\n\nHobiti si zvolili svého vládce, vladyku Kraje a velitele zbrojného hobitstva zvaného Radda (Bucca) z Blat, který měl být zástupcem krále. Jeho titul byl dědičný a tak až po čtyři století pocházeli všichni další vladykové z přímé radové linie od Raddy z Blat. Dynastie Raddy z Blat se jmenovala Starorádové (Zaragamba). takto se stali Starorádové vůbec prvními, kdo mezi hobity používal příjmení a toto jméno se zároveň používalo jako titul pro právě vládnoucího vladyku. \nHobiti si velmi rychle začali žít po svém a nevměšovat se do událostí vnějšího světa. Vypráví se však, že vladyka Kraje poslal do bitvy ve Fornostu v r. 1974 Třetího věku proti Černokněžnému králi Angmaru družinu lučištníků. Zda je to pravdivá událost je ovšem sporné – letopisci Arnoru se o tom nezmiňují a také sám Černokněžný král, když o více než tisíc let později pátral po hobitech, neměl tušení o tom, že sídlí v Eriadoru a hledal je na březích Anduiny. Hobiti v Kraji přečkali i pád Severního království a spravovali si své záležitosti sami, kontakty udržovali prakticky jen s Hůrkou; mezi krajskými a hůreckými hobity byla vždy jistá přátelská řevnivost. Přesto vzpomínali v dobrém na období arnorského království, a když mluvili o něčem příjemném, co by mohlo přijít, užívali obrat „až se vrátí král“. R. 2747 Třetího věku do Kraje zabloudila početná skupina skřetů, kterou porazil v bitvě na Zeleném poli Bučivoj Bral a zahubil jejich vůdce Golfimbula. To byla na téměř tři století poslední bitva, vybojovaná v Kraji.\n\nZa Dlouhé zimy v r. 2758 Třetího věku přišel hobitům z Kraje na pomoc čaroděj Gandalf a uzavřel s nimi přátelství, protože se podivoval jejich statečnosti, s níž dokázali vzdorovat kruté zimě a hladu. Zejména se spřátelil se Starým Bralem, dědem Bilba Pytlíka, pro nějž pořádal krásné ohňostroje, které se staly v Kraji legendární událostí.\n\nNa začátku Čtvrtého věku po pádu Saurona Kraj ovládl Saruman a jeho zločinní tuláci, kteří byli poraženi v bitvě u Povodí hobitími bojovníky pod vedením Smělmíra Brandoráda a Peregrina Brala. Král Elessar potom nechal rozšířit Kraj o Západní marku a vydal nařízení, že žádný člověk nesmí do Kraje vstoupit. Král byl v Kraji velmi oblíben a v jeho časech hobiti poněkud více začali komunikovat s okolním světem.\n\n\nHobiti si tradičně budují bydliště v norách, které sami nazývají pelouchy. Typickým pelouchem je kupříkladu Dno pytle rodiny pytlíků, avšak toto je o mnoho větší než jinak běžné pelouchy. Hobití pelouch je v ideálním případě dobře rozvržený, teplý, útulný, pohodlný ovšem ne okázalý. Většinou se hobité při stavbě svých pelouchů drží jednoho základního plánu jen v mírných modifikacích. Do úbočí kopce bývá vykopán hlavní tunel čili pelouch a následně po obou stranách tohoto se nacházejí jednotlivé místnosti. Tento ústřední tunel bývá zpravidla hlouben rovnoběžně se svahem kopce a na jednom místě se do něj vnořuje a zde se nachází hlavní dveře a na druhém zas vynořuje a zde se nacházejí dveře zadní. Místnosti směrem ke svahu mají kulatá okna do zahrady a místnosti na druhé straně chodby okna nemají. V hobití domácnosti se zpravidla nenajdou žádné schody. V pelouchu nesmí chybět prostorná spižírna, kuchyně a sklepy na jídlo a pití ale také šatníky, skříně, truhly a šuplíky na oblečení a všeobecně všechny hobity nashromážděné věci. Mívají krásné podlahy z dlaždic a s koberci. Stěny bývají obložené dřevem. Pokoje jsou taktéž útulné, dobře větrané i dobře osvětlené a jsou vytápěné velkými krby. Mívají krásný nábytek naleštěný, nalakovaný a vyčalouněný právě pro co největší pohodlí.\n\nHobiti s oblibou kouřili dýmku s vonnými bylinami. Byli pravděpodobně národem, který kouření vynalezl, počátky kouření ve Středozemi jsou však zapomenuty. Prvním hobitem, který vypěstoval pravé dýmkové koření byl Tobold Troubil z Dolan kolem r. 2670 Třetího věku. Jako kuřivo používal listí rostliny galenasu, jejž hobiti nazývali \"západní kořen\" a do Středozemě byla přenesena z ostrova Númenoru. Rostla i v Gondoru, kde ji však lidé znali jen pro příjemnou vůni jejích květů. Tobold vypěstoval několik odrůd, z nichž nejznámější bylo Dolanské listí, které bylo považováno za nejlepší dýmkové koření ve Středozemi.\n\nZřejmě prvním, kdo od hobitů převzal zvyk kouřit, byl čaroděj Gandalf, který si jej velmi oblíbil a získal nebývalou zručnost ve vyfukování kouřových kroužků. Když si zapálil dýmku během setkání Rady v r. 2851 Třetího věku, Saruman mu vyčetl, že znevažuje jednání. Sám však později začal dýmku kouřit, ale bál se, že se o tom Gandalf dozví, a proto začal Dolanské listí kupovat z Kraje nesmírně tajně. Nechal si však od svých zvědů vypracovat podrobné mapy Kraje, což se později, když se zcela obrátil ke zlu a začal sloužit Sauronovi, ukázalo jako veliké nebezpečí.\n\nPozději se od hobitů naučili kouřit trpaslíci, Hraničáři i jiní lidé. Naopak elfové, jak se zdá, nekouřili nikdy.\n\nVše, co bylo možno o původu dýmkového koření zjistit, sepsal Smělmír Brandorád na počátku Čtvrtého věku ve svém \"Rostlinopisu Kraje\".\nJméno Tobold Troubil je také jedním z filologických Tolkienových žertů. Jméno Tobold pochází ze jména Theobold, což znamená příliš smělý (Too Bold), zároveň se dá rozdělit jako old (starý) Toby ale především je jméno nápadně podobné slovu Tobacco (tabák) a Tolkien tímto jakoby naznačuje žert, že nám známé slovo vzniklo vlastně až od jména tohoto hobita.\n\nHobiti z Kraje zavedli svůj vlastní letopočet, který začínal rokem založení Kraje, rok 1 krajového letopočtu odpovídá roku 1601 Třetího věku. Hobiti užívali vlastní názvy měsíců, každý měsíc měl třicet dní. Tři dny kolem letního slunovratu (v přestupném roce čtyři dny) se označovaly jako \"radostniny\", dva dny na přelomu roku jako \"novorok\". Radostniny a novorok byly obdobím svátků a nepatřily k žádnému měsíci. Vzhledem k hobití zálibě v jednoduchosti se rozhodli, že slunovrat (v přestupném roce a jeden den po slunovratu) nebude patřit ani k žádnému dni v týdnu, v důsledku čehož v každém roce připadal k určitému datu stejný den v týdnu. Náhodou tak žádný měsíc nezačínal pátkem; hobitím žertem tak bylo hovořit o „pátku prvního“ ve smyslu „až naprší a uschne“.\n\nJak známo, spisovatel J.R.R. Tolkien vymýšlel své příběhy často dle jmen. Nejdříve si vymyslel jméno, pak zkoumal s jakými jinými slovy by mohlo být filologicky podobné a příbuzné a dle tohoto vymýšlel často celou charakteristiku postav i hlavní rysy a motivy příběhu. Slovo hobit nebylo v tomto případě žádnou výjimkou. V hledání Tolkienovi inspirace je třeba se podívat až do roku 1872 kdy vydal spisovatel George MacDonald svou pohádku s názvem Princezna a skřítek. Tato pohádka pojednává nejvíce o střetech mezi permoníky a skřety v podzemních chodbách. V pohádce se zpívá písnička jenž začíná slovy: \"Byl jeden skřítek a ten bydlel v noře.\" Roku 1930 při opravování maturitních prací napsal již Tolkien na prázdnou stránku papíru \"V jisté podzemní noře, bydlel jeden hobit\" Poté, jak sám uvedl ho napadlo, že by si měl zjistit, co byli hobiti zač. Už tato věta obsahovala malý filologický žert. Slovo hobit totiž bylo zkrácenou podobou slova holbytla utvořeného dle staré angličtiny a znamenajícího stavitel nor. Novoanglické slovo hole (nora) pochází ze staroanglického hollow což zas pochází ze staroněmeckého hohl, což se vyslovuje stejně jako novoanglické hole. V oxfordském slovníku následuje slovo hobit ihned po slovu hoax, což je zkrácená forma slova hokus-pokus, dnes však toto slovo znamená spíše podvrh, kanadský žert či smyšlený příběh.\nTolkien tvořil charakteristiku této rasy dle prvních třinácti slov ve slovníku následujících po slově hoax (dnes již po slově hobit)\nHob - skřítek či elf (dle původního významu slova elf) či samec fretky napůl ochočený a používaný k vyhánění králíků z nor. Slovo hob pochází z původně dolnoněmeckého slova hump, což znamená kopec. Australské humpy je pak významu chata. Hob je také duch, který bydlí v dutém kopci. Hob nebo také Hobman je název pro různé chlupaté asi tři stopy vysoké dobrotivé skřítky podobné člověku \nHobbledehoy - dospívající, poloviční muž, poloviční chlapec \nHobnob- společně pít a hovořit. (spíše klábosit) \nHobbyhorse - lidový tanečník ze středověku \nHobble - zmást (odtud pochází i hobití náklonnost k hádankám) \nHoblike - přihlouplý, neotesaný \nHobnail - vesnický buran \nHobble - překážet a činit těžkosti \nHobbyhorsical - zábavný, rozmařilý \nHobby - česky koníček, tedy záliba v nějaké většinou vzhledem k běžnému životu výstřední a ne primárně potřebné činnosti. Slovo pochází z francouzského hobet (v Latině hobetus) což jest malý lovecký sokol. \nHobit - houfnice nebo katapult (hobiti jsou mistři ve střelbě prakem) \nHobel - šíp (též jsou dobří ve střelbě lukem) \nHobgoblin - skřítek-skřet, tedy i elf-skřet (hobité mají dobrý vztah k elfům ale špatný se skřety) \nHobiler - lehce ozbrojený člen domoobrany z období středověku. Přísahal věrnost králi. Nebojoval často, spíše nosil králi zprávy a vyzvídal \nHobbiler - feudální nájemní sedlák a válečník (odtud chluponozi - sedláci) \nHobbler - osoba vláčící člun na laně (odtud statové - vodáci) \nHob/hob-i-t-hurst - lesní skřítek nebo elf (odtud plavíni-lesáci, nejbližší s elfy) \nHobo - pracující tulák. Slovo hobo vzniklo ze slova hoe-boy což je kluk s motykou tedy putující zemědělský nádeník \n\nHobité si však sami navzájem říkali kuduk, což je tvar zkrácený ze slova kud-dukan, tedy stavitel nor. Tuto kunstrukci Tolkien vytvořil na základě gótštinyn z pragermánského slova khulaz, což znamená otvor a pochází z tohoto slova ono starogermánské hohl, z čehož pochází staroanglické hollow a z tohoto novoanglické hole.\n\nLidé a elfové označovali hobity spíše podle velikosti než dle stavění a obývání nor, říkali jim tedy půlčíci. V elfské sindarštině je pro toto slovo periananth (hobití národ) což je odvozeno ze sindarského periain (tedy půlčík) v lidské západštině se proto vyskytuje slovo banakil.\n\nPodle Tolkienova \"Pána Prstenů\" byla režisérem Peterem Jacksonem natočena filmová trilogie. Jako producent a režisér připravil Jackson trojdílný film na motivy \"Hobita\" jehož první část, \",\" přišla do kin 14. prosince 2012. Druhá část s názvem \"\" vyšla v kinech 12. prosince 2013 a poslední část, \",\" mohli diváci poprvé vidět 11. prosince 2014.\nVůbec první filmová adaptace Hobita vznikla v roce 1966 v Praze. Jednalo se o krátký animovaný film, jehož režie se ujal Gene Deitch, animátor a režisér žijící v Praze od roku 1959. Producentem filmu byl Oscarem oceněný William Snyder a výtvarníkem filmu Adolf Born. William Snyder byl vlastníkem práv na zfilmování Hobita, ale z finančních důvodů se mu nedařilo splnit základní podmínku pro udržení těchto práv, tedy natočení filmu do poloviny roku 1966. Nakonec využil svých kontaktů v tehdejším Československu, kde se natáčela celá řada animovaných seriálů pro velká hollywoodská studia (např. i Tom a Jerry) a oslovil Deitche s nabídkou na spolupráci . Deitch s Adolfem Bornem rychle natočili krátký dvanáctiminutový animovaný film (na You Tube pod názvem „The Hobit – Never released 1966 animation“), který Snyder v termínu promítl v New Yorku. Práva na zfilmování mu byla prodloužena. V roce 1967 začal znovu uvažovat o natočení celovečerního animovaného filmu Hobit a tentokrát požádal o spolupráci Jiřího Trnku . Trnka nakreslil pro film několik návrhů postav, ale v roce 1969 zemřel a dílo nestačil dokončit. Snyder práva na Hobita nakonec prodal.\n\nRoku 1977 natočil animovanou filmovou verzi \"Hobita\" režisér Jules Bass spolu s druhým režisérem Arthurem Rankinem Juniorem.\n\nZájem filmařů o Tolkienovo dílo rozhodně nebyl malý. Adaptaci pána prstenů zvažoval natočit již Steven Spielberg, či režisér Ridley Scott, John Boorman využil nakonec některé kostýmy a další rekvizity původně určené do filmového zpracování Pána Prstenů ve svém filmu Excalibour. Sám Tolkien byl vzhledem k tehdejším filmařům velmi skeptický a náročný, přesto však prodal autorská práva na své dílo Saulu Zaentzovi pro kterého režisér Ralph Bakshi natočil první animovaný díl filmu dle Tolkienova románu. Jeho dílo nemělo valný úspěch. Zaentz po tomto už ve spolupráci s Ralphem Baskhilem na adaptaci „Pána Prstenů“ nespolupracoval, avšak zcela na toto nezanevřel a pokoušel se za tímto účelem najít nějaké veliké studio.\n\nHobiti nebo půlčíci jsou jednou z ras v různých počítačových hrách (např. Heroes of Might and Magic) a hrách na hrdiny – například Dungeons & Dragons nebo českém Dračím doupěti.\n\n\n"}
{"id": "77829", "url": "https://cs.wikipedia.org/wiki?curid=77829", "title": "Číslo (mluvnice)", "text": "Číslo (mluvnice)\n\nČíslo je gramatická kategorie jmen i sloves, která udává počet účastníků děje. U většiny jazyků (včetně češtiny) je kategorie čísla založena pouze na protikladu jednosti – mnohosti, nicméně v některých jazycích je struktura složitější. Číslo tak můžeme členit na:\n\nNěkteré jazyky naopak nerozlišují ani jednotné a množné číslo, nebo jen v omezené míře – například v angličtině je druhá osoba identická pro obě čísla.\n\nV češtině se rozlišuje:\n\nV minulosti se v češtině vyskytoval také duál, z nějž se do současnosti dochovaly některé pozůstatky, např. označení některých párových lidských orgánů, nebo číslovka \"dvě stě\" (místo dvě sta). \n\nNěkterá podstatná jména v češtině mají pouze tvar množného čísla, nazývají se pomnožná (pluralia tantum, t. j. „vždy plurál“). Jsou to:\n\nNěkterá podstatná jména v jednotném čísle nemají množné číslo (singularia tantum = pouze singulár) a používají se i k označení většího množství. Jsou to podstatná jména:\n\nNěkdy v češtině dochází k posunům v čísle (numerálním transpozicím). Jde o:\n\n"}
{"id": "77830", "url": "https://cs.wikipedia.org/wiki?curid=77830", "title": "Osoba (mluvnice)", "text": "Osoba (mluvnice)\n\nOsoba je mluvnická kategorie sloves, zájmen a někdy i dalších slovních druhů (např. v češtině spojek \"abych / abys / aby\"). Typicky existují tři kategorie osoby, které rozlišují, zda je podmětem věty mluvčí (první osoba), posluchač (druhá osoba) či někdo jiný (třetí osoba). V některých jazycích se osoba, která se účastní děje, označuje pouze příslušným zájmenem a tvar slovesa se nemění. V řadě jazyků včetně češtiny se podle osoby mění i sloveso.\n\nV literatuře se jako vyprávěcí osoba užívá osoba třetí (er-forma), v případě, že se autor staví do role vypravěče, je příběh v první osobě (tzv. ich-forma). Druhá osoba jako hlavní vyprávěcí osoba je v literatuře spíše ojedinělá, užívá se např. v tzv. gamebooku, v němž čtenář může do jisté míry ovlivňovat chod příběhu.\n\nSlovesné tvary v češtině mohou být kromě infinitivu v těchto osobách:\n\nV mluvě někdy dochází k posunům v osobě (personálním transpozicím), konkrétně jde o oslovení posluchače (druhá osoba) pomocí třetí osoby jednotného nebo množného čísla, tzv. onkání a onikání, které je v češtině chápáno jako zastaralé: \"Tak se u nás posadila. Oni jsou skutečný muž.\" Někdy také dochází k záměně první osoby (mluvčí) za třetí, pokud chce mluvčí vyjádřit určitou odtažitost, nadhled: \"Vinnetou (o sobě): Vinnetou zná mnoho jiných cest.\" Jiným příkladem personální transpozice je tzv. empatický plurál, kdy místo druhé osoby je použito množné číslo první osoby (\"Vyčuráme se a půjdeme spinkat. Tak copak nás bolí, paní Nováková? Nudle scedíme a necháme odstát.\")\n\nV některých jazycích se od typického systému tří kategorií objevují odchylky; například v telugštině je první osoba množného čísla rozštěpena na tvar inkluzivní (já + ty + on) a exkluzivní (já + on, ale bez tebe) a v kríjštině se objevuje 4. osoba, jejíž pomocí se rozlišují dvě 3. osoby (např. ve větě \"On ho viděl\").\n\n"}
{"id": "77832", "url": "https://cs.wikipedia.org/wiki?curid=77832", "title": "Vzor", "text": "Vzor\n\nVzor může být:\n\n\n\n"}
{"id": "77837", "url": "https://cs.wikipedia.org/wiki?curid=77837", "title": "Přemysl Coufal", "text": "Přemysl Coufal\n\nPřemysl Coufal (9. ledna 1932 Hrubčice (okres Prostějov) – 23./24. února 1981 Bratislava) byl tajně vysvěcený kněz a údajně tajný benediktinský opat působící v rámci skryté církve. Státní bezpečností byl zavražděn nebo dohnán k sebevraždě.\n\nJeho rodiči byli Zdeňka a Leopold Coufalovi. Dětství prožil v Hrubčicích u Prostějova. Studoval lesnickou fakultu v Brně a externě filosofickou fakultu, tajně a soukromě studoval teologii. V roce 1955 se přestěhoval do Bratislavy, kde pracoval jako projektant a při zaměstnání vystudoval stavební fakultu.\n\nJeho aktivita ve skryté církvi byla v roce 1960 odhalena a zavázal se ke spolupráci s ekonomickou správou StB, které přinášel informace o nekalých ekonomických machinacích svého podniku. Nadřízenými důstojníky byl hodnocen kladně. Protože ovládal angličtinu, němčinu, francouzštinu, ruštinu, španělštinu, maďarštinu, latinu, starořečtinu a hebrejštinu, byl vysílán z ČSSR do zahraničí na konference a stáže. Zde navazoval kontakty zejména s katolickým exilem a zprostředkovával komunikaci mezi skrytou církví a Vatikánem.\n\nV roce 1967 ho tajný biskup Peter Dubovský v Praze na Břevnovském klášteře skrytě vysvětil na kněze. V roce 1970 byl v souvislosti s kobeřickým synodem Koinotés biskupem Davídkem společně se třemi biskupy suspendován, suspenzi pak postiženým odvolal biskup Peter Dubovský.\n\nV roce 1971 změnil zaměstnání a spolupráci s ekonomickým oddělením StB ukončil. V roce 1974 spoluorganizoval setkání představitelů emigrace a skryté církve v Bulharsku.\n\nDíky agentovi StB Prolog vysazeném 1979 do Rakouska byl v roce 1980 podezříván, že je kurýrem na západ, kde má vysoké kontakty. Jeho pas byl již zadržován StB, ale na přímluvu z jeho zaměstnání mu bylo umožněno na devizový příslib vycestovat do Francie, Anglie a Belgie. Při návratu byl ihned poté, co vlak z Vídně do Bratislavy překročil v Devínskej vsi hranici státu, příslušníky StB vysazen a prohledán. Byl mu zabaven pas, údajně navždy a také veškerá přivážená literatura.\n\nV prosinci 1980 ho znovu kontaktovali důstojníci StB, obvinili jej z protistátní činnosti. Byl vydírán, ale podpis spolupráce odmítl. V únoru byl znovu vyšetřován, nátlak se stupňoval. Bylo mu i nabídnuto, že pokud složí 20 000 Kčs, bude jeho případ zmražen. Od rodičů a přátel sehnal jen 16 000 Kčs, zbytek slíbil dodat do tří dnů. Poté nepřišel v úterý do zaměstnání. Ve středu 25. února 1981 byl úředně odemčen jeho bratislavský byt na adrese Zúbekova 21, kde byl nalezen mrtev. Byl pohřben v rodných Hrubčicích 5. března 1981.\n\nV usnesení Generální prokuratury Slovenské republiky (GP SR) z roku 1991 se uvádí, že podle některých svědectví byl tajným benediktinským opatem.\n\n25. července 1980 Coufal žádal o výjezdní doložku. Žádost byla blokována I. správou FMV v Praze a k vydání došlo se souhlasem blokujícího orgánu na základě intervence vlivné osoby. Tou měl být Ing. Milan Greguš, pracovník XII. Správy FMV v Bratislavě, který o vydání doložky Coufalovi pro účely svého útvaru požádal. Intervenci zprostředkovával Štefan Drgoň. Bohuš Vavro z XII. správy FMV později přiznal, že několikrát zařizoval výjezdní doložku Coufalovi, s nímž se znal proto, že Coufal v 60. letech bydlel v podnájmu u Vavrovy tchyně Margity Mrínové.\n\nV září 1980 se Coufalovi podařilo vycestovat do Francie, Anglie a Belgie. Navštěvoval kláštery a řeholní společenství a stýkal se s různými představiteli církví včetně představitelů církevního exilu. Jozef Marášek při vyšetřování v roce 1991 vypověděl, že Přemysl Coufal se mu před svou poslední zahraniční cestou svěřil, že na žádost Vatikánu má vypracovat zprávu o situaci církve na Slovensku. Vladimír Pavlík došel ze zjištěných skutečností k závěru, že P. Coufal připravil pro Vatikán dvě zprávy. Jedna z nich měla být fingovaná a měla vyhovovat klerofašistickým a nacionalistickým kruhům ve slovenské podzemní církvi. Tyto kruhy měly ve Vatikánu své tutory. Ve druhé verzi zprávy psal i o agentech StB v podzemní církvi, čímž byla ohrožena jak StB, tak některé podzemní církevní kruhy. StB si podle Pavlíka nebyla jistá, zda se Coufalovi druhou zprávu podařilo odeslat (podle Pavlíka zřejmě podařilo).\n\nJiž v zahraničí si Coufal všiml, že je sledovaný. Při návratu 2. října 1980 ho Státní bezpečnost vytáhla z vlaku ihned po překročení hranice v Bratislavě-Děvínské Nové Vsi. Čtyři muži v civilu prohlédli jeho zavazadlo a náboženskou literaturu zabavili. V rámci prohlídky ho svlékli do naha. Zabavili mu rovněž cestovní pas s tím, že už ho nebude potřebovat. Prohlídku nařídila I. správa FMV v Praze, která také předtím rozhodla o vydání výjezdní doložky.\n\n19. prosince 1980 byl poprvé vyslýchán Státní bezpečností. Výslech si vyžádal Ing. Viliam Gubo, pracovník XII. správy FMV v Bratislavě, s nímž podle tvrzení svědků z řad StB, již dříve Coufal přišel do styku. Podle těchto svědků byl Coufal již asi od roku 1970 veden v seznamu agentů na úseku ochrany ekonomiky Správou StB v Bratislavě pod krycím jménem „Jasan“. V lednu 1981 začali Coufala vodit na noční výslechy. Snažili se využít kompromitujících materiálů získaných při jeho zahraničním pobytu a hrozbou zveřejnění jeho dřívější spolupráce ho donutit k další spolupráci, tentokrát proti skryté církvi. Ptali se ho, s kým se setkal v zahraničí, a ptali se například na Hnilicu, Tomka, Revese. Ukázali mu i zdařilou údajně fotomontáž, na níž byl v kněžském rouchu s biskupem Hnilicou. Jednou byl také vyvezen autem mimo město, kde byl ponechán. Pod dohledem jej měl Miloš Dospiva, krycím jménem Kotva, referent 31. odboru I. správy FMV v Praze, a JUDr. Anton Obranec, referent Oblastního odboru I. správy FMV v Bratislavě. Obranec byl po listopadu 1989 podnikatelem a byl vyšetřován pro podvody a krácení daní. Koncem ledna RNDr. Štefan Drgoň, pracovník Slovenské akademie věd, zprostředkoval Coufalovi žádost o úplatek pro příslušníky StB ve výši 20 000 Kčs za to, že Coufalovo vyšetřování zmrazí. Úplatek složil Coufal Drgoňovi zčásti osobně 14. února 1981, zčásti dodatečně prostřednictvím Anny Machovičové. Neobjasnilo se, zda s žádostí o úplatek měla StB něco společného, a asi po měsíci Štefan Drgoň za nejasných okolností zemřel.\n\nCoufal v období, kdy byl vyšetřován, přerušil většinu svých kontaktů s přáteli a spolupracovníky, aby je neohrozil. Ze stejného důvodu se ani nikomu nemohl v plném rozsahu se svými problémy svěřit. Pod vlivem Dospivy a Obrance se údajně mohl začít obávat i možných nepřátel z řad svých spolupracovníků nebo protivníků v rámci skryté církve nebo kompromitace před nimi. Při přešetřování případu v letech 1990–1991 mnoho svědků potvrdilo, že se u Coufala projevovaly různé příznaky vážné deprese a zvýšené podezíravosti, a některá svědectví i z okruhu osob nespojených s StB podle vyšetřování naznačovala, že mohl uvažovat o sebevraždě.\n\nDne 20. února 1981, kdy byl Coufal naposledy u svých rodičů, byl mimořádně vyděšený, jako by dostal nějaké ultimátum. Nerozloučil se obvyklým způsobem, ale slovem „sbohem“. (Usnesení GP to uvádí v kontextu dokazujícím sebevražedný úmysl, podle zjištění Vladimíra Pavlíka to mělo souviset s jeho rozhodnutím emigrovat před bezprostředním ohrožením do Polska). 22. 2. 1981 byl přerušen přívod elektrické energie do jeho bratislavského bytu (Zúbekova ul., č. 21). 23. 2. 1981 žádal opravu, následujícího dne, 24. února 1981, se však nedostavil do práce. Poté, co 26. 2. 1981 Coufalovy známé ohlásily případ Veřejné bezpečnosti, dostavilo se postupně 16 jejích příslušníků, uniformovaných i v civilu. Byt byl na mnoha místech zdemolován a zakrvácen, nalezeny byly žiletky, provazy a další předměty. Otisky prstů příslušníci SNB nesnímali. S nimi přišla lékařka MUDr. Janka Oberučová, která na místě zaprotokolovala, že bezprostřední příčinou smrti bylo pravděpodobně vykrvácení z řezných ran na horních končetinách. Vzhledem k nejasným příčinám úmrtí doporučila vykonat soudní pitvu. O stavu bytu podala v roce 1987 svědectví také Anna Machovičová, Coufalova známá, která byla přítomná policejnímu otevření bytu. Podle svědků z StB měl Coufal na 25. února 1981 dohodnutou s nimi schůzku a údajně přislíbil, že při ní podepíše spolupráci. V noci po nalezení těla provedli tři příslušníci StB (Anton Obranec, Milan Havlík a Ján Tkáč) tajnou prohlídku bytu údajně za účelem odstranění případných důkazů dosvědčujících, že se Coufala snažili získat ke spolupráci.\n\nZnalecký posudek z oboru soudního lékařství podali prof. MUDr. Milan Kokavec, DrSc., a MUDr. Jaroslav Sochor. Ve vyšetřovacím spise GP SR je uvedeno, že podle paní Coufalové byli u pitvy přítomní i studenti medicíny a měli na smrt jiný názor. Usnesení GP konstatuje, že podle dostupné dokumentace žádní studenti u pitvy 27. 2. 1981 přítomní nebyli. Pitevním sanitářem údajně byl i Oskár Džurný. Ten v roce 1990 uvedl, že se na nic nepamatuje. Matka Oskára Džurného JUDr. Júlia Džurná byla ve funkci ředitelky přezkumného odboru GP SR.\n\n2. 3. 1981 byli Coufalovi rodiče společně s paní Machovičovou předvedeni na soudní lékařství k identifikaci mrtvého. Tělo Coufala včetně krku bylo podle svědectví rodičů zakryté. Pravé oko měl vyražené, u oka byla 3 cm dlouhá jizva, nos byl rozmáčknutý, levá strana tváře byla promáčknutá a lebka na levé straně proražená v průměru asi 1 cm, levé oko natržené, na čele zamodralý otisk podpatku, na levé straně krku přeřezaná tepna. Podle svědectví paní Machovičové měl ještě natržené ucho a vlasy místy vytrhané i s kůží a na krku měl řeznou ránu. Dva přítomní příslušníci StB se údajně vyžívali v jejich zděšení. Při tomto ohledání bylo MUDr. Sochorem sděleno, že Coufal spáchal sebevraždu. 4. 3. 1981 při převozu do místa pohřbu pohřební zřízenci přes úřední zákaz na žádost pozůstalých otevřeli rakev. Přemysl Coufal měl údajně probodané a nožem pořezané ruce, v zápěstí a předloktí krevní podlitiny, přední zuby vyraženy, prsty černé, konečky prstů na pravé ruce rozřezány žiletkou, nohy pod koleny pořezané. Podle pozdějších posudků zčernání prstů, deformace tváře i vybočení oka z oční jamky mohlo být následkem pitvy a hnilobných procesů v těle.\n\nOdpůrci výsledků vyšetřování namítají, že mnohá ze zranění by si Coufal při sebevraždě způsobit nemohl a že tato jsou následkem mučení.\n\nObvodní správa SNB Bratislava IV dne 26. 4. 1981 a Městská správa VB v Bratislavě dne 21. 12. 1982 případ odložily se závěrem, že nebylo zjištěno zavinění jiných osob. V konceptu spisu na obvodní správě SNB byl nalezen příkaz, jímž náčelník obvodní správy Anton Cicák nařizoval některé úkony, které mohly vést k objasnění případu, ale v roce 1991 se nepodařilo vyšetřit, proč příkaz tehdy nebyl splněn. V usnesení GP z roku 1991 se také konstatuje, že dokumentace stop pořízená příslušníky VB nebyla po předání případu StB vyhodnocena.\n\nCoufalovi rodiče 28. 5. 1981 zaslali otevřený dopis prezidentu republiky Gustávu Husákovi. Městská prokuratura v Bratislavě (podepsán JUDr. Miloslav Jakšík) podnět jako nedůvodný odložila. 17. 8. 1983 adresovali rodiče kanceláři prezidenta další podnět. Generální prokuratura SSR (podepsán JUDr. Serbin) 22. 11. 1983 podnět rovněž odložila.\n\nKatolický aktivista Augustin Navrátil napsal 23. 2. 1985 ohledně neobjasněné smrti Přemysla Coufala otevřený dopis prezidentovi, federálnímu shromáždění, vládě, generální prokuratuře a ministerstvu vnitra ČSSR. Následně byl obviněn z trestného činu pobuřování a dva měsíce držen ve vazbě, následně na základě diagnózy „paranoia querulans“ zbaven svéprávnosti a násilně umístěn v psychiatrické léčebně v Kroměříži. Další otevřený dopis k této věci napsal Navrátil 15. 2. 1987.\n\nNa základě anonymního podnětu ze 4. 3. 1990, obsahujícího výstřižek článku „Sebevražda, nebo vražda?“ z novin Lidová demokracie, vydání 3. 3. 1990, od 4. 4. 1990 Generální prokuratura SR případ asi rok vyšetřovala. V závěrečném usnesení konstatuje závažná pochybení při dřívějších vyšetřováních.\nPopřela existenci vážných zranění, která zjistili svědci po zakázaném otevření rakve při pohřbu, a došla k závěru, že na smrti Přemysla Coufala nenese vinu jiná osoba. Trestní stíhání dne 28.6.1991 zastavila (podepsána JUDr. Lýdia Rácková). Rozhodnutí o ukončení případu nebylo stížností oprávněných osob napadeno. Zděnka Coufalová, matka Přemysla, se 10. 7. 1991 obrátila se žádostí o pomoc na prezidenta Václava Havla. 12. 9. 1991 zemřela. 7. 1. 1992 Kancelář prezidenta ČSFR požádala Generální prokuraturu o nové přešetření případu. Případ znovu přešetřen nebyl.\n\nO případ se intenzivně zajímali například Augustin Navrátil, Vladimír Pavlík, františkán Marcel Samuhel a jezuita František Lízna.\n\nUsnesení GP SR z roku 1991 odpůrci vytýkají některé rozpory. Například přestože usnesení konstatuje, že k sebevraždě byl Coufal dohnán bezprostředně tlakem StB, a konstatuje, že „v postupu vyšetřovatelů byly totiž zjištěny takové nedostatky, které vážně zpochybnily zákonnost a objektivitu celého vyšetřování“, nezkoumala GP možnou trestní odpovědnost za tento tlak ani trestní odpovědnost těch policejních činitelů, kteří v osmdesátých letech mařili vyšetřování.\n\nDospiva a Obranec na jedné straně vypovídali, že „Ing. Coufal vypovídal pravdivě o své nelegální činnosti v církvi, o přenášení tajných zpráv do zahraničí, o situaci církve u nás, o organizování tajných svěcení kněží v zahraničí a o dalších skutečnostech“ a že „schůzky se jmenovaným měly dobrý průběh, uskutečnily se v \"přátelské atmosféře\". Stačilo mu něco naznačit a sám postupně o věcech hovořil.“ Zároveň se v usnesení GP na jiném místě píše: „Dalšími výsledky vyšetřování bylo zjištěno, že Ing Coufal, CSc. na nabízenou spolupráci v uvedené sféře nemínil přistoupit kvůli svému hlubokému vztahu k víře a svému poslání v církvi.“ Tento rozpor GP nevysvětlila a z tvrzení příslušníků StB vycházela jako ze zjištěných \"skutečností\", které mohly být příčinou sebevraždy. Nepravděpodobný se zdá i způsob, jakým se Dospiva a Obranec po Coufalovi „nesměle“ doptávali ve dnech bezprostředně následujících po jeho smrti.\n\nRozpory jsou shledávány i v rozdílných svědectvích o poloze nalezeného těla a v konstatování GP, že je dostatečně dokumentované, že s tělem do lékařské obhlídky nikdo nemanipuloval.\n\nMnohá svědectví jsou bagatelizována jako laická, což lze ne vždy považovat za opodstatněné. Při pitvě nebyla zjištěna některá ze zranění, která na místě popsala MUDr. Oberučová, například odřená záda, některé další odřeniny nebo otevřené zranění obočí. Usnesení tyto rozpory batagelizuje. Oproti zvyklostem není v pitevním protokolu uveden výsledek obhlídky šatstva, takže nebylo zdokumentováno, zda jsou krvavé stopy i na svetru. V pitevním protokolu, není výslovně uvedeno, že oblasti vnitřních ploch ramen a podpaždí nevykazují známky násilí, není zmíněno vyšetření nehtů, oblasti pod nehty ani vyšetření vzorků obsahu zpod nehtů, chybí histologická vyšetření i odhad množství ztracené krve. Závěr GP bez dostatečných podkladů jednoznačně vylučuje násilí jiných osob a nezabývá se možností, že mnoho indicií mohla zinscenovat StB právě proto, aby případ vypadal jako sebevražda.\nSkutečnost, že místně příslušný biskup Ján Sokol byl také evidován jako agent StB, je dávána do souvislosti s tím, že neprotestoval proti postupu Generální prokuratury SR.\n\nVe středu 8. 2. 1995 v 20.25 h na programu ČT1 vysílala Česká televize dokument \"Bez pardonu – causa P. C. Neobjasněná smrt kněze Přemysla Coufala\". JUDr. Ivan Segeš z Generální prokuratury SR v něm tvrdil, že zločiny příslušníků StB byly v roce 1990 již promlčeny. Ve skutečnosti do promlčení zbýval ještě téměř rok.\n\nSlovenským úřadům je vytýkán nezájem o řádné objasnění zločinů komunismu. Českým úřadům je vytýkáno, že ač byl Přemysl Coufal českým občanem, po rozdělení Československa v roce 1993 se o případ nezajímaly.\n\n22. února 1992 ve slovenských novinách \"Práca\" vyšel článek \"Znásilněná pravda\", v němž slovenský novinář a františkán Marcel Samuhel (pod značkou mar) vyjádřil pochybnosti o zastavení trestního stíhání. Prokuratura 2. 3. 1992 zaslala redakci novin dopis (podepsán JUDr. Ivan Segeš), jímž uvedený článek označila za nebezpečné zasahování do činnosti prokuratury. Segešova tvrzení byla v jednotlivostech i v rozporu s usnesením GP z roku 1991 a spíše odpovídala závěrům vyšetřování z 80. let.\n\n19. února 1993 zveřejnil \"Slovenský deník\" celostránkový článek \"Vražda, alebo samovražda?\". V článku Marcel Samuhel upozorňoval na nepřesnosti a rozpory v rozhodnutí prokuratury. Článek zakončil větou: „A kdyby se mi náhodou něco stalo vzkazuji GP SR, že nemám úmysl spáchat sebevraždu“.\n\nOdbor kriminální policie okresního velitelství v Popradě dne 15. října 1993 písemně potvrdil, že je od 28. dubna 1993 Marcel Samuhel nezvěstný a pátrání po něm nevedlo k žádnému výsledku. Posledním svědkem Samuhelova zabloudění ve Vysokých Tatrách byl Boris Iliť.\n\nPůl roku po smrti Přemysla Coufala, v říjnu 1981, byla na dně Macochy nalezena mrtvola studenta Pavla Švandy, který se účastnil aktivit skryté církve a krátce předtím navštívil v Itálii svého prastrýce, jezuitu Tomáše Špidlíka. Lidé z jeho okolí a ze skryté církve byli přesvědčeni, že byl zavražděn nebo dohnán k sebevraždě Státní bezpečností.\n\nTato dvojice úmrtí považovaných za policejní vraždy byla jedním z motivů, proč tajný biskup Fridolín Zahradník přestal usilovat o kontakt s Vatikánem a v rámci krizového scénáře vysvětil dva biskupy (jedním z nich byl Jan Konzal) bez splnění podmínky osobního setkání papeže s Konzalem, kterou si dříve Jan Pavel II. vyhradil.\n\nZastánci názoru, že byl Přemysl Coufal zavražděn, poukazují mimo jiné na to, že komunistické tajné policie se podobných vražd prokazatelně dopouštěly. Příslušníci StB v 50. letech spáchali minimálně několik desítek vražd nepohodlných lidí, jež maskovali jako sebevraždy, nehody nebo zastřelení na útěku (viz například údajné sebevraždy kněží Franze Sitteho, Emila Brůny nebo Ludvíka Sobka). Tři roky po Coufalově smrti, 19. října 1984, byl v Polsku příslušníky tajné policie zavražděn kněz Solidarity Jerzy Popiełuszko.\n\nPodobný spor, zda jde o sebevraždu nebo o vraždu provedenou tajnými službami, provázel i úmrtí Jana Masaryka 10. března 1948.\n\nStarokatolická církev v České republice si ho připomíná jako mučedníka (Viz www.getsemany.cz, říjen 2011)\n\n\n"}
{"id": "77841", "url": "https://cs.wikipedia.org/wiki?curid=77841", "title": "Pavel Švanda", "text": "Pavel Švanda\n\nJméno a příjmení Pavel Švanda se může vztahovat k následujícím osobnostem:\n\n"}
{"id": "77844", "url": "https://cs.wikipedia.org/wiki?curid=77844", "title": "František Maloch", "text": "František Maloch\n\nFrantišek Maloch (24. dubna 1862 Horní Sloupnice – 13. ledna 1940 Plzeň) byl český botanik a učitel.\n\nMaloch se narodil do rodiny veterináře. Po ukončení vyšší reálky vystudoval učitelský ústav v Kutné Hoře a začal učit na obecné škole v České Třebové, kde působil od roku 1887–1893. Později učil v Třemošné, na školách v Plzni, po 1. světové válce učil až do roku 1925 na Slovensku (učitelský ústav v Levicích, Štubnianské Teplice), později se vrátil do Plzně, kde také během další války zemřel.\n\nByl zapáleným botanikem – prováděl sběr rostlin, určoval je a byl autorem rozsáhlých herbářů. Od roku 1896 až do odchodu na Slovensko pracoval ve volném čase na rozsáhlém výzkumu flóry Plzeňska, které zahrnovalo území od Černošína na západě po Brdy na východě, od Vladaře na severu po Švihov na jihu. Kromě našich cévnatých rostlin byl odborníkem i na cizí rostliny, na houby, lišejníky a řasy. Objevil a popsal řadu nových forem rostlin. Podrobně zpracoval řadu území, která jsou dnes chráněná – např. Zábělá, Háj, Kamenný rybník.\nHerbáře Františka Malocha, obsahující celkově přes 25 tisíc položek, jsou dnes cenným majetkem univerzit (např. Masarykova univerzita v Brně vlastní 14 000 archů) a muzeí (Národní muzeum v Praze, Západočeské muzeum v Plzni, Městské muzeum v České Třebové, Východočeské muzeum v Pardubicích).\n\nFrantišku Malochovi byla roku 1951 odhalena pamětní deska na skalce nad Berounkou, kterou rád navštěvoval a která se později stala přírodní památkou Malochova skalka. Na jeho počest byl v roce 2003 otevřena naučná stezka Po stopách Františka Malocha.\n\n\n\n\n"}
{"id": "77845", "url": "https://cs.wikipedia.org/wiki?curid=77845", "title": "Pavel Švanda (křesťanský aktivista)", "text": "Pavel Švanda (křesťanský aktivista)\n\nPavel Švanda (6. června 1959 Opava – 3.? října 1981) byl vysokoškolák a křesťanský aktivista, jehož mrtvola byla nalezena v propasti Macocha a který byl podle přesvědčení rodiny a dalších lidí zavražděn nebo dohnán k sebevraždě Státní bezpečností.\n\nPavel Švanda byl synem Karla († 1974) a Ludmily Švandových, měl sestru Helenu. Byl prasynovcem Tomáše Špidlíka, profesora Gregoriánské univerzity v Římě, později jmenovaného kardinálem. Byl členem SSM, po maturitě na SPŠ stavební v Opavě roku 1978 studoval Fakultu architektury Vysokého učení technického v Brně. Od podzimu 1980 se zapojil do křesťanského hnutí kolem Charty 77 v Brně skrze terciáře dominikánů Josefa Adámka a měl kontakty na pražský disent skrze Zdeňka Pince. V červnu 1981 se odmítl účastnit voleb, které byly obvyklou fraškou legitimizace moci. Přesto dostal výjezdní doložku na prázdninovou cestu do Itálie, kde 22. srpna 1981 Špidlíka naposledy viděl při své návštěvě Říma. V té době byl nadšený a plný plánů do budoucna, byl zasnouben s medičkou Annou Hornáčkovou.\n\nPo návratu se zapsal do nového ročníku. Naposledy byl viděn v pátek 2. října 1981, krátce po svém návratu z Říma, kde se setkal se svým prastrýcem. V sobotu 10. října bylo jeho tělo nalezeno na dně propasti Macocha. Míra poškození těla podle oponentů oficiální vyšetřovací verze neodpovídala následkům pádu a nasvědčovala předchozímu násilí; podle pitevního protokolu měl Švanda na rukou řezné rány typické pro sebevrahy. Jeho smrt je dávána do souvislosti se smrtí Přemysla Coufala, který zajišťoval kontakt skryté církve s Vatikánem, byl terčem nátlaku Státní bezpečnosti a byl nalezen se stopami násilí ve svém zdemolovaném bratislavském bytě v únoru 1981 mrtev.\n\nRádio Svobodná Evropa obdrželo nejprve nepřesnou zprávu a chybně oznámilo smrt brněnského spisovatele Pavla Švandy, signatáře Charty 77. Později tuto zprávu dementovalo.\n\nDne 2. prosince 1981 vyšetřovatel Veřejné bezpečnosti Miloš Marek vyšetřování zastavil se závěrem, že Pavel Švanda byl smrtelně zraněn až při pádu a spáchal sebevraždu. Další vyšetřování vedl od 3. dubna 1990 do 30. června 1994 Krajský úřad vyšetřování Policie ČR v Brně. Na základě výslechu svědků bylo konstatováno, že Pavel Švanda mohl být v kontaktu s pracovníky StB, ale to se nepodařilo prokázat. Vyšetřování bylo odloženo s tím, že není možné jednoznačně konstatovat, že spáchal sebevraždu, a současně nebyly zjištěny důkazy umožňující zahájit trestní stíhání. O jeho pozůstalost pečuje jeho bývalý spolužák z vysoké školy Ivo Ondračka. \n\nStarokatolická církev v České republice si ho připomíná jako mučedníka. \n\n\n"}
{"id": "77846", "url": "https://cs.wikipedia.org/wiki?curid=77846", "title": "Naarden", "text": "Naarden\n\nNaarden () je hlavní část města s připojenými satelitními obcemi v Nizozemsku v provincii Noord-Holland (Severní Holandsko). Město je situované na dálnici A1 zhruba na poloviční cestě mezi Amsterdamem a Amersfoortem. Železniční stanice Naarden-Bussum je v Bussumu.\n\nNaarden byl rybářskou a tržní osadou s přístavem raně středověkého založení a obdržel městská práva roku 1350. Při španělské kolonizaci Nizozemí roku 1572 zde došlo ke krvavým bojům a vyvraždění asi 700 místních obyvatel, v dějepise nazývanému \"krvavá lázeň v Naardenu\". Poté, za vlády Viléma I. Oranžského, Nizozemci zbudovali kolem města (což je dnes místní část Naarden - Vesting 4 km východně od železniční stanice) pevnost s typicky renesančním hvězdicovým systémem fortifikací s dodnes téměř kompletně zachovalými hradbami, vodními příkopy a dvěma padacími mosty. Ve Francouzsko-nizozemské válce roku 1672 město zabrali Francouzi, následně poraženi vojskem Viléma III. Oranžského. Mezi léty 1673–1915 mělo město dva přístavy – vojenský a obchodní.\nHistorie města je vylíčena v expozici muzea v pevnosti (Nederlands Vestingmuseum).\n\nUvnitř zmíněné pevnosti je dobře dochované historické město Naarden se dvěma branami (Utrechtskou a Amsterdamskou), radnicí(Stadhuis), zbrojnicí (Arsenal), starým větrným mlýnem (Oud Molen), desítkami renesančních a barokních měšťanských domů a s gotickou budovou špitálu sv. Alžběty, vestavěnou do hradební zdi.\n\nPůvodně katolický farní kostel sv. Víta je gotická trojlodní sloupová bazilika ze 14. a 15. století, s hranolovou věží. Před kostelem stojí bronzový pomník – socha Jana Ámose Komenského od sochaře Vincence Makovského, na soklu s československou dedikací z roku 1957. Socha je identická se starším pomníkem v Uherském Brodě.\n\nV Naardenu našel \"učitel národů\", poslední biskup Jednoty bratrské, filozof a učenec Jan Amos Komenský (1592–1670) svůj asyl roku 1670, přijel sem z Amsterdamu, kde bydlel čtrnáct let od roku 1656. Kázal na pozvání svého přítele Lorenze van De Geer, syna Ludviga van De Geer, oba přátelé Komenského finančně podporovali.\n\nKe zdejšímu klášteru třetího řádu sv. Františka se sirotčincem na severozápadním okraji města (s adresou: Klosterstraat 33) náležel Valonský kostel, či spíše kaple, kterou vysvětil pastor Gottfried Hotton. Tam Komenský kázal a byl 22. listopadu 1670 pohřben. O týden dříve 15. listopadu 1670 zemřel v Amsterdamu. Řeholnice se pravděpodobně o nemocného Komenského při jeho naardenských pobytech staraly.\n\nŘadový náhrobek bez nápisů a bez výzdoby s pořadovým číslem 8 byl dlouho anonymní. Roku 1836 český archeolog a historik Jan Erazim Vocel mylně hrob hledal v hlavním městském kostele a na přilehlém hřbitově. Identifikaci provedl notář a starosta města J.P. de Roeper podle rejstříku hrobů. Finanční sbírka mezi českými vlastenci, řízená učiteli, vedla roku 1871 k pietní úpravě kaple s novým náhrobkem a poprsím Komenského. Při další příležitosti v letech 1928–1929 byly Komenského ostatky vyzvednuty a antropologicky prozkoumány prof. MUDr. Jindřichem Matiegkou.\n\nV letech 1933–1937 došlo k rekonstrukci kaple podle návrhu architekta prof. Ladislava Machoně a prof. Karla Štipla. Hrob překryla nová deska z černého mramoru a celá kaple byla upravena jako československé národní mauzoleum s řečnickým pultem, sedadly a figurální výzdobou (scénami ze života J. A. Komenského) podle návrhů Jaroslava Horejce na mřížích a bronzovým státním znakem na empoře kaple. Před okna kaple bylo instalováno sedm skleněných desek s rytými a leptanými scénami podle návrhu Jaroslava Bendy.\nPo stranách vchodu do kaple jsou do stěn vsazeny pamětní desky s nápisy, které připomínají návštěvu prezidenta Tomáše Garrigua Masaryka, podíl tělovýchovné jednoty Sokol na zřízení a údržbě památníku a dalších spolků či jednotlivců.\n\nDodnes je kaple přístupná v rámci Muzea J. A. Komenského (\"Comenius Museum\"), které ovšem vedou Holanďané. Sezónní výstavy zde pořádá Muzeum J. A. Komenského z Uherského Brodu.\n\nKaždoroční pietní akt u hrobu pořádají velvyslanci České a Slovenské republiky v Nizozemí za účasti různých spolků.\n\nObdélný dvůr bývalého kláštera a sirotčince je upraven na jednoduchý park s trávníkem a s lavičkami v habrovém loubí na východní straně. V křížení parkových cest stojí na sloupku bronzová busta J. A. Komenského, zhotovená pražským sochařem Josefem Strachovským a dovezená koncem 19. století vlastenci z Čech.\n\nSilueta města Naarden je vyobrazena na české bankovce v hodnotě 200 Kč s motivem J. A. Komenského.\n\nMěstská rada Naardenu se skládá ze 17 křesel, která byla v roce 2010 obsazena následovně:\n\n\n\n\n\n"}
{"id": "77848", "url": "https://cs.wikipedia.org/wiki?curid=77848", "title": "Kerio", "text": "Kerio\n\nKerio Technologies je softwarová firma, založená v roce 2001 a sídlící v Silicon Valley v USA. Zabývá se vývojem softwarových nástrojů na zabezpečení internetové komunikace, poštovních serverů a firewallů pro malé a středně velké sítě.\n\nSpolečnost má centrálu v kalifornském San Jose a pobočky v České republice, Velké Británii, Rusku, Austrálii a Brazílii. Mezi partnery Kerio Technologies při vývoji softwarových technologií patří například společnost Sophos.\n\n\n"}
{"id": "77851", "url": "https://cs.wikipedia.org/wiki?curid=77851", "title": "Čečín (Plasy)", "text": "Čečín (Plasy)\n\nČečín je zaniklá ves, někdejší klášterní dvůr a bývalá hájovna ležící mezi Babinou a Kočínem ve východní části okresu Plzeň-sever, pět kilometrů od Plas.\n\nČečín je luční lokalitou uprostřed lesů. Na místě bývalé grangie a dvora, které se nacházely severozápadně od hájovny, je vysázen ovocný sad. Na Čečínském potoce, který protéká místem od severozápadu k jihovýchodu, jsou dva rybníky. V Čečíně se kříží zelená turistická cesta z Nebřezin do Dolního Hradiště s modrou z Kopidla do Kaznějova.\n\nVes Čečín byla ve druhé polovině 12. století rozdělena mezi tři majitele, všechny části v letech 1184–1190 získali řeholníci plaského kláštera výměnou za statky příliš vzdálené od klášterního panství. Samotnou ves zrušili a na jejím místě založili grangii, která je písemně připomenuta v roce 1224 a znovu roku 1250 v potvrzení majetku kláštera papežem Inocencem IV.\n\nPo husitských válkách byl zchudlý klášter nucen dvůr zastavit – roku 1445 jej do zástavy získal Jan z Bratronic a od něj jej později převzal Beneš z Kolovrat na Libštejně. Benešův vnuk Jaroslav vrátil roku 1497 dvůr zpět cisterciákům, pravděpodobně neudržovaný. Klášter nejspíše neměl prostředky na jeho opravu, protože při převodu do majetku kaceřovského panství Floriána Gryspeka v letech 1542–1544 byl označen jako pustý. Podle kaceřovského urbáře z roku 1558 měli pole a louky patřící k Čečínu v pronájmu poddaní z Kočína, o les se staral místní hajný. V pobělohorských konfiskacích se roku 1623 pozemky zaniklého Čečína vrátily zpět do majetku kláštera.\n\nV prostoru zaniklé vesnice bylo pomocí leteckého laserového skenování odhaleno okrouhlé tvrziště o průměru šedesát metrů.\n"}
{"id": "77860", "url": "https://cs.wikipedia.org/wiki?curid=77860", "title": "Béla Lugosi", "text": "Béla Lugosi\n\nBéla Lugosi (maďarsky \"Lugosi Béla\", 20. října 1882, Lugos, Rakousko-Uhersko – 16. srpna 1956) byl maďarský herec, který se stal ikonou maďarské filmové scény, proslul především rolí hraběte Drákuly v divadle na Broadwayi (1927) a poté i ve stejnojmenném filmu (1931), podle námětu Brama Stokera, známého autora upírského románu \"Dracula\".\n\nLugosi, nejmladší ze čtyř dětí, se narodil jako Béla Ferenc Dezső Blaskó v Lugosu v tehdejším Rakousku-Uhersku (nyní Lugoj, západní Rumunsko) matce Paule de Vojnich a otci Istvánu Blaskovi, který byl bankéř. On i jeho sestra Vilma byli vychováváni v římskokatolické rodině. Svou hereckou kariéru započal v Maďarsku, kde vystupoval v některých shakespearovských hrách a v jiných, většinou větších rolích. Později začal vystupovat v maďarských němých filmech s názvem \"Arisztid Olt\". Během první světové války sloužil v pěchotě jako poručík u rakousko-uherské armády.\n\nV roce 1917 se oženil s Ilonou Szmick, jejich manželství ale skončilo rozvodem v roce 1920, pravděpodobně kvůli jeho odlišným politickým názorům s Iloninymi rodiči.\n\nJeho první vystoupení ve filmu se odehrálo v roce 1917 ve snímku nazvaném \"Az ezredes\" (\"Plukovník\"). Mezi léty 1917 - 1918 natočil dalších 12 filmů, než emigroval do Německa. Po rozpadu Rakouska-Uherska a vzniku dočasné Maďarské republiky rad v roce 1919 se levicoví odboráři stali zranitelnějšími a Lugosimu bylo zakázáno hrát, vzhledem k jeho účasti v jistém družení herců, tehdy politicky nevyhovujícím. V Německu se začal objevovat ve filmech, včetně adaptací knih Karla Maye \"Auf den Trümmern des Paradieses\" (Na kraji ráje) a \"Die Todeskarawane\" (Karavana smrti) či po boku osudem zmítané židovské herečky Dory Gerson. Také si zahrál s Conradem Veidtem ve filmu \"Der Januskopf\" (\"Janušova hlava\", 1920), což bylo volné zpracování povídky Roberta Louise Stevensona Podivný případ Dr. Jekylla a pana Hyda. Německo opustil v říjnu 1920 s úmyslem odcestovat do Spojených států, kde ilegálně vstoupil do New Orleans v prosinci 1920. Nakonec byl zadržen v březnu 1921 na Ellis Islandu.\n\nPo svém příjezdu do Ameriky (v té době měřil 1,85 m a vážil 82 kg) po nějaký čas pracoval na endoskopii, než byl přijat do divadla v imigračním táboře pro newyorské Maďary. Jeho první hlavní role přišla v roce 1923 v melodramatu, jež režíroval J. Gordon Edwards: \"The Assasination of Charlie Chaplin\" kde si zahrál s herci Count von Ooglem a Vladimirem Pillywoofem.\n\nV roce 1929 se začlenil mezi hollywoodskou společnost a vzápětí skandalizoval svým manželstvím s bohatou vdovou ze San Francisca, Beatrice Weeks, se kterou se o pouhé tři dny později rozvedl.\n\nJeho hvězdná kariéra se začala rozjíždět po účinkování v jevištním \"Drákulovi\" Brama Stokera, kterého adaptovali John. L. Balderston a Hamilton Deane. Produkce Horace Liverighta byla úspěšná, ale navzdory svému kritiky uznávanému výkonu, přesto nebyl jasnou volbou pro roli Drákuly, když společnost Universal Pictures zajistila práva pro tuto hru a začala v roce 1930 natáčet.\n\nLon Chaney, americký herec němých filmů, byl podle režiséra Toda Browninga první na seznamu herců, které spol. Universal Pictures vybrala ke zmíněné roli, ale Chaney byl vázán smlouvou od roku 1925 společnosti Metro-Goldwyn-Mayer a studio váhalo s jeho uvolněním Universal Pictures pro tento projekt. Proslýchalo se, že Lugosi byl vybrán do této role jen díky Chaneyho předčasné smrti těsně před natáčením.\n\nChaney a Browning spolu předtím pracovali na několika společných projektech (včetně čtyř z pěti filmů, kde se Chaney představil) než byl Browning povolán, aby převzal produkci po náhle zemřelém režisérovi Paulu Lenim, jež původně s projektem začal. Ve skutečnosti byl původní volbou Universal Pictures německý herec Conrad Veidt, který si u studia získal úspěch filmem \"The Man Who Laughs\" (1928).\n\nNásledoval úspěch \"Drákuly\" (1931) a po něm nabídka smlouvy ze strany Universal Pictures. 26. června 1931 se stal právoplatným občanem Spojených států. V roce 1933 se znovu oženil, tentokrát s Lillian Arch (jeho třetí ženou) a narodil se jim syn Bela G. Lugosi. Lillian a Bela se rozvedli o dvacet let později v roce 1953.\n\nSkrze Lugosiho asociaci s Drákulou (ve kterém vystupoval jen s minimálním makeupem, a používal svůj vlastní, přízvučný hlas) sám sebe považoval jako vhodného pro role hororových postav, jež uplatnil např. ve filmech Universal Pictures \"Murders in the Rue Morgue\", \"The Raven\", \"Son of Frankenstein\" a v nevyzpytatelné \"White Zombie\". Jeho přízvuk, stejně jako jeho image, limitoval role, ve kterých mohl hrát.\n\nSám se také pokoušel zkusit úspěch i v některých odlišných rolích; neměl však úspěch v těch, o které žádal, jako např.: Rasputina v \"Rasputin and the Empires\" od Lionela Barrymorea, Surat Khana v \"Charge of the Light Brigade\" od C. Henry Gordona či komisaře Dmitri Gorotchenka v dramatu \"Tovarich\" od Basila Rathbona - roli, kterou hrával na jevištích.\n\nJe mýlkou, jež je dodnes velmi populární, že odmítl nabídku účinkovat ve snímku \"Frankenstein\". Pouze nebyl spokojen s obtížným líčením a tím, že jeho role Frankensteinova monstra byla němá. Přesto to režisér James Whale zkusil znovu ve filmu \"Bride of Frankenstein\" (Frankensteinova nevěsta), kde měl připravenou roli Dr. Pretoria (nakonec ji dostal Ernest Thesiger). V nedávné diskusi se dokonce spekulovalo o tom, že odmítl v roce 1931 roli monstra hrát jen kvůli neshodám s Jamesem Whalem, týkajících se jeho vlastní interpretace. Prý chtěl hrát monstrum blíže Shelleyině originálu, který měl dialog, kdežto Whaleova myšlenka nesnesla žádné dialogy. Lugosi se poté o této roli vyjádřil tak, že \"nemá dostatek šťávy\".\n\nKinematograf Paul Ivano, který se staral o jeho stopáž v roli monstra řekl, že byl s rolí spokojen a daroval mu krabičku cigaret. Ivano a Robert Florey se však nakonec shodli, že Lugosiho výkon nebyl odlišný od výkonu jeho náhrady, Borise Karloffa.\n\nBez ohledu na kontroverzi, některé filmy Universal Pictures jako \"The Black Cat\" (1934), \"The Raven\" (1935) a \"Son of Frankenstein\" (1939) (a malý snímek \"Gift of Gab\") spoutaly jeho a Karloffa přátelstvím. Studio se jim snažilo dávat rovnocenné role, přesto byl v titulcích vždy uváděn za Karloffem. Jeho postoj ke Karloffovi je předmětem mnoha protichůdných názorů, z nichž jedna strana tvrdí, že nelibě nesl Karloffův dlouhotrvající úspěch a schopnost vždy získat dobré role i mimo hororový žánr, zatímco druhá prosazuje, že byli - ačkoli možná jen na čas - dobrými přáteli. Karloff se sám v některých rozhovorech zpovídal, že byl k němu zpočátku nedůvěřivý když hráli společně, věříc, že by jej Angličan mohl zastínit. Když se ukázalo, že jde pouze o jeho vlastní domněnku, podle Karloffa se usadil a pracovali spolu v dobrém (i přesto, že někteří tvrdí, že jej zvedaly ze židle Karloffovo přestávky v natáčení, aby si stihl vypít svůj odpolední čaj o páté).\n\nJsou známy i pokusy dát mu hrdinštější role, jako například ve filmech \"The Black Cat\" (1934), \"The Invisible Ray\" (1936) či romantickou roli v dobrodružném seriálu \"The Return of Chandu\". Jeho problémem však byla jistá zavedenost typu jeho dřívějších rolí a na rozdíl od maďarských hereckých kolegů Petera Lorre a Paula Lukase mu nabízené role ztěžoval jeho těžkopádný přízvuk.\n\nV polovině třicátých let se potýkal s kariérními problémy. V Universal Pictures se v roce 1936 změnilo vedení a vzhledem k vyřazení britských hororových filmů z vysílacího plánu, byl nucen prodloužit smlouvu, aby si alespoň jednou za čas zahrál v béčkovém nehororovém filmu malou roli, do níž byl dosazován jen díky svému jménu. Během třicátých let, kdy prožíval tvrdý pád a pokles popularity (vedení Universalu stále preferovalo jeho rivala Karloffa), přijal několik hlavních rolí od nezávislých režisérů Nata Levinea, Sola Lessera a Sama Katzmana. Tyto nízkorozpočtové filmy indikovaly, že byl méně diskriminován, než jeho kolega Boris Karloff při výběru scény, přesto mu však pomohly finančně, když už ne umělecky. Snažil se udržet na scéně, ale nakonec si musel půjčit od Hereckého fondu, aby pokryl náklady za nemocnici, kde se roku 1938 narodil jeho jediný syn - Bela George Lugosi.\n\nJeho kariéře pomohla až druhá šance v podobě filmu od Universalu \"Son of Frankenstein\" (\"Frankensteinův syn\", 1939), kde si zahrál jednu z hlavních rolí v podobě prohnaného hrbáče Ygora. Tuto roli si zopakoval ještě o tři roky později ve\nfilmu \"Ghost of Frankenstein\" (\"Frankensteinův duch\"). V ten samý rok Lugosiho zaujala charakterní role drsného komisaře v komedii od MGM \"Ninotchka\" s Gretou Garbo, což se zdálo být zlomovým bodem, ovšem zanedlouho hrál opět pro Sama Katzmana. Tyto hororové, komediální, psychologické a tajemné béčkové filmy byly uváděny společností Monogram Pictures. Mezi lepší snímky se dá zařadit i \"The Gorilla\", ve které hrál společně s Patsy Kelly v roli, o které řekla Bose Hadleighovi, že patřila mezi její nejlepší.\n\nZřejmě díky válečným zraněním během vojenské služby, trpěl Lugosi vážným chronickým zánětem sedacího nervu. Nejprve byl léčen chřestovou šťávou pro odstranění bolesti, později však lékaři upravili medikaci na opiáty. Síla závislosti na tlumících prostředcích, jako bylo morfium či metadon, byla tím horší, čím méně se na plátnech objevoval. V roce 1943 se konečně dostal k roli Frankensteinova monstra ve filmu \"Frankenstein Meets the Wolfman\" (\"Frankenstein a vlčí muž\"), jež tentokrát obsahovala dialogy (na konci filmu \"Ghost of Frankenstein\" byl Ygorův mozek trasplantován do lebky monstra, bylo tudíž přirozené aby ho nyní hrál sám Lugosi). Ten hrál s tápajícími gesty, protože monstrum bylo nyní slepé (také důsledek operace na konci minulého dílu - Ygor měl jinou krevní skupinu než monstrum). Bohužel Lugosiho výkon v tomto filmu byl a je dodnes považován za velmi neuspokojivý. I sám Béla řekl, že neumí hrát pod maskou. Studio se nakonec rozhodlo pustit do kin verzi bez scény s dialogem mezi Larrym Talbotem a monstrem. Také v závěru filmu, kdy je monstru vracena síla, hýbe Frankensteinův výtvor ústy, ale jeho slova nejsou slyšet. Také podruhé a naposledy - oživil Draculu v posledním dílu universalovské ságy, tentokrát zpracované jako hororová komedie \"Abbott and Costello Meet Frankenstein\" (\"Bud Abbott a Lou Costello potkávají Frankensteina\", 1948). Tou dobou již byla Lugosiho závislost na opiátech tak vysoká, že si producenti nebyli jistí, jestli žije a pro další filmy povolali herce Iana Keitha.\n\n\"Abbott and Costello Meet Frankenstein\" byl Lugosiho poslední áčkový film. Po zbytek života se objevoval čím dál tím méně často v obyčejných malých rolích. Během počátku padesátých let se pak opět vrátil na divadelní scénu, tentokrát v Anglii, kde mj. účinkoval v lehce nekulturní komedii \"Mother Riley Meets the Vampire\" (známá též pod názvy \"Vampire over London\" a \"My Son, the Vampire\") ve vedlejší roli. Při Lugosiho návratu zpět do Ameriky (ve věku okolo sedmdesáti let) s ním bylo natočeno interview, kde vyjádřil svou touhu hrát více v komediích a prohlašoval: \"Nyní jsem tančící muž.\" Nezávislý režisér Jack Broder vzal Lugosiho za slovo a sehnal mu roli v komedii z džungle \"Bela Lugosi Meets a Brooklyn Gorilla\". Další příležitost se mu naskytla, když jej nechal Red Skelton vystupovat v živém vysílání na kanále CBS jednom ze skečů. Lugosi se naučil z vtipu svůj text, v živém vysílání pak ale působil poněkud zmateně, když Red začal improvizovat. Tuto situaci zobrazil Tim Burton ve filmu \"Ed Wood\", kde Lugosiho hrál Martin Landau. Přestože Burton úplně nevystihl komika biograficky, události vylíčil přesně.\n\nV jeho životě se později dostal ještě k několika filmům (jako např. \"Glen or Glenda\" či \"Bride of the Monster\"), do kterých ho dosadil režisér a jeho velký fanoušek Edward D. Wood ml., když ho viděl, jak žije na pokraji bídy. Během režijního zpracovávání druhého filmu se Lugosi rozhodl vyhledat léčbu pro svou závislost, k čemuž mu měla dopomoci premiéra tohoto filmu zaplacením léčebných prostředků. Podle biografie Franka Sinatry od Kitty Kelley, když zpěvák slyšel o hercových problémech, navštívil ho v nemocnici a pomohl mu s dluhy. Lugosi byl velmi překvapen, protože Sinatru do té doby ani neznal. V bonusovém materiálu na vydaném DVD \"Plan 9 from Outer Space\" je velmi improvizované interview s Lugosim, kde rozebírá své propuštění z léčebného zařízení v r. 1955, jež obsahuje osobní nahlédnutí do hercova života. Během rozhovoru uvádí, že se chystá pracovat na novém filmu Eda Wooda, \"The Ghoul Goes West\". Tento film byl jedním z Woodových projektů, stejně jako \"The Phantom Ghoul\" nebo \"Dr. Acula\". Lugosi se ve svém slavném drákulovském plášti také zúčastnil improvizovaného natáčení krátkého pokusného snímku bez jakéhokoliv příběhu na předměstském hřbitově před domem Tora Johnsona, a před svým bytem na Carlton Way. Tento bonusový materiál vrcholí právě filmem \"Plan 9 from Outer Space\".\n\nV roce 1955 se Lugosi počtvrté oženil, tentokrát s Hope Linninger. Během jeho léčby na sklonku tohoto roku natočil svůj poslední film pro Bel-Air Pictures \"The Black Sheep\", který byl uveden v létě o rok později spol. United Artists s velkou kampaní a mnoha osobními vystoupeními. K jeho zklamání byla však jeho role bez dialogů.\n\nLugosimu bylo 73, když zemřel na srdeční infarkt dne 16. srpna 1956 během odpočinku na gauči ve svém losangeleském domě. V okamžiku své smrti přitom údajně držel scénář k projektu Eda Wooda, \"The Final Curtain\" (\"Poslední opona\"), což se později ukázalo jako nepravdivá informace. Byl pohřben na hřbitově Holy Cross Cemetery v Culver City v Kalifornii ve svém slavném kostýmu z divadelního představení \"Drákula\" na žádost svého syna a své čtvrté manželky. Přestože se obecně věřilo v opak, Lugosi nikdy nezažádal o to, aby byl pohřben ve svém plášti; Béla Lugosi ml. v několika případech potvrdil, že tak rozhodl on se svou matkou Lilian.\n\nJedna z Lugosiho rolí byla uveřejněna až po jeho smrti. \"Plan 9 from Outer Space\" od Eda Wooda obsahuje scénu, kterou Lugosi dvakrát přerušil. Wood vzal z tohoto záběru pár minut němého obrazu s Lugosim v jeho drákulovském plášti, protože ho plánoval použít ve svém plánovaném vampýrském snímku, ale nebyl schopen najít financování tohoto projektu. Když později zkoncipoval \"Plan 9\", napsal scénář k němému záběru s Lugosim a najal chiropraktika Lugosiho ženy, aby za něj v této scéně vystupoval. Tento \"dvojník\" je hubenější a v každém záběru si zakrývá spodní část obličeje svým pláštěm, což Lugosi občas dělával ve filmu \"Abbott & Costello Meet Frankenstein\". Jak Leonard Maltin uvedl ve svých prvních edicích svého Průvodce filmy, \"Lugosi zemřel během natáčení a také je to znát.\"\n\nV r. 1979 bylo v případu \"Lugosi vs. Universal Pictures\" kalifornským nejvyšším soudem rozhodnuto, že veškerá Lugosiho publicistická práva a práva k jeho osobnosti nemohou přejít na jeho dědice a zanikly s jeho smrtí. Od té doby začaly jeho jméno a odkaz přebírat různé hudební skupiny a známé osobnosti. Lugosi je například zmíněn v písni \"Celluloid Heroes\" od The Kinks a ještě téhož roku se stal Lugosi předmětem skladby od gothicrockové skupiny Bauhaus s názvem \"Bela Lugosi's Dead\". V roce 2006 vydala francouzská skupina Nouvelle Vague s žánrovým zaměřením na bossa novu vlastní verzi této písně na svém druhém albu Bande à Part. Zpěvák Voltaire uveřejnil song \"Vampire Club\", jímž dával najevo, že \"Lugosi je stále nemrtvý\". Německý bubeník skupiny Die Ärzte se pro změnu nechal inspirovat přímo Lugosiho jménem a zvolil si pseudonym Bela B., stejně jako jeden z členů filipínské virtuální skupiny Mistula, který se jmenuje Bella Lugosi.\n\nBiografický portrét Tima Burtona z r. 1994 je sentimentální interpretací přátelství mezi Lugosim a Woodem. Lugosiho zde zastoupil herec Martin Landau, což mu později vyneslo Oskara za nejlepší výkon ve vedlejší roli. Lugosiho syn, Béla Lugosi ml., však s tímto snímkem nesouhlasil - aniž ho ovšem viděl. Landau nakonec Lugosiho ml. přesvědčil a promítl mu onen snímek ve své firmě a Lugosi ml. musel konstatovat, že Landau svou rolí jeho otce poctil.\nMuzikál o Edu Woodovi nazvaný \"The Worst\", napsaný známým americkým autorem, humoristou a textařem Joshem Alanem Friedmanem, obsahuje dva songy o Lugosim st., nazvané \"Bela Lugosi\" a \"Bela's Funeral Dirge\". Obě písně nahrála texaská jazzová skupina Cafe Noir.\n\nV televizní show \"Mystery Science Theater 3000\" byly v průběhu času uvedeny tři Lugosiho projekty: V epizodě 105 snímek \"The Corpse Vanishes\", v epizodě 423 Woodova \"Bride of the Monster\" a během celé druhé série běžel snímek \"The Phantom Creeps\". Moderátor této show Frank Conniff také chystal uvedení Lugosiho snímku \"Bela Lugosi Meets A Brooklyn Gorilla\", ale zbylí produkční jej odmítli kvůli špatné kvalitě.\n\nJedna z epizod sitcomu \"Sledge Hammer\" s názvem \"Last of the Red Hot Vampires\" byla také poctou Lugosimu (v titulkách lze najít věnování \"Mr. Blaskó\"). V roce 2006 zařadila britská rocková skupina The Jalapeños do svého alba \"Go Ape!\" nahrávky \"For Bela\" a \"Hubcaps Over Hollywood\" (obsahuje ohlédnutí za filmy Eda Wooda). Dokonce kontaktovali Lugosi ml. se záměrem použít Lugosiho portrét na obal svého alba, jenže byli nuceni zaplatit velké poplatky jeho agentovi. Také nizozemská skupina \"Outerspace Overdose\" složila jako poctu Bélovi Lugosimu song Disco Bloodbath (z alba \"Pull the stringk\"), který obsahuje dialogy z filmu \"Glen or Glenda\".\n\nV r. 2001 odvysílalo BBC Radio 4 pořad \"There Are Such Things\" od Stevena McNicolla a Marka McDonnella. Zpracováním Lugosiho dokumentárně pojatého boje s rolí, která jej ovlivnila a ovládla, si tvůrci o rok později vysloužili ocenění Hamiltona Deana od Dracula Society za nejlepší dramatický výstup.\n\nSocha Lugosiho je dnes stále k vidění v jednom z rohů vajdahunyadského hradu v Hunedoaře (Rumunsko).\n\nImigrační muzeum na Ellis Islandu v New Yorku nabízí třicetiminutový záznam, který se zaměřuje na Lugosiho ilegální vstup do země s úmyslem vniku na Ellis Island.\n\nLugosiho plášť z filmu Dracula (1931) je stále ve vlastnictví Universal Studios.\n\nDivadelní hra \"Lugosi - a vámpír árnyéka\" (Lugosi - stín vampýra, z maďar.) vypráví Lugosiho životní příběh včetně jeho splynutí se svou rolí a drogovou závislostí, která se nakonec stala neúnosnou. V této hře se v Lugosiho roli představil známý maďarský herec Ivan Darvas.\n\nNa posledním albu Dánskoamerické kapely Nekromantix z roku 2011 se objevila píseň Bela Lugosis Star, zmiňující jeho nezměrný vliv na jejich kulturu.\n\nViz Filmografie Bély Lugosiho.\n"}
{"id": "77863", "url": "https://cs.wikipedia.org/wiki?curid=77863", "title": "Český slavík", "text": "Český slavík\n\nČeský slavík Mattoni je každoroční anketa popularity českých zpěváků, zpěvaček a skupin, organizovaná od roku 1996 až (s výjimkou roku 2018) dodnes. Od roku 1999 se Český Slavík spojil s novým generálním partnerem – Karlovarské minerální vody –, které stojí za minerální vodou Mattoni. Od té doby nese název ankety podtitul „Mattoni“. Anketa nahradila Zlatého slavíka. Ceny se udělují jak divácky nejúspěšnějším interpretům, tak číselně úspěšným písním a videoklipům. Anketa je vždy představena na tiskové konferenci, kde se oznámí místo vyhlašování, datum spuštění hlasování a moderátor vyhlášení cen. Za cenami stojí agentura Musica Bohemica, pod vedením Jaroslava Těšínského.\n\nVyhlášení cen Český Slavík se koná vždy ke konci daného roku. Všemu předchází tisková konference, která bývá na přelomu září a října, přičemž se galavečer koná většinou poslední listopadovou sobotu daného roku. Na tiskové konferenci se pravidelně oznámí jak datum a místo předávání cen, tak i moderátor vyhlášení a datum spuštění hlasování. Hlasovat může každý, na oficiálních stránkách ankety do každé kategorie vypíše tři vybrané interprety a poté SMS zprávou potvrdí svůj hlas. Několik týdnů před vyhlášením je hlasování zastaveno a jsou sečteny hlasy. Následně oficiálně anketa oznámí nominované dle hlasování a celý proces zakončí vyhlašování cen, které je vysíláno i televizí. Udílení cen je považováno za jednu z nejvýznamnějších společenských akcí v rámci kultury a je jednou z nejsledovanější za celý rok. \n\nPrvní ročník vysílala roku 1996 Česká televize, ale další ročník už televize Nova, která od té doby vysílá galavečer každoročně. Moderátoři galavečera se průběžně mění, za 20 let existence ankety to byli například Libor Bouček, Leoš Mareš, Ondřej Sokol, Lucie Borhyová, Jan Čenský nebo Ondřej Brzobohatý. V roce 2018 a 2019 se anketa neuskutečnila, protože procházela úpravou pravidel a celkovou přestavbou. Anketa by se měla vrátit s ročníkem 2020.\n\n\n\n\nV roce 2004 získal speciální cenu Karel Gott, který byl tenkrát držitelem celkem 30 Slavíků včetně 22 Zlatých.\n\n\nV roce 2011 dostala mimohudebního Slavíka Petra Kvitová; za tenis.\n\n\nV roce 2017 dostala Marta Kubišová slavíka za osobnost jako poctu při ukončení její kariéry.\n\n\nV rámci absolutních vítězství nejvyšší počet k roku 2017 včetně naakumulovala Bílá (celkem 14), následována Gottem (5 výher) a Langerovou (2 ceny).\n\n"}
{"id": "77872", "url": "https://cs.wikipedia.org/wiki?curid=77872", "title": "Gelimer", "text": "Gelimer\n\nGelimer (480–553) byl král Vandalů a Alanů a poslední panovník severoafrického království Vandalů. Králem se stal poté, co sesadil svého bratrance Hildericha, který podporoval katolíky (Vandalové byli Ariáni). Východořímský císař Justinián I. brzy na to vyhlásil Vandalům válku, aby se zmocnil jejich území. Vandalové v čele s Gelimerem bojovali proti římské armádě v čele s Belisarem, ale v roce 533 byli dvakrát poraženi a v roce 534 se Belisarovi Gelimer vzdal a přijal římskou nabídku na rozsáhlý majetek ve východořímské říši.\n\n"}
{"id": "77888", "url": "https://cs.wikipedia.org/wiki?curid=77888", "title": "Vejprnice", "text": "Vejprnice\n\nVejprnice je obec osm kilometrů západně od Plzně v okresu Plzeň-sever. Žije v ní obyvatel. Protéká jí Vejprnický potok.\n\nVesnice s původním názvem \"Ojprnice\" vznikala ve druhé polovině 10. století. První zmínka se datuje do roku 993 v souvislosti se zakládáním břevnovského kláštera knížetem Boleslavem II, z podnětu pražského biskupa Vojtěcha z rodu Slavníkovců a se souhlasem papeže Jana XV. Roku 1235 bylo privilegium potvrzeno králem Přemyslem Otakarem II. V letech 1235 až 1245 svědčil na několika listinách Sazin – krajský soudce, působící na hradu Plzni, píšící se z Vejprnic. Sazin patrně vlastnil díl vsi. Rodovým erbem Sazina z Vejprnic byla polovina koně. Dalším majitelem Vejprnic se stal ve 13. století chotěšovský klášter. Roku 1318 žaloval Bohuslav z Vejprnic Miroslava z Vochova, který oblehl vejprnickou tvrz. V roce 1352 vlastnil část vsi Ješek Slavibor z Vejprnic. Od 60. let 14. století se stává část Vejprnic součástí rozsáhlého majetku Bohuslava ze Švamberka. Po jeho smrti získává tuto část obce jeho syn Ratmír – Racek ze Švamberka. Druhou část Vejprnic vlastnil vladyka Zachar, jak dokládá zápis z berního rejstříku z roku 1379. Na konci 14. století vlastnil část vsi Jaroslav z Plevného Újezda, který jej prodal roku 1407 Petrovi ze Vstiše.\nNa počátku 15. století sloučil obě části Vejprnic Heřman z Jezné a Nečtin a připojil je k panství hradu Buben. Od roku 1437 se datuje počátek sporu o hrad Buben a jeho součást obec Vejprnice. Tato pře byla ukončena až v roce 1456, kdy obec vlastnil Jan z Volfštejna, syn bývalého poručníka Viléma z Volfštejna, neboť jej údajně koupil od bývalého poručníka Viléma z Nečtin. Roku 1523 prodávají Jan a Vilém z Říčan tvrz Vejprnice, celou ves i s dvory Šťastnému z Říčan.V následující době se stala ves součástí Křimického panství které spravovali Točníkové z Křimic. Poté se stali majiteli Křimic s Vejprnicemi páni z Vrtby. Statky posledního majitele z Vrtby zdědil Jan Karel, kníže z Lobkovic (1799–1878), který je v roce 1870 postoupil svým dětem.\nPrvní dochovaný název název obce Ojprnice (listina břevnovského kláštera). Poté Oprnice (1235 Sazin de Oprnic), v roce 1352 Ejprnice, v letech 1325 až 1385 Eprnice, kolem 1405 opět Oprnice. Konečně od 16. století dnešní název Vejprnice.\n\nZa druhé světové války byla severně od vsi vybudována maketa Škodových závodů, aby posloužila jako klamný cíl pro spojenecké bombardéry.\nPodle lidového podání stávala v severozápadní části obce v místě barokního kostela sv. Vojtěcha středověká tvrz. Tvrz prokazatelně existovala roku 1318, kdy byla obležena Miroslavem z Vochova. Po celé století se v držení vladyckého statku střídali vejprničtí zemané. Současně s vladyckou částí existoval díl vsi náležící zprvu klášteru, posléze pánům ze Švamberka. Na počátku 15. století byly díly spojeny a ves jako celek připojena k hradu Bubnu. Tehdy ztratila vejprnická tvrz význam panské rezidence. V 1. pol. 15. stol. prodělala tvrz období stagnace, jehož důsledkem mohl být i fyzický zánik objektu. Koncem 15. stol. bylo ve Vejprnicích panské sídlo obnoveno. Tvrz jmenovaná ve Vejprnicích v 1. pol. 16. stol. je renesančním sídlem začleněným do tělesa hospodářského dvora. Ve 2. čtvrtině 16. stol. byla ves připojena ke křimickému panství, sídelním centrem se staly Křimice a vejprnická tvrz opět ztratila své opodstatnění. Renesanční tvrz byla patrně totožná s centrálním objektem pozdější barokní zájezdní hospody. Areál přilehlého dvora byl v tom případě renesančním poplužním dvorem. V následujícím období již nebyla vejprnická tvrz jako panské sídlo využívána.\n\nDnes již neexistující gotický kostel je zmiňován již roku 1355, kdy byly odváděny desátky z vejprnické farnosti. Roku 1368 je připomínám první zástavní pán a roku 1377 první farář. Jeho lokalizace je ale otázkou. Nejstarší stavební fázi současného kostela lze datovat do 16. století. Starší vejprnický kostel stál, údajně, „v mokřinách“ a býval dřevěný. Později byl kostel přenesen do míst bývalého ovčína, nynější nové školy v severní části obce. V jeho blízkosti stála fara s myslivnou. Druhý vejprnický kostel prý vyhořel.\n\nPřítomnost zmiňovaných kostelů však na tradovaných místech nebyla prokázána. V roce 1722 byla zahájena stavba současného barokního kostela. Základní kámen byl položen 30. dubna 1722. Hrubá stavba pohltila zachovalou část renesančního objektu (snad tvrze), což dokládá vrtbovský erb s letopočtem 1723 umístěný nad vchodem do kostela. Dokončená stavba byla benediktována v roce 1726 metropolitním kanovníkem Karlem Dominikem Řečickým, který býval ve Vejprnicích farářem. Kostelní loď byla místo klenby původně vybavena rovným rákosovým stropem, ten však musel být roku 1779 snesen neboť hrozil zřícením. Poté byl nahrazen klenbou. Kostel zasvěcený sv. Vojtěchu je jednolodní kostel. Loď kostela je založena na obdélném půdorysu, z jehož unie vystupují na severní a jižní straně mělká široká ramena pouze naznačené příčné lodi.\n\nDo Vejprnic se lze z Plzně dostat linkovými autobusy, vlakem (trať na Domažlice) a linkou ČSAD Plzeň - Vejprnice - Tlučná (bývalá MHD 55). V prosinci 2016 byla zřízena linka s číslem 66 na trase Plzeň - Křimice - Vejprnice. Po silnici z plzeňských částí Skvrňany, Nová Hospoda či Křimice. Pěšky nejlépe od kapličky na Nové hospodě pořád rovně směrem na západ (necelé tři kilometry).\n\nZajímavostí je legenda o tom, že místní obyvatelé pro Vejprnice používají též pojmenování \"Kulíkov.\"\n\n\n\n"}
{"id": "77891", "url": "https://cs.wikipedia.org/wiki?curid=77891", "title": "Vanua Levu", "text": "Vanua Levu\n\nVanua Levu, dříve známý jako Santalový ostrov, je druhým největším ostrovem Fidži.\n\nLeží 64 kilometrů severně od většího Viti Levu. Má rozlohu 5 587,1 čtverečních kilometrů a žije na něm asi 130 000 obyvatel.\n\nGeologové se domnívají že Vanua Levu vzniklo spojením několika ostrovů během jejich postupného růstu. Hlavní část ostrova má tvar protáhlého trojúhelníku, dlouhého 180 a širokého 30 až 50 kilometrů, natočeného špičkou k severovýchodu. Tento, na Fidži nejsevernější bod se jmenuje mys Udu. Z jihovýchodní části se do moře Koro táhne dlouhý poloostrov. Ostrov je obklopen korálovými útesy a je zvrásněný a kopcovitý.\n\nVanua Levu je podélně rozděleno horským hřebenem který tvoří většinu rozhraní mezi provinciemi Cakudrove a Macuata. Nejvyšší vrcholy jsou Batini, také známá pod jménem Nasorolevu, s výškou 1111 metrů a 16 kilometrů severovýchodně ležící Dikeva, známá též jako Mount Thurston, s výškou 1030 metrů. Horský hřeben leží blízko návětrného jižního pobřeží, které je tím mnohem vlhčí, s větším úhrnem ročních srážek, nežli pobřeží severní. To je naopak suché osm měsíců v roce, vytvářejíce tím výborné podmínky pro pěstování cukrové třtiny.\n\nVanua Levu má několik řek, jako Labasa, Wailevu a Qawa, jež tvoří deltu na které stojí město Labasa. Žádná z ostrovních řek není splavná pro velké lodě.\n\nNejvíce obyvatel žije ve městě Labasa, ležícím na severu ostrova. Podle sčítání lidu v roce 1996 mělo 25.000 obyvatel. Žije tam početná indická komunita. Město je hlavním centrem Fidžijského cukrovarského průmyslu. Savusavu je druhé největší město s přibližně 5 000 obyvateli. Je populárním turistickým centrem hlavně díky své vybavenosti pro zájemce o jachtaření a potápění.\n\nVedle cukr-zpracujícího a turistického průmyslu je významné i pěstování a zpracování kopry.\n\nZ administrativních důvodů je Vanu Levu rozděleno do tří provincií: Bua (na západě), Macuata (na severovýchodě) a Cakaudrove (na jihovýchodě). Tyto provincie tvoří Fidžijský severní obvod. Dohromady s odlehlými ostrovy Lau Vanua Levu tvoří konfederaci Tovata, jednu ze tří tradičních aliancí Fidžijských náčelníků. Nejvyšší náčelník, sídlící poblíž ostrova Taveuni, užívá titulu Tui Cakau.\n\nPouze dvě centra – Labasa a Savusavu – mají statut města. Každé je řízeno starostou a městskou radou, jejíž členi jsou voleni po tříleté období a volí starostu.\n\nPrvním zaznamenaným evropanem, který spatřil Vanua Levu, byl v roce 1643 holandský mořeplavec Abel Tasman. Byl následován kapitánem William Blightem, unikajícím v roce 1789 ze vzpoury na lodi Bounty, při cestě do Timoru, po tom co byl spolu se svými oddanými vysazen do záchranného člunu. Dále byl pak ostrov prozkoumán kapitánem Jamesem Wilsonem v roce 1797.\n\nV roce 1805 počali obchodníci těžit santálové dřevo v zátoce Bua. Roku 1815 byly zásoby vytěženy a vyjma občasných návštěv velrybářů a obchodníků lovícími mořské okurky se ostrovu dostalo jen sporadické pozornosti až do roku 1840, kdy mladý námořník známý jako Jackson, opustil posádku ve vesnici Somosomo na blízkém Taveuni, byl adoptován místním náčelníkem a objevil mnoho z východní a severní Vanua Levu.\n\nV 60. letech 19. stol. byly založeny kokosové plantáže v oblasti Savusavu osadníky z Austrálie a Nového Zélandu. Vzájemnými sňatky s původními Fidžijci vytvořili míšeneckou společnost, prosperující z prodeje kopry až do velké krize v 30. letech 20. stol. jež vedla k propadu cen kopry. Indové v té samé době založili město Labasa, jež je dnes hlavním producentem cukru.\n"}
{"id": "77893", "url": "https://cs.wikipedia.org/wiki?curid=77893", "title": "Jiří Dědeček", "text": "Jiří Dědeček\n\nJiří Dědeček (* 13. února 1953 Karlovy Vary) je český písničkář, básník, textař, překladatel, spisovatel a autor četných rozhlasových a televizních pořadů.\nV letech 1973–1985 tvořil a vystupoval ve dvojici s Janem Burianem.\n\nOd roku 1964 žije v Praze. Po maturitě roku 1971 a roce studia žurnalistiky přešel na obor knihovnictví a vědecké informace na Filozofické fakultě Univerzity Karlovy, který absolvoval v roce 1976; v letech 1983–1987 vystudoval scenáristiku a dramaturgii na FAMU. Jeho diplomová práce měla název Společenské funkce vědecko-fantastické literatury.\nPo roční vojenské službě pracoval v letech 1977–1983 v Pražské informační službě jako tlumočník z francouzštiny, od té doby je ve svobodném povolání. Roku 1984 se oženil s publicistkou a spisovatelkou Terezou Brdečkovou, s níž má dvě dcery: Viktorii a Antonii. V letech 1973 až 1985 vystupoval po celé republice jako člen divadla malých forem Burian a Dědeček. Od roku 2001 externě vyučuje tvůrčí psaní na Literární akademii Josefa Škvoreckého.\n\nDne 25. dubna 2006 byl zvolen předsedou Českého centra Mezinárodního PEN klubu, druhé funkční mu začalo roku 2009.\n\nV 70. letech byl dorosteneckým mistrem ČSSR ve veslování na skifu.\n\nJedná se o člena Čestné rady ekologického sdružení Děti Země a od roku 2005 členem jeho komise pro udělování anticeny Ropák roku; podporuje též Hnutí DUHA.\n\nV parlamentních volbách 2002 byl figuroval na 2. místě středočeské kandidátky Balbínovy poetické strany; před volbami rezignoval a veřejně podpořil Stranu zelených, ale zmocněnec BPS ho nevyškrtl z kandidátky „s tím, že je to stejně jedno“; následně tam získal nejvyšší počet preferenčních hlasů.\n\nJako nestraník byl volebním lídrem Strany zelených v kraji Vysočina ve sněmovních volbách v červnu 2006 (SZ v tomto malém kraji získala 4,89 % hlasů a žádné křeslo z 10).\n\nV senátních volbách v říjnu 2006 Dědeček kandidoval za Stranu zelených ve volebním obvodu 23 – Praha 8. Mezi dvanácti kandidáty (spolu s obvodem 26 – Praha 2 a 3 nejvyšší počet ve volbách) byl pátý se ziskem 3 496 hlasů (9,49 %). Před druhým kolem spolu s kandidátem SNK ED, jehož těsně předstihl, podpořil kandidátku ODS proti nezávislému Michaelu Hvížďalovi: „Přestože zelení ve 2. kole senátních voleb většinou podporují nezávislé kandidáty proti velkým stranám, rozhodl jsem se v obvodu Praha 8 kráčet opačnou cestou a podpořit RNDr. Palečkovou, protože slušnost byla vždy i mou devizou.“\n\nKdyž se koncem roku 2006 sestavovala druhá vláda Mirka Topolánka, Dědeček se měl stát ministrem kultury za SZ; na poslední chvíli si však resort vyžádala KDU-ČSL výměnou za školství, které tak narychlo obsadila Dana Kuchtová.\n\n\n\nV roce 1984 mu vyšla v SF antologii \"Stalo se zítra\" minipovídka \"Některé problémy v přípravě mimozemských bytostí\".\n\n\n"}
{"id": "77895", "url": "https://cs.wikipedia.org/wiki?curid=77895", "title": "Koro (moře)", "text": "Koro (moře)\n\nKoro, Korské moře ( ) je moře v Tichém oceánu. Leží mezi Viti Levu na západě a ostrovy Lau na východě. Je obklopené ostrovy fidžijského souostroví.\n\nJe pojmenováno podle ostrova Koro.\n"}
{"id": "77896", "url": "https://cs.wikipedia.org/wiki?curid=77896", "title": "Koro", "text": "Koro\n\nKoro je Fidžijský ostrov, jež tvoří součást souostroví Lomaiviti. Je to vulkanický ostrov. S rozlohou 108,9 kilometrů čtverečních je to šestý největší ostrov Fidži. Při sčítání v roce 1960 měl 2 500 obyvatel.\n\nNa východním pobřeží ostrova je letiště. Na severozápadním cípu je letovisko Dere Bay. Hlavním průmyslem je lesní hospodářství a těžba dřeva.\n"}
{"id": "77897", "url": "https://cs.wikipedia.org/wiki?curid=77897", "title": "Louisiana", "text": "Louisiana\n\nLouisiana (anglická výslovnost nebo , oficiálně ) je stát nacházející se na jihu Spojených států amerických, v oblasti západních jižních států v jižním regionu USA. Louisiana hraničí na východě s Mississippi, na severu s Arkansasem a na západě s Texasem. Jižní ohraničení státu tvoří Mexický záliv.\n\nSe svou rozlohou 135 382 km² je Louisiana 31. největším státem USA, v počtu obyvatel (4,7 milionů) je 25. nejlidnatějším státem a s hodnotou hustoty zalidnění 41 obyvatel na km² je na 24. místě. Hlavním městem je Baton Rouge s 230 tisíci obyvateli. Největšími městy jsou New Orleans s 390 tisíci obyvateli, dále Shreveport (200 tisíc obyv.), Lafayette (130 tisíc obyv.) a Lake Charles (80 tisíc obyv.). Louisianě patří 639 km pobřeží Mexického zálivu. Nejvyšším bodem státu je vrchol Driskill Mountain s nadmořskou výškou 163 m na severu státu. Největšími toky jsou řeky Mississippi, která tvoří část hranice se státem Mississippi, a Pearl, které se obě vlévají do Mexického zálivu, a Red.\n\nDo oblasti dnešní Louisiany se první španělští průzkumníci dostali v roce 1528, žádné trvalé evropské osídlení zde však zřízeno nebylo. Od roku 1682 zabrali velkou část Severní Ameriky na západ od Mississippi Francouzi. Území tzv. Nové Francie tvořila kolonie Louisiana, která byla pojmenována na počest krále Ludvíka XIV. a jejíž nárokovaná oblast sahala až do Kanady. Postupně zakládané evropské osady se však koncentrovaly kolem delty Mississippi. Celý region získali na základě výsledku sedmileté války v roce 1762 Španělé, kteří jej začlenili do místokrálovství Nové Španělsko. Do francouzského vlastnictví se kolonie Louisiana vrátila roku 1800 a o tři roky později ji celou odkoupily Spojené státy. V oblasti delty Mississippi bylo v roce 1804 zřízeno orleanské teritorium, které v roce 1812 převzalo název po celé kolonii. Louisiana se 30. dubna 1812 stala 18. státem USA. Za americké občanské války byla Louisiana v letech 1861–1865 součástí Konfederace, k Unii byla opět připojena roku 1868.\n\nPodle sčítání lidu z roku 2010 zde žilo 4 533 372 obyvatel.\n\nStát Louisiana je velice specifický původem svých obyvatel. Na počátku 18. století region kolonizovali Francouzi (zachoval se po nich i název největších měst New Orleans nebo Baton Rouge). Velkého hromadného osídlení se oblasti dostalo, když Britové v 18. století odsunovali francouzsky mluvící obyvatele z oblasti Akádie, dnešních kanadských provincií Nový Brunšvik, Ostrov prince Edwarda a Nové Skotsko na východě země. Tito francouzští Akáďané se usazovali v bažinaté deltě největší americké řeky Mississippi. Dodnes v mnoha okresech převažují francouzská příjmení, nebo se dokonce doma mluví francouzsky, nebo kreolským jazykem vycházejícím z francouzštiny, který se nazývá louisianská kreolština. Stát obývá také velké množství černochů, potomků afrických otroků na plantážích a původního britského obyvatelstva.\n\nNejvětší město je New Orleans, to je známo převážně jazzem, recepty na pokrmy vyrobené z čerstvých mořských produktů a oslavami masopustu (anglicky Mardi Gras).\n\nVelký zásah do života zdejších lidí znamenal katastrofální hurikán Katrina v roce 2005, který zpustošil pobřeží Alabamy, Mississippi a Louisiany a zaplavil město New Orleans, když se provalily ochranné hráze. Dnes se jih Louisiany opět probouzí k životu s mnoha investicemi plynoucími od federální vlády, jakož i soukromých firem a osob. Brad Pitt je jednou ze známých osobností, jehož nezisková organizace staví pro ty nejchudší obyvatele domy se solárními panely plné zvláštní architektury.\n\n\nObyvatelé hispánského nebo latinskoamerického původu, bez ohledu na rasu, tvořili 4,2 % populace.\n\nCajunové, potomci francouzských Akáďanů, si udrželi svou svéráznou kulturu.\n\n\nLouisiana od roku 1989 stojí v čele žebříčku amerických států v počtu vražd na hlavu. Nebezpečná jsou zvláště větší města jako New Orleans a Baton Rouge, resp. jejich sociálně vyloučené čtvrti.\n\nProto soudní systém není k rušitelům zákona nijak milosrdný – s počtem 853 uvězněných na 100 000 obyvatel se řadí Louisiana na první příčku nejen v USA, ale i ve světě. Důvodem pro vysoké tresty je ale podle některých i pronikání soukromého kapitálu do vězeňského průmyslu a budování soukromých věznic (tzv. vězeňsko-průmyslový komplex), který konkrétně v Louisianě má objem 182 milionů dolarů. V rámci Reaganovy války s drogami byly od poloviny 80. let celonárodně novelizovány tresty za držení a užívání drog, směrem k vyšším dobám odnětí svobody. Zhruba polovina odsouzených si tresty odpykává za porušení protidrogových zákonů.\n\nV roce 2013 bylo v Louisianě ve vazbě nebo vězení drženo 1,42 % dospělé populace. Tento podíl obyvatelstva je největší v USA a na světě (zhruba 13× větší než v Číně). Většina z těchto 50 100 jedinců je držena v soukromě vlastněných \"for-profit\" (ziskem motivovaných) věznicích, mezi jejichž vlastníky patří (typicky pro tento stát) šerifové odlehlých venkovských okrsků.\n\n\n"}
{"id": "77900", "url": "https://cs.wikipedia.org/wiki?curid=77900", "title": "Souostroví Lomaiviti", "text": "Souostroví Lomaiviti\n\nLomaiviti je fidžijské souostroví tvořené sedmi hlavními ostrovy. Pokrývají rozlohu 411 čtverečních kilometrů a obývá je 16.214 obyvatel (podle sčítání v roce 1996). Největším městem je Levuka s 3.745 obyvatel v roce 1996. Je fidžijským prvním moderním městem. V letech 1871 až 1877 bylo hlavním městem.\n\nPrvním zaznamenaným Evropanem, který spatřil Lomaviti byl v květnu 1789 kapitán William Blight, plavící se na záchranném člunu do Timoru, po vzpouře na lodi Bounty. Do oblasti se vrátil roku 1792 aby dokončil své objevy.\n\nOstrovy Koro, Batiki a Gau byly zadrženy námořními silami Spojených států amerických v roce 1867 jako jistina na dlouhodobý dluh vůči americkému konsulu John Brown Williamsovi od Seru Epenisa Cakobau, Vunivalu, hlavního náčelníka ostrovu Bau, který se prohlašoval za krále Fidži. Tento dluh byl jedním z faktorů vedoucích Cakobaua k postoupení Fidži Spojenému království v roce 1874, právě tři roky po dosažení jeho desetiletí trvajícího snu o spojení miriád fidžijských ostrovů a kmenů pod jeho vládu.\n\nLomaviti tvoří jednu ze čtrnácti fidžijských provincií. Administrativně tvoří část fidžijského východního obvodu a Kubuna konfederaci, tradiční hierarchickou skupinu náčelníků západního Fidži.\n\nZnámý původní obyvatel Lomaiviti je Simione Kaitani, ministr vlády premiéra Laisenia Qarase.\n"}
{"id": "77901", "url": "https://cs.wikipedia.org/wiki?curid=77901", "title": "Emil Viklický", "text": "Emil Viklický\n\nEmil Viklický (* 23. listopadu 1948, Olomouc) je český jazzový pianista a hudební skladatel. \n\nVystudoval matematiku na Přírodovědecké fakultě Univerzity Palackého v Olomouci. V 70. letech hrál v orchestru SHQ Karla Velebného a v Super Quartet. V letech 1977-1978 studoval jazz na Berklee College v USA. V současnosti vystupuje především s Emil Viklicky \"Grand Moravia\" Trio, Petr Dvorsky - bass, Cyril Zelenak, Tomas Hobzek - drums.\n\nJe autorem tří oper:\n\n \n"}
{"id": "77906", "url": "https://cs.wikipedia.org/wiki?curid=77906", "title": "Jižní oceán", "text": "Jižní oceán\n\nJižní oceán (respektive Jižní ledový oceán nebo Antarktický oceán) byl oficiálně definován Mezinárodní hydrografickou organizací jako oceán obklopující Antarktidu až v roce 2000, nicméně mezi námořníky má tento pojem dlouhou tradici.\n\nCelková rozloha oceánu byla ustanovena na 20 327 000 km², což ho řadí jako 4. největší oceán na Zemi (tedy 2. nejmenší). Průměrná hloubka tohoto oceánu je 4500 metrů. Severní hranice byla určena přibližně 60. rovnoběžkou a jižní hranicí Antarktidy. Jeho hranici tvoří větrné a oceánské proudění.\n\nJižní oceán je oceánograficky definován jako oceán spojený s antarktickým cirkumpolárním proudem, který obíhá kolem celé Antarktidy. Oceán zahrnuje Amundsenovo moře, Bellingshausenovo moře, Drakeův průliv, Rossovo moře, malou část moře Scotia, D'Urvillovo moře a Weddellovo moře. Celková plocha oceánu je 20 327 000 km² a délka pobřežní čáry je 17 968 km.\n\nJižní oceán se od ostatních odlišuje tím, že jej kromě Antarktidy neohraničuje zemská pevnina, ale Atlantský, Indický a Tichý oceán. To vyvolává otázku, proč by měl být vlastně Jižní oceán definován, když ho můžeme zahrnout do jiných tří oceánů. Jedním z důvodů jsou odlišné vlastnosti vodní masy. Antarktické cirkumpolární proudy přenáší vodu kolem celé Antarktidy, u ostatních oceánů je proudění značně odlišné. Vlivem jejich sevření mezi pevninami se zde cirkulární proudy objevují minimálně.\n\nNacházíme zde několik vodních procesů, které se utvářejí podél pobřeží Antarktidy a v ostatních oceánech na Jižní polokouli bychom je hledali marně. Jedním z nich je „Antarktická spodní voda“ (Antarctic Bottom Water) – velmi chladná a vysoce slaná voda pod oceánským ledem.\n\nJižní oceán je geologicky nejmladším oceánem. Byl utvořen, když Antarktida a Jižní Amerika se jako kontinenty rozdělily. Drakeův průliv vznikl zhruba před 30 miliony let. Oddělení kontinentů způsobilo vytvoření Antarktického cirkumpolární proudění.\n\nOceán je v mnoha směrech opakem Severního ledového oceánu, který leží na opačném pólu zeměkoule. V Jižním oceánu dominuje mrazivé počasí díky ledové Antarktidě, Severní ledový oceán je částečně ohříván teplým proudem Severního mysu. Oceánský led se nachází ve středu Severního ledového oceánu, na Antarktidě je na okraji kontinentu.\n\nZ 68 národů jich 28 odpovídalo za průzkum organizace IHO v roce 2000 a všechny kromě Argentiny potvrdily novou definici nového oceánu. Jméno Jižní oceán bylo vybráno 18 hlasy, porazilo tak alternativní název Antarktický oceán. Polovina hlasů byla pro severní hranici oceánu na 60. rovnoběžce.\n\nJiný zdroj jako např. Národní zeměpisná společnost (National Geographic Society) zůstala u Atlantského, Tichého a Indického oceánu, které sahají až k Antarktidě. Jižní oceán není celosvětově uznáván.\n\nV Austrálii byl Jižní oceán definován jakožto vodstvo mezi Antarktidou a jižním pobřeží Austrálie a Nového Zélandu. Mapa pobřeží Tasmánie a Jižní Austrálie označila tuto oblast za Jižní oceán.\n\nNázvoslovná komise ČÚZK jméno Jižní oceán standardizovala až v roce 2016, ačkoliv se projednávalo i v letech minulých.\n\n\nZ antarktického ledovce se průběžně uvolňují kry. Některé odlomené kusy ledovce pak mají i několik stovek metrů. I menší kusy ledu mohou být velkým problémem pro lodě. 50. až 70. stupeň jižní šířky je pro námořníky znám jako \"zuřící padesátky\" a \"ječící šedesátky\". Působí zde silný vítr a větrem vzduté vlny ženoucí se kolem celé zeměkoule, aniž by narazily na pevninskou překážku. I pro ledoborce, hlavně v období května až srpna, je tato oblast velmi nebezpečná. Rizikovost oblasti potvrzuje nejedna loď, která se zde potopila.\n\nV září 2012 bylo zveřejněno, že vzorky odebrané ze čtyř různých míst v Jižním ledovém oceánu potvrdily stopy plastu zhruba v množství 50 000 fragmentů na čtvereční kilometr, což je rozsah srovnatelný s celosvětovým průměrem. Vědci přitom předpokládali, že jejich množství v Jižním oceánu bude asi desetinásobně nižší než celosvětový průměr. Mikroskopické fragmenty plastu jsou důsledkem degradace igelitových tašek a sáčků či plastových lahví, které se v řádu let či desetiletí rozpadají vlivem ultrafialového záření a mořské vody. Vědci ale s překvapením našli také syntetická vlákna, převážně pocházející z oblečení ve zbytcích z praček, která tvořila podstatnou část fragmentů umělých hmot.\n\n"}
{"id": "77907", "url": "https://cs.wikipedia.org/wiki?curid=77907", "title": "Kaple", "text": "Kaple\n\nKaple nebo kaplička je obecné označení pro menší křesťanské modlitebny, zejména pokud nejsou samostatnými budovami, nýbrž součástí například kostelů, hradů, paláců, nemocnic nebo škol. Samostatná sakrální stavba se nazývá kaplí, je-li prostorově malá, pokud se v ní nekonají pravidelné bohoslužby nebo pokud slouží omezené skupině věřících (například klášterní, školní nebo soukromá kaple). Kaple tak označuje velmi odlišné modlitební prostory a budovy od otevřených výklenkových kaplí až po velkolepé palácové kaple a s velmi rozmanitým určením (soukromá kaple, křestní kaple, pohřební kaple, votivní kaple apod.)\n\nSlovo „kaple“ pochází z latinského ‘‘cappa, capella‘‘ (plášť, baldachýn, stříška) a v různých odvozeninách se rozšířilo do všech evropských jazyků. S významem sakrálního prostoru či modlitebny se poprvé vyskytuje v 7. století a vzniklo patrně, když se v pařížské královské modlitebně uchovával jako říšský klenot merovejské říše (domnělý) legendární plášť římského důstojníka a později biskupa a křesťanského misionáře, svatého Martina z Tours (†397), pozdějšího patrona Francie.\n\"Capella\" se postupně stala označením této modlitebny a dalších palácových kaplí evropských panovníků a odtud i pro další a další druhy kaplí. Kněz, který obstarával bohoslužby v kapli, se nazýval kaplan. Ve vrcholném středověku znamenala \"capella\" i hudební a pěvecký soubor kostela, odtud pochází i české „kapela“.\n\nSamostatně stojící kaple se svým vzhledem a funkcí podobá obvykle prostorově většímu kostelu, prostorové kritérium k rozlišení kostela od kaple však není jednoznačné a existují i relativně velké kaple a naopak malé kostely. Rozdíl může spočívat i v tom, že kostely patří církvi, konají se v nich pravidelné bohoslužby a jsou veřejně přístupné.\nV některých případech vyplývá status kaple i z toho, že kapli nevlastní či historicky ji nespravovala církev, ale byla součástí světských staveb, například hradu, zámku a podobně, a tedy v majetku různých osob. První zmínka o soukromé palácové kapli se týká Konstantinova paláce v Konstantinopoli. Církevní sněmy v raném středověku možnosti soukromých kaplí omezovaly i zakazovaly, patrně bez velkého účinku. V Anglii se jako \"chapel\" označovaly modlitebny nonkonformních náboženských společenství, kdežto výraz \"church\" znamená současně i církev, rozumí se většinovou. V římskokatolické církvi se kostel od kaple může odlišovat také tím, že se v něm trvale uchovává eucharistie.\n\nKaple souvisely s lidovou zbožností často víc než kostely, vznikaly často spontánně, ve volné krajině a z darů věřících, a proto je jich zejména v katolických krajích tak mnoho typů a druhů. Lze je třídit podle velikosti, podle stáří a stavebního slohu, podle funkce atd., jedním ze základních je roztřídění podle typu:\n\nNěkteré drobné sakrální stavby jsou na pomezí mezi výklenkovou a síňovou kaplí. Prostor výklenku může být oddělen vrátky, dvířky či otevíratelnou mříží, nicméně se do něho vstupuje.jen pro údržbu nebo výzdobu. V době osvícenství nařídil Ohňový patent, aby v každém venkovském sídle typu vesnice byla z protipožárních důvodů zvonice. V Čechách tak vzniklo mnoho drobných staveb se sdruženou funkcí kaple, zvonice, případně i hasičské zbrojnice.\n\n\n"}
{"id": "77908", "url": "https://cs.wikipedia.org/wiki?curid=77908", "title": "LOL", "text": "LOL\n\nLOL může být:\n\n"}
{"id": "77919", "url": "https://cs.wikipedia.org/wiki?curid=77919", "title": "Rotunda svatého Martina (Vyšehrad)", "text": "Rotunda svatého Martina (Vyšehrad)\n\nRotunda svatého Martina je nejstarší zachovaná stavba nacházející se v oblasti Vyšehradu a současně i nejstarší zachovaná rotunda na území hlavního města Prahy.\n\nRotunda je menší stavba kruhového půdorysu, ke které je na východě připojena apsida přibližně půlkruhového tvaru. Vnitřní průměr rotundy je 650 cm a síla zdiva 95 cm. Apsida vystupuje ze stavby o 220 cm.\n\nByla postavena za krále Vratislava II. (panoval v letech 1061 až 1092), tedy v poslední třetině 11. století. Založení svatyně se připisuje vyšehradskému děkanovi Martinovi. Zřejmě sloužila jako farní kostel vyšehradského předhradí. První písemná zmínka o rotundě je však až z roku 1396.\n\nPo vítězství husitů nad císařem Zikmundem v roce 1420 byly všechny církevní stavby na Vyšehradě zbourány. Uchoval se jen kapitulní chrám sv. Petra a Pavla a tato rotunda.\n\nV roce 1650 začal Ferdinand III. stavět vyšehradskou citadelu. Všechno obyvatelstvo bylo vystěhováno a rotunda sloužila jako prachárna, později jako skladiště. Určitá období historie sloužila i jako obytný prostor.\n\nOsudu zbourání těsně unikla ještě jednou a to v roce 1841, kdy měla ustoupit stavbě silnice z Nového Města na Pankrác. Velkou zásluhu o její uchování má hrabě Karel Chotek. Musela však být částečně přestavěna, když byl původní vchod od dnešní silnice zazděn a nový probourán a upraven na jiném místě do dnešní podoby, aby nezasahoval do silnice, která byla zahloubena hluboko pod původní ráz terénu.\n\nV roce 1845 rotundu zakoupila vyšehradská kapitula a nechala ji v letech 1878–80 obnovit podle návrhu architekta Antonína Bauma. Na jižní straně byl vytvořen novorománský portál podle motivů převzatých z Vyšehradského kodexu. Z téže inspirace vycházeli i Antonín König a Jan Heřman v nástěnné malbě Krista uvnitř rotundy. Novorománský oltář je ze sliveneckého mramoru a oltářní obraz vytvořil František Sequens.\n\n"}
{"id": "77932", "url": "https://cs.wikipedia.org/wiki?curid=77932", "title": "Rotunda", "text": "Rotunda\n\nRotunda (z lat. \"rotundus\", „kruhový“) je typ středové stavby na kruhovém půdorysu typický pro předrománský a románský sloh, tedy období raného středověku. V širším významu výraz označuje i jiné stavby na centrálním půdorysu, zejména stavby označované též jako rondel.\n\nRotundy mají loď o kruhovém půdorysu doplněnou na východní straně o apsidu, což je půlkruhový nebo podkovovitý výklenek, v němž je umístěna oltářní mensa. Apsida je zaklenuta konchou, klenbou tvaru čtvrtiny koule. Rotundy mohou mít i více apsid, například dle současného poznání byla jednoapsidová rotunda svatého Víta na Pražském hradě dodatečně rozšířena o jižní a severní apsidu kvůli pohřbení ostatků sv. Václava a Vojtěcha. Příklady dvouapsidových rotund se nacházejí v Holubicích, kde byla jižní apsida také přistavena dodatečně, nebo v Mikulčicích, kde byly nalezeny zbytky velkomoravského tzv. VI. mikulčického kostela.\n\nRotunda bývá zaklenuta kupolí. Vnitřní prostor zpravidla osvětlují malá, polokruhově ukončená románská okénka a také válcový nástavec procházející střechou a opatřený (zpravidla) podvojnými románskými okénky, tzv. lucerna. Rotunda bývá opatřena románským vstupním portálem s archivoltami (profilovanými ústupky). Může k ní být též připojena věž – často zvonice (Říp, Přední Kopanina).\n\nVýzkumem těchto staveb v českém prostředí se intenzivně zabývali historici umění Josef Cibulka, Vojtěch Birnbaum, Václav Richter, Anežka Merhautová a archeolog Karel Guth. Ve starší literatuře se vyskytuje dnes již překonaná představa J. Cibulky o monumentální čtyřapsidové (tetrakonchální) rotundě sv. Víta z doby sv. Václava, která měla být vzorem pro další české rotundy.\n\nNárodní kulturní památkou (NKP) je rotunda sv. Kateřiny ve Znojmě s unikátní malířskou výzdobou. K dalším významným rotundám, které jsou součástí NKP, patří rotunda svatého Petra a Pavla na Budči, nejstarší dochovaná stavba v Česku, rotunda sv. Petra a Pavla ve Starém Plzenci, sv. Jiří na Řípu nebo sv. Martina na Vyšehradě.\n\nHistorická metrologie ukazuje na geometrické a stavitelské podobnosti rotund.\n\n\n"}
{"id": "77933", "url": "https://cs.wikipedia.org/wiki?curid=77933", "title": "Palác republiky", "text": "Palác republiky\n\nPalác republiky ( Palast der Republik) byla stavba v Berlíně. Hlavním účelem budovy bylo sídlo parlamentu Německé demokratické republiky, ale vešly se sem i kulturní instituce jako filharmonie, divadlo (Theater im Palast – zkratka TiP), pošta, kluby, galerie a restaurace. Velký sál sloužil jako koncertní síň a sjezdový sál pro sjezdy Jednotné socialistické strany Německa (SED). Natáčela se zde také některá vydání velkého revuálního programu televize NDR \"Ein Kessel Buntes. \"\n\nNacházel se v Berlíně, na břehu řeky Spréva, mezi Schlossplatz a Lustgarten (mezi roky 1951–1994 se toto místo nazývalo Marx-Engles Platz, Marxovo-Engelsovo náměstí).\n\nPalác byl postaven roku 1970 v typickém východoněmeckém stylu, s okny v barvě bronzu. Největším prostorem uvnitř byl víceúčelový přestavitelný sál pro 3 000 – 12 000 diváků. V roce 1976 se do budovy nastěhovala Lidová sněmovna NDR (Volkskammer). Palác byl postaven na místě Berliner Stadtschloss (Berlínského městského zámku), který byl poškozen během 2. světové války a v roce 1950 zbořen východoněmeckou vládou jako symbol pruského imperialismu.\n\nBudova byla někdy nazývána jako \"Ballast der Republik\" („Přítěž republiky“), \"Erichs Lampenladen\" („Erichův obchod s lampami“, název připomínající východoněmeckého politika Ericha Honeckera a 1001 lamp ve foyer) nebo \"Palazzo Prozzo\".\n\nPo spojení Východního a Západního Německa v roce 1990 ze zjistilo, že Palác je zamořen azbestem a tudíž pobyt v něm je značně nebezpečný. V roce 2003 byl palác kompletně vystěhován a připraven k demolici. V listopadu 2003 spolkový sněm rozhodl o zboření a také rozhodl o znovupostavení původního barokního zámku. Demolice začala 6. února 2006 a její trvání se plánuje na 15 měsíců. Musí probíhat pomalu a opatrně, aby nepoškodila historické okolí, jako třeba Berliner Dom (Berlínský dóm). Cena demolice se odhaduje na 12 000 000 euro. Peníze na znovupostavení kurfiřtského paláce (oficiální odhady hovoří o částce 400 000 000 euro, ale může být mnohem vyšší) ještě nebyly sehnány.\n\n"}
{"id": "77941", "url": "https://cs.wikipedia.org/wiki?curid=77941", "title": "Parafráze", "text": "Parafráze\n\nParafráze je výstižné a jasné vyjádření nějakého stavu nebo převyprávění textu vlastními slovy.\n\nParafrázi můžeme uvést slovy \"„to znamená, že“\" například: \"Oba jsou jako dvojčata, to znamená, že jsou si podobní jako vejce vejci.\"\n\nParafráze může být také citát, který převyprávíme a interpretujeme vlastními slovy.\n\nGrafické prostředky pro zápis:\n\nParafráze má i svou výtvarnou podobu, a to jako vědomé napodobení cizího uměleckého díla nebo stylu. Na rozdíl od kopie nebo falza, zde není autorovou snahou vydávat své dílo za cizí, pouze cíleně operuje s prvky, které použil již někdo před ním. Tato jeho snaha bývá nejčastěji motivována nalezením dalšího výkladu (významu) notoricky známé ikony nebo formy (stylu). S parafrázemi se nejčastěji setkáváme u tzv. postmoderních děl.\n\n"}
{"id": "77942", "url": "https://cs.wikipedia.org/wiki?curid=77942", "title": "Otto Eisler", "text": "Otto Eisler\n\nOtto Eisler (1. června 1893, Bystřice nad Pernštejnem – 27. července 1968, Brno) byl český židovský architekt, který patřil k brněnské meziválečné avantgardě.\n\nJeden z pozapomenutých brněnských architektů. Vystudoval Německou vysokou školu technickou v Brně a poté pracoval pro stavební firmu svého bratra. Projektoval převážně činžovní a rodinné domy. Po válce, během které byl internován v koncentračním táboře Osvětim, se vrátil do Brna. Jeho poslední prací byly pavilony pro brněnskou zoologickou zahradu.\n\nNarodil se v Bystřici nad Pernštejnem, kde jeho rodiče vlastnili menší hospodářství. Otec, Theodor Eisler, ale v roce 1896 zemřel a matka Arnoštka se i s pěti syny odstěhovala do Brna. Tady Otto Eisler navštěvoval českou obecnou školu (1899–1904), I. c. k. Českou státní reálku na Antonínské ulici (1904–1912), a poté studoval architekturu na Německé vysoké škole technické. V době první světové války studia na čtyři roky přerušil (patrně kvůli vojenské službě). Školu dokončil v roce 1922. Po krátkém pobytu mimo Brno (pravděpodobně ve Výmaru a Vídni) se vrátil domů a otevřel si projekční kancelář.\n\nPo okupaci ČR v roce 1939 byl zatčen a šest týdnů vězněn gestapem na Špilberku. Po propuštění uprchl do Norska. Když bylo Norsko okupováno, pokusil se přejít hranici do Švédska, ale byl postřelen a uvězněn. Z Osla byl odvlečen do tábora Konsvinger, a později přes tábory v Grini, Vratislav a Osvětimi do koncentračního tábora Buchenwald, kde se 11. dubna 1945 dočkal příchodu americké armády.\n\nPo návratu do Brna se v roce 1946 oženil se svojí sestřenicí Gertrudou Kenderovou. Až do roku 1950 pracoval samostatně, poté se stal externím zaměstnancem Botanické zahrady Masarykovy univerzity (později Univerzity J. E. Purkyně) v Brně. V letech 1950–1953 byl předsedou \"Družstva pro zřízení zoologické zahrady v Brně\". \n\nOtto Eisler zemřel 27. července 1968 v Brně.\n\nStylově se dá Otto Eisler zařadit do skupiny brněnských židovských architektů, kteří rozvíjeli formu středoevropského puristického funkcionalismu s vídeňskými kořeny. Spolu s Eislerem mezi ně patřili např. Sikmund Kerekes, Heinrich Blum či Ernst Wiesner. Pro Eislera je navíc typická racionalita a praktičnost jeho návrhů. Tento přístup pramenil z toho, že hlavním zájmem Otto Eislera byla idea moderního obytného domu pro střední třídu, kde se oceňovala především jasná konstrukce, solidní technologické zpracování a nízké ekonomické náklady. Dalším charakteristickým znakem jeho tvorby se stalo používání typizovaných prvků (např. oken), což pramenilo z architektovy přirozené vazby na rodinné podniky bratří Eislerů.\n\nVětší část tvorby Otto Eislera byla determinována jeho spoluprací s podniky jeho bratří, které se ujaly realizací prakticky všech jeho staveb. Už v roce 1919 založil nejstarší z bratří Eislerů Artur v Brně svůj stavební podnik, který se brzy stal jedním z největších (v době největšího rozmachu zaměstnával přes tisíc pracovníků) v Brně. Arturův podnik zařizoval stavbu některých klíčových staveb brněnského funkcionalismu jako jsou palác Morava od Ernsta Wiesnera, hotel Avion Bohuslava Fuchse či vrcholnou stavbu tohoto období, vilu Tugendhat Miese van de Rohe. V roce 1922 zahájily činnost Dřevařské stavební podniky dalšího z bratrů – Huga. Oba podniky spolu logicky úzce spolupracovaly a stejně samozřejmě využívaly pro návrhy svých staveb Otto Eislera, který dokonce v roce 1930 vstoupil do stavebního podniku kapitálově. Během druhé světové války zemřeli jak Artur, tak Hugo Eisler. Po osvobození převzal správu Arturova stavebního podniku Mořic Eisler a do čela Dřevařských stavebních podniků se postavil Otto Eisler. Oba podniky byly po roce 1948 znárodněny.\n\n\n"}
{"id": "77945", "url": "https://cs.wikipedia.org/wiki?curid=77945", "title": "Tru64", "text": "Tru64\n\nTru64 UNIX (dříve Digital UNIX) je název 64bitového komerčního unixového operačního systému firmy Hewlett-Packard, který mnohokrát změnil vlastníka. Před HP jej vlastnila firma Compaq, předtím Digital. Systém je navržen pro platformu DEC Alpha AXP, vzešel ze systému OSF/1 AXP. Předchozím unixovým systémem, který firma Digital prodávala, byl Ultrix, který byl založen na BSD Unixu.\n\nOd ostatních komerčních implementací unixového systému se liší použitím mikrojádra Mach, které bylo vyvinuto na Carnegie Mellon University. Dalšími implementacemi nad stejným jádrem je NeXTSTEP, MkLinux a Mac OS X.\n\nTru64 je zaváděn speciálním firmware SRM ( ), které je součástí počítačů s procesory DEC Alpha.\n\nV roce 1988, během takzvaných unixových válek, se firma DEC připojila k firmám IBM, Hewlett-Packard a dalším, které chtěly v rámci Open Software Foundation (OSF) vyvinout vlastní verzi unixového systému. Cíl byl konkurovat System V Release 4 od AT&T a Sun Microsystems. Fakt, že OSF/1 byl jeden z prvních operačních systémů k použití Mach jádra je citováno jako podpora tohoto tvrzení. Digitalizace také silně podporovala OSF/1 pro real-time aplikace, s tradičními unixovými implementacemi v té době poskytoval chudý real-time jako nejlepší podporu, real-time a multi-threading podpora byla těžce závislá na jádru Mach. To také včlenilo velkou část BSD jádra (umístěný na 4.3-Reno release), který poskytoval Unix kompatibilitu. OSF/1 byl považován za třetí hlavní odvětví Unix rodokmenu, po System V a BSD.\n\n\ntlak uživatelů na vývoj\n\n"}
{"id": "77946", "url": "https://cs.wikipedia.org/wiki?curid=77946", "title": "Acetaldehyd", "text": "Acetaldehyd\n\nAcetaldehyd, nazývaný též ethanal či aldehyd kyseliny octové, je bezbarvá těkavá hořlavá kapalina štiplavého zápachu.\n\nAcetaldehyd se v přírodě vyskytuje ve zralém ovoci, kávě apod. Je produkován rostlinami jako součást jejich metabolismu.\nV lidském organismu vzniká při metabolizování ethanolu alkoholdehydrogenázou.\n\nAcetaldehyd se připravuje oxidací ethanolu kyslíkem nebo oxidem měďnatým:\n\nMůže se také připravovat hydratací acetylenu (ethynu):\n\nMeziproduktem je vinylalkohol, na jehož molekule dochází k přesmyku na acetaldehyd. Touto reakcí se vyrábí acetaldehyd průmyslově.\n\nLze jej připravit také oxidací ethanolu manganistanem draselným v kyselém prostředí.\n\nAcetaldehyd má ve své molekule obsaženou dvojnou vazbu, proto u tohoto aldehydu mohou probíhat adiční reakce, při kterých dochází k rozpadu této násobné vazby. Příkladem je reakce acetaldehydu s ethanolem:\n\nV prvním případě vzniká ethylacetal ethanalu, ve druhém diethylacetal ethanalu.\n\nAcetaldehyd také reaguje s amoniakem za vzniku sloučeniny, která ve své molekule obsahuje aminovou a hydroxylovou skupinu; její redukcí pak vzniká primární alkohol.\n\nPůsobením kyseliny sírové na acetaldehyd vzniká kapalný cyklický trimer nazývaný paraldehyd. Působením plynného chlorovodíku na roztok acetaldehydu vzniká cyklický tetramer metaldehyd, jehož vzorec je (CHCHO).\n\nAcetaldehyd je důležitým meziproduktem, používá se při výrobě hydroxidu sodného (NaOH) a kyseliny octové, která vzniká jeho oxidací. Polymer paraldehyd se používá jako uspávací prostředek, metaldehyd se používá jako moluskocid.\n\n\n"}
{"id": "77947", "url": "https://cs.wikipedia.org/wiki?curid=77947", "title": "Josef Chochol", "text": "Josef Chochol\n\nJosef Chochol (13. listopadu 1880 Písek – 6. července 1956 Praha) byl český architekt, urbanista, návrhář nábytku a teoretik architektury.\n\nStudoval architekturu na ČVUT v Praze a na akademii ve Vídni (u Otto Wagnera). Byl významným představitelem kubismu a konstruktivismu.\n\nV letech 1913–1945 byl členem Spolku výtvarných umělců Mánes („vyloučen pro národní nespolehlivost“).\n\n\n\n"}
{"id": "77950", "url": "https://cs.wikipedia.org/wiki?curid=77950", "title": "Hewlett-Packard", "text": "Hewlett-Packard\n\nHewlett-Packard, zkráceně HP (), je nadnárodní společnost zabývající se informačními technologiemi, sídlící v Palo Alto v Kalifornii. Hewlett - Packard je jednou z největších společností ve svém oboru na světě působící téměř ve všech zemích. Specializuje na rozvoj a výrobu výpočetního, paměťového a síťového hardwaru, softwaru a dalších služeb. Známá je především svými tiskárnami, osobními počítači, scannery, kapesními počítači a servery.\n\nHP se zaměřuje na domácnosti a domácí kanceláře, malé a střední firmy, veřejnou správu a vzdělávání, grafiku a umění.\nZa rok 2006 měla HP tržby 91,7 miliard USD, čímž se stala firmou s největšími příjmy v oblasti informačních technologií. V roce 2007 dosáhla příjmů až 104 miliard USD, což byla první IT společnost s příjmy přes 100 miliard USD.\n\nHP je také největším prodejcem osobních počítačů na světě, kde překonal i společnost Dell, což vyplynulo z průzkumu firmy Gartner a IDC z roku 2008. HP je na 5. místě mezi softwarovými společnostmi světa.\n\nRoku 1934 na Stanfordově univerzitě dostudovali Bill Hewlett a David Packard. Ti založili v garáži nedaleko Palo Alto během Světové krize společnost Hewlett-Packard.\n\nFormálně vznikla společnost 1. ledna 1939 díky investici 538 USD. Hewlett a Packard si tehdy „hodili korunou“, aby se dohodli, zdali se firma bude jmenovat Hewlett-Packard nebo Packard-Hewlett. David Packard zvítězil, avšak přesto jejich manufakturu s elektronikou nazval „Hewlett-Packard Company“.\n\nAkciovou společností se HP stala 8. srpna 1947, od 6. listopadu 1957 jsou její akcie veřejně obchodovatelné.\n\nPrvním finančně úspěšným produktem byl přesný audiooscilátor, Model 200A. Inovací bylo použití malé žárovky jako teplotně závislého rezistoru. To umožnilo prodávat Model 200A za 54.4 USD, přičemž konkurence nabízela méně stabilní produkty za více než 200 USD.\n\nMezi prvními zákazníky nové firmy bylo i animační studio Walt Disney, které zakoupilo 8 oscilátorů po 71,5 USD pro prostorový zvuk k filmu Fantasia.\n\nSpolečnost nebyla zprvu nijak zaměřena a zabývala se výrobou široké palety elektronických produktů pro průmysl i zemědělství. Nakonec zvolila zaměření na vysoce kvalitní elektronické testovací a měřící vybavení.\n\nOd 40. až do 90. let se společnost zaměřovala především na výrobu přesných signálních generátorů, voltmetrů, osciloskopů, kalkulaček a dalších testovacích přístrojů.\n\nPodle tradice prvního produktu Model 200A byly nadále součástky v testovacích zařízeních označovány třemi až pěti číslicemi, za kterými následovalo písmeno A. Vylepšené verze pak dostávaly písmena B až E. Jak společnost stále rostla, začala používat označení produktů s písmeny abecedy pro příslušenství, materiál, software a komponenty v pořadí, aby předešla vyčerpání číslic pro hlavní produkty.\n\nV roce 1957 začal HP vyvážet své výrobky do Německa a později byla založena centrála v Ženevě.\n\nHP se v roce 1960 stal partnerem japonských společnostmi Sony a Yokogawa Electric, aby vypracovala několik vysoce-kvalitních výrobků. Produkty však nesklidily úspěch, díky vysokým nákladům na budování HP v Japonsku. HP a Yokogawa vytvořily v roce 1963 společnou firmu (Yokogawa-Hewlett-Packard), čímž se rozšířil trh HP produktů v Japonsku. V roce 1999 HP koupil podíl v Yokogawa Electric.\n\nZ HP pochází malá firma, Dynec, jež se specializuje na digitální zařízení. Název byl navržen tak, aby převrácené logo \"hp\" představovalo logo Dynecu, tedy \"dy\". Nakonec se Dynec změnil na Dymec, a pak byl znovu přeložen pod HP. HP experimentoval s použitím minipočítačů Digital Equipment Corporation a jeho nástroji. Ale poté, se rozhodlo, že by bylo jednodušší koupit jiný malý tým než byl DEC, a HP vstoupila v roce 1966 na trh s minipočítačí HP 2100 / HP 1000. Tyto počítače měly jednoduché ALU s registry uspořádanými podobně jako Intel x86, jejichž architektura se používá dodnes. Tato série byla vyráběna 20 let, a to i přes několik pokusů nahradit ji. Byla předchůdcem HP 9800 a HP 250 série domácích i firemních počítačů.\n\nHP byl označen v časopisu Wired jako první na světě, kdo začal hromadně vyrábět osobní počítač, jenž nesl název Hewlett-Packard 9100A a na trh byl uveden v roce 1968. HP ho pojmenovala jako stolní kalkulátor, protože podle Billa Hewletta se nepodobali počítačům firmy IBM, na které jsou lidé zvyklí.\nByl to v této době inženýrský triumf, neboť logické obvody byly vyrobeny bez jakéhokoliv integrovaného obvodu, montáže procesorů byly zcela provedeny z diskrétních součástek.\nS CRT displejem, magnetickou pamětí a tiskárnou, se cena pohybovala kolem 5000USD. Klávesnice byla křížencem vědeckého kalkulátoru a přídavným zařízením. Nebyla zde abecední klávesnice.\n\nSpolečnost získala celosvětový respekt k řadě produktů.\n\nV roce 1972 představil světově první kapesní vědecký elektronický kalkulátor (HP-35), v roce 1974 první kapesní počítač (HP-65), v roce 1979 se rozšířil na alfanumerický, programovatelný (HP-41C) a první symbolický a grafický kalkulátor (HP-28c).\n\nStejně jako jejich vědecké a obchodní kalkulačky, jejich osciloskopy, logické analyzátory, a jiné měřicí přístroje mají pověst odolnosti a využitelnost (tyto produkty jsou nyní součástí vedlejších produktové řady Agilent).\n\n98x5, řada technických stolních počítačů začala v roce 1975 s 9815, a levnější série 80, opět technických počítačů, začala v roce 1979 s 85.\nTyto stroje používaly programovací jazyk BASIC, který byl k dispozici ihned po jejich zapnutí a používal proprietární magnetické pásky pro uchovávání informací. HP počítače se později velmi podobaly svými schopnostmi počítačům IBM, i když omezeně dostupné technologie zvyšovaly jejich ceny.\n\nV roce 1984 HP zavedlo i inkoustové a laserové tiskárny. Spolu s řadou skenerů, byly z tiskáren později vyvinuty úspěšné multifunkční zařízení, nejvýznamnější jsou byly samostatné jednotky tiskárna / skener / kopírka / fax. Tiskové mechanismy HP LaserJet, nesmírně populární řady laserových tiskáren, téměř zcela závisí komponentách Canon(tiskové motory), které zase využívají technologií vyvinutých společností Xerox. HP vyvíjel hardware, firmware a software, který převáděl data do teček, což je mechanismus pro tisk.\n\nV roce 1987, byla garáž v Palo Alto, kde Hewlett a Packard začali své podnikání, označena jako státní památka Kalifornie .\n\nV roku 1990 HP rozšířila svou produktovou řadu o počítače, které byly původně zaměřeny na vysoké školy, výzkumy a firmy.\n\nHP také rostlo díky akvizicím, kdy v roce 1989 koupilo Apollo Computer a v roce 1995 Convex Computer.\nPozději HP otevřel eshop hpshopping.com jako samostatnou dceřinou společnost prodávající on-line přímo spotřebitelům, v roce 2005 byl obchod přejmenován na \"HP Home & Home Office Store\".\n\nV roce 1999 všechny podniky, které nebyly spojené s počítači, ukládáním a zpracováním obrazu byly převedeny pod firmu Agilent.\nTato odnož vytvořila 8 miliardovou USD společnost s asi 30.000 zaměstnanci, ve výrobě vědeckých přístrojů, polovodičů, optických sítí a elektronických zkušebních zařízení pro telekomunikaci a výzkum,vývoj a výrobu bezdrátových technologií.\n\nV červenci 1999 HP jmenovalo do funkce výkonné ředitelky podnikatelku Carly Fiorinovou, první ženu v indexu Dow Jones Industrial Average.\nFiorinová působila jako generální ředitelka technického centra na přelomu 2. tisíciletí.\nBěhem jejího funkčního období HP na trhu ztratila polovinu své hodnoty oproti srovnatelným společnostem a vznikly velké ztráty pracovních míst. Představenstvo HP Fiorinovou požádalo, aby rezignovala, což se stalo v roce 2005.\n\nV roce 2002 společnost HP sfúzovala se společností Compaq. Ta roku 1997 skoupila společnost Tandem Computers, založenou bývalými zaměstnanci HP, a roku 1998 skoupila firmu Digital Equipment Corporation. Díky této fúzi se značka HP (kterou se sloučená společnost rozhodla používat jako jedinou) stala majoritním hráčem na trhu s Notebooky, stolními PC a servery pro mnoho různých trhů. Mezi nejúspěšnější notebooky firmy HP patří HP Omnibook a HP Pavilion. Po sloučení se společností Compaq začala HP používat nové značení výrobků, tzv. HPQ, jež byla kombinací původních značek HWP a CPQ. Roku 2006 HP zřídila své podpůrné podniky v zemích s levnou pracovní silou: španělský podnik se přestěhoval na Slovensko, Německý do Bulharska, atd. V srpnu 2011 tehdejší CEO HP Leo Apotheker ohlásil, že zvažuje oddělení či prodej divize PSG vyrábějící PC. Za to ovšem sklidil tvrdou kritiku od analytiků i od zákazníků a následně na svůj post rezignoval. Nová CEO Meg Whitmanová pak na konci října uvedla, že HP revidovala původní rozhodnutí a divizi vyrábějící PC si i nadále ponechá.\n\nHP vyvinul úspěšné řady tiskáren, skenerů, digitálních fotoaparátů, kalkulátorů, PDA, serverů, pracovních stanic, a malých domácích počítačů. Po spojení se společností Compaq se ale tyto produktové řady z velké části zanikly. HP také začala nabízet široké spektrum služeb pro návrh, realizaci a podporu IT infrastruktury.\n\nV souladu s HP 2005 U.S.SEC 10-K registrací je IPG od HP vedoucím poskytovatelem zobrazovacích a tiskařských systémů na světě. A to díky tiskárenskému hardwaru, doplňkům a skenovacím zařízením, jež jsou nabízeny všem segmentům spotřebitelů. Jak individuálním spotřebitelům, tak i malým až velkým obchodním společnostem. Tato divize je momentálně vedena Vyomeshem Joshim.\n\n\nPSG od HP je jedním z vůdčích prodejců osobních počítačů na světě.\n\n\nHP Laboratoře jsou výzkumnou pravou rukou HP. Založeny byly roku 1966 a fungují jako dodavatel průlomových technologií a vytváří obchodní příležitosti, které jdou mimo hlavní strategii HP.\n\nSpolečnost HP plně podporuje FOSS a Linux. Hewlett-Packard také navázal na spolupráci Compaqu s Microsoftem a využívá technologie od největšího prodejce HW a SW.\n\nAž do listopadu 2005 společnost HP nabízela i přeoznačený Apple iPod.\n\nV roce 1998 požadoval úřad na ochranu životního prostředí USA po HP sankci 2,5milionu USD za porušení zákona. Úřad tvrdil, že společnost nepodala před - výrobní oznámení před tím, než začala vyrábět a vyvážet chemické látky. Bez tohoto oznámení, nemůže úřad provést analýzu rizika chemických látek.\n\nHP bylo v roce 2002 zařazeno na Scorecard.org, v top 10-20 pro celkové úniky v oblasti životního prostředí a v top 30-40 pro úniky toxických látek do ovzduší.\n\nV červenci 2007 společnost oznámila, že splnila svůj cíl, který si stanovila v roce 2004, recyklovat 1 miliardu lb elektroniky, tonerů a inkoustových kazet. Do konce roku 2010 má dle svých cílů recyklovat 2 miliardy lb hardwaru.\n\nSpolečnost HP je velkým světovým sponzorem. Jednou ze sponzorských akcí je známé Walt Disney World's EPCOT Park's Mission:Space. Jiné další můžete najít na stránkách HP. Od roku 1995 do roku 1999 bylo HP též sponzorem klubu Tottenham Hotspur anglické Premier League. HP sponzoruje také tým ve Formuli 1 - BMW a hokejový tým San Jose Sharks z NHL, který svou arénu roku 2002, když Hewlett-Packard koupil Compaq, přejmenoval z Compaq Center na HP Pavilion.\n\n"}
{"id": "77952", "url": "https://cs.wikipedia.org/wiki?curid=77952", "title": "IT", "text": "IT\n\nSpojení písmen I a T může mít různé významy:\n\n\n\n\n\n"}
{"id": "77953", "url": "https://cs.wikipedia.org/wiki?curid=77953", "title": "Grand Prix Austrálie 2006", "text": "Grand Prix Austrálie 2006\n\nGrand Prix Austrálie (LXXI Australian Grand Prix) se v roce 2006 konala 2. dubna na okruhu Melbourne.\n\n\nFernando Alonso převzal vítěznou trofej z rukou Premiéra státu Viktoria Steve Brackse, Ronald Walker zástupce společnosti AGPC předal cenu Kimi Räikkönenovi.Prezident konfederace AMS Colin Osbourne předal pohár třetímu Ralfu Schumacherovi a prezident Foster's Group Ltd Trever O'Hoy předal trofej vítěznému týmu.\n\nModře - Speed penalizován 25 s za předjíždění při žlutých vlajkách\n\n\n\n\n"}
{"id": "77957", "url": "https://cs.wikipedia.org/wiki?curid=77957", "title": "Compaq", "text": "Compaq\n\nCompaq byla společnost, zabývající se výrobou osobních počítačů, založená v roce 1982 Rodem Canionem, Jimem Harrisem a Billem Murto. Během osmdesátých let vyrobil Compaq některé z prvních levných IBM PC kompatibilních počítačů. Slovo „COMPAQ“ je akronym pro slova „kompatibilitu“ a „kvalitu“. Jako samostatně výdělečná společnost existoval do roku 2002, kdy došlo k fúzi se společností Hewlett-Packard, kterou vznikla silná nadnárodní společnost, která se následně rozhodla jako jedinou používat značku \"hp\".\n\n"}
{"id": "77958", "url": "https://cs.wikipedia.org/wiki?curid=77958", "title": "Otto Wagner", "text": "Otto Wagner\n\nOtto Kolomann Wagner (13. července 1841 Penzing u Vídně – 11. dubna 1918 Vídeň) byl rakouský architekt, urbanista a jeden ze zakladatelů moderní evropské architektury.\n\nWagner se narodil jako syn dvorského maďarského notáře Simona Rudolfa Wagnera a jeho ženy Susanne rozené Huberové-Helfenstorfferové. Jeho otec zemřel, když bylo Ottovi pět let. V letech 1850–1852 navštěvoval Vídeňské akademické gymnázium, dalších pět let pak na gymnáziu v Kremsmünsteru. Od roku 1857 studoval architekturu na Polytechnickém institutu ve Vídni. V roce 1860 odešel do Berlína na Berlínskou stavební akademii, kde studoval u Carla Ferdinanda Busseho, žáka Karla Friedricha Schinkela. Rok nato se vrátil zpět do Vídně a dva semestry studoval na tamní Akademii výtvarných umění. Zde byl žákem Augusta Sicard von Sicardsburg a Eduarda van der Nülla, tvůrců vídeňské Ringstraße. Roku 1862 vstoupil do ateliéru Ludwiga von Förstera, dalšího z autorů Ringstraße. \n\nWagnerovo přední postavení mezi rakouskými architekty se odráželo mj. i ve jmenování do nejrůznějších funkcí a komisí. Od roku 1895 zasedal v Umělecké radě na Ministerstvu kultury a školství a ve stálé Umělecké komisi. Členem kuratoria Rakouského muzea umění a průmyslu byl od roku 1898. Byl také zván do porot různých architektonických soutěží. V roce 1899 byl členem jury soutěže na výstavbu Ústředního hřbitova ve Vídni, rok nato zasedal v jury pařížské světové výstavy. V roce 1908 předsedal mezinárodnímu kongresu architektů ve Vídni. Ještě v roce 1914 byl rozhodčím členem poroty soutěže o novou budovu parlamentu v Canbeře.\n\nWagnerův přínos rakouské architektuře byl oceněn řadou vyznamenání. Roku 1898 obdržel Řád železné koruny III. třídy, 1901 kříž důstojníka Řádu čestné legie, 1907 komturův kříž Řádu Františka Josefa. Roku 1910 mu vídeňská městská rada udělila Salvátorskou medaili, 1912 získal titul dvorního rady.\n\nWagner byl dvakrát ženatý. S Josefinou Domhartovou, se kterou uzavřel sňatek v roce 1867, měl dvě dcery: Susannu (* 1868) a Margaretu (* 1869). Vzal si ji ale jen na nátlak své matky, pod jejímž silným vlivem byl. Jakmile matka roku 1880 zemřela, s Josefinou se rozvedl a v roce 1884 se oženil s o 18 let mladší Louisou Stiffelovou, s níž měl děti Stefana (* 1884), Louisu (* 1885) a Christinu (* 1889). Další dva nemanželské syny, Ottu (* 1864) a Roberta (* 1865), měl se svou dlouholetou milenkou Sophií Paupie. Roku 1882 oba adoptoval. Když mu v roce 1915 zemřela manželka, začal si vést deník ve formě dopisů své zemřelé ženě.\n\n Všichni Wagnerovi pedagogové a spolupracovníci projektovali ve stylu historismu. Proto také ve Wagnerově rané tvorbě převládají prvky novorenesančního stavebního slohu. Koncem 90. let už ale začal zdobit své stavby secesní ornamentikou, jak je patrné např. na tzv. Majolikovém domě z roku 1898 (Linke Wienzeile 40, Vídeň XV). Dům má na fasádě charakteristický květinový dekor, secesním ornamentem jsou vybaveny i balkóny. Wagner se také v roce 1899, dva roky po jejím založení, stal členem Vídeňské secese, spolku rakouských výtvarných umělců. Vystoupil z ní v roce 1905 společně s Gustavem Klimtem a několika dalšími výtvarníky. K nejznámějším Wagnerovým secesním stavbám patří stanice vídeňské městské dráhy, např. stanice Karlsplatz. Klasickou ukázkou secesní církevní architektury je vídeňský kostel sv. Leopolda, a to jak v architektonickém pojetí, tak ve výzdobě interiéru včetně vitráží. \n\nPozději začal Wagner rozvíjet myšlenky J. G. Sempera o racionalismu v architektuře (\"co není účelné, nemůže být krásné\"). V roce 1896 vydal teoretické dílo \"Moderne Architektur\" (\"Moderní architektura\", česky vyšlo v roce 1910), ve kterém nastoluje požadavek užitkového stylu založeného na účelnosti, vhodně zvoleném materiálu a konstrukci. Markantně je vidět proměna Wagnerova stylu při srovnání vil Wagner I a Wagner II. Shrnutím Wagnerovy celoživotní tvorby je budova vídeňské c. k. Poštovní spořitelny. Zejména přednáškový sál, materiálově pojatý jako kombinace skla a oceli, předznamenává modernistickou architekturu 20. století. Jeho pozdní dílo se značně blíží moderní puristické architektuře a funkcionalismu.\n\nWagner vychoval řadu žáků, kteří působili i v Čechách a na Moravě. Patří k nim Joseph Maria Olbrich, Friedrich Ohmann, Josef Hoffmann, Jože Plečnik Jan Kotěra či Prokop Šupich. \n\n\n\n"}
{"id": "77963", "url": "https://cs.wikipedia.org/wiki?curid=77963", "title": "Červenomodrý Metuzalém", "text": "Červenomodrý Metuzalém\n\nČervenomodrý Metuzalém, v českých vydáních 1910 a 1933 Červenomodrý Methusalem \"(Der blaurote Methusalem)\" je dobrodružný román německého spisovatele Karla Maye. Zároveň je považován za jediné humoristické dílo tohoto autora. \n\nRomán nejprve vycházel pod názvem \"Kong-Kheou, das Ehrenwort (Kong-Kheou, čestné slovo)\" v letech 1888-1889 na pokračování ve stuttgartském časopise pro mládež Der Gute Kamerad \"(Dobrý kamarád)\". Pod novým názvem \"Červenomodrý Metuzalém\" jej poprvé vydalo nakladatelství Union Deutsche Verlagsgesellschaft ve Stuttgartu roku 1892. Nakladatelství Karl-May-Verlag vydává v rámci \"Sebraných spisů Karla Maye\" román pod pořadovým číslem čtyřicet.\n\nRomán vypráví vcelku humorný příběh o věčném studentovi, jenž za své jméno vděčí pivu, po kterém se mu nos zbarvil do fialova. Děj, který v první osobě vypráví Mayův orientální hrdina Kara ben Nemsí navazuje na povídku \"V zemi draka\". Červenomodrý Metuzalém cestuje se svým sluhou a bernardýnem a se svým přítelem Gottfriedem na lodi kapitána Turnesticka, přítele Kara ben Nemsího, do Číny, kde má za úkol pomoci svému sedmnáctiletému svěřenci Richardu Steinovi vyhledat jeho strýce a také najít rodinu čínského přistěhovalce přistěhovalce Ye-kin-liho. Dobrodružná cesta plná humorných situací zavede hrdiny knihy na pirátskou džunku, do čínských klášterů i věznic. Nakonec se ale všichni šťastně setkají a úspěšně se vracejí domů. \nČesky román vyšel poprvé již roku 1910 v pražském nakladatelství Adolf Synek v překladu Karla Eichnera a s ilustracemi Václava Čutty. Podruhé knihu vydal až roku 1933 nakladatel Toužimský a Moravec v rámci své tzv. \"Velké řady knih Karla Maye\" v překladu Jiřího Freunda a s ilustracemi Zdeňka Buriana.\n\nDalšího vydání se čeští čtenáři dočkali až roku 1969, kdy román v překladu Milana Korejse vycházel na pokračování jako příloha sešitové řady dobrodružných románů \"Karavana\" vydávané nakladatelstvím Albatros. V tomto překladu a s ilustracemi Josefa Nováka vydalo toto nakladatelství roku 1970 román i knižně ve své edici \"Knihy odvahy a dobrodružství\". Další vydání je z brněnského nakladatelství Návrat, které tímto tímto titulem zahájilo roku 1994 svůj projekt \"Souborné vydání díla Karla Maye\" (kniha vyšla v jazykově upraveném překladu Jiřího Freunda a s ilustracemi Petra Pelikána). Zatím poslední české vydání je z roku 2008, kdy kniha vyšla v pražském Nakladatelství Václav Vávra v překladu Milana Korejse a s ilustracemi Milana Fibigera.\n"}
{"id": "77965", "url": "https://cs.wikipedia.org/wiki?curid=77965", "title": "Pavel Janák", "text": "Pavel Janák\n\nPavel Janák (12. března 1882 Karlín – 1. srpna 1956 Praha-Dejvice) byl český architekt.\n\nPavel Janák absolvoval střední školu v roce 1899. Poté se přihlásil na České vysoké učení technické v Praze a začal studovat pozemní stavitelství a architekturu u profesora Josefa Schulze. Souběžně hospitoval na Německé vysoké škole technické u profesora Josefa Zítka. Jako student 3. ročníku se zapojil do soutěže o úpravu Staroměstské radnice. Jako student získal 1. cenu a peněžitou odměnu za návrh nové školní budovy na Invalidovně v Karlíně.\n\nK řešení prostoru Staroměstského náměstí se ve svém životě vrátil ještě dvakrát. V letech 1906 a 1907 studoval ve Vídni u profesora Otto Wagnera, kterým byla jeho pozdější práce velmi ovlivněna. Během studia podnikl několik cest po Evropě a v roce 1907 mu byla umožněna stipendijní cesta po Itálii.\n\nO rok později zahájil spolupráci s Janem Kotěrou. Tato spolupráce vyústila v realizaci výstavních pavilonů na Jubilejní výstavě v roce 1908. Jejich společná práce tímto skončila, protože se dále chtěl věnovat spíše veřejné architektuře.\n\nJeho práce jsou ve shodě s teoriemi české moderny. Jeho první díla se snaží o umístění moderní architektury do prostoru a respektování historických skutečností. Jeho realizace a studie se nejčastěji týkají Prahy, kterou viděl jako rozrůstající se velkoměsto, a proto ideální místo pro práci urbanistů. Byl velice činorodý člověk s velkým zájmem o historii.\n\nJeho zájem se nesoustřeďoval pouze na architekturu staveb, ale i na drobné umění. V roce 1907 spoluzakládal Artěl, sdružení umělců vytvářejících uměleckoprůmyslové předměty. U něj se jednalo především o lepší propracování detailu, např. vybavení bytu a nábytkové soupravy.\nV roce 1909 nastoupil jako smluvní architekt mostního oddělení stavebního úřadu města Prahy. Pracoval na projektech jezu v Obříství (1909) působící strohým dojmem, je zde důraz na funkčnost. Jinou záležitostí byla realizace Hlávkova mostu v Praze, který je z let 1909–1912. Tento most se stal mezníkem v jeho tvorbě, protože není pouze funkčním dílem, ale dynamicky působící stavbou, která je doplněna sochami od Jana Štursy. Technickou stránku tohoto mostu zajišťoval František Mencl.\n\nV jeho myšlení nastal zlom a ze stoupence české moderny se stal kritik, který tvrdil, že materiál a konstrukce používané na stavbách až příliš určují charakter staveb. Tuto myšlenku publikoval ve studii \"Od moderní architektury k architektuře\" v roce 1910.\n\nSpolu s Josefem Gočárem založil v roce 1912 Pražské umělecké dílny, v nichž vznikaly také zmíněné bytové doplňky.\n\nPo první světové válce se přiklonil k novým uměleckým směrům, které vycházely z představ o národním formě architektury. V knize o Pavlu Janákovi hodnotí autorka (Benešová, 1959) tuto etapu jeho tvorby následovně:\nJeho zájem se dělil na architekturu veřejných funkčních staveb, ale stejně zarputile se zabýval také projektováním soukromých objektů a „obytných celků“. V letech 1919–1920 spolupracoval s Josefem Gočárem a Františkem Zavadilem na koloniích malých rodinných domků. Charakteristické jsou především svou jednoduchostí a barevnými detaily. Z let 1923 až 1924 pocházejí vily, které projektoval pro známé výtvarníky ve Střešovicích.\nJeho dílem byl i výstavní pavilon, který zastupoval Československo na výstavě v Riu de Janeiru v roce 1922. Pavilon byl navržen ve stylu vrcholného vesnického dekoru, který je nazýván pokusem o „národní sloh“. Ve stejném duchu vznikla v letech 1922–1923 kompozice krematoria v Pardubicích.\n\nPo roce 1925 se změnil výraz jeho děl a působil dojmem většího klidu. Tato doba je označována jako přechod od dekorativismu k funkcionalistické architektuře. Celá jeho tehdejší tvorba je protkána množstvím děl drobné architektury např.: pomníky, soupravami nábytku, návrhy věcí denní potřeby.\n\nJeho srdeční záležitostí byla Praha. Zpracoval mnoho soutěžních návrhů na řešení jednotlivých částí města a intenzívně se zabýval problémy urbanismu. Zpracoval studie a návrhy na zastavění Tróje, Nuslí - Pankráce, Holešovic, Podolí, Letné a dalších prostor mimo Prahu. Jeho urbanistické plány počítají s výrazným podílem zeleně, například prostor mezi Hvězdou a Podbabou měl podle jeho plánů tvořit velký celek zeleně se zástavbou jednopatrových domů. Ve svých návrzích na řešení zástavby Pankráce razí myšlenku zdravého bydlení. Navrhuje domy, které by měly maximálně čtyři podlaží, uspořádané ve dvou řadách, jejichž vzdálenost od sebe odpovídá dvěma výškám domu. Prostor mezi budovami měly podle návrhu vyplnit zahrady, garáže a obchody.\n\nNejznámější urbanistickou realizací se stala Osada Baba. Jednalo se o práci Svazu českého díla, kterému Janák předsedal. Baba byla navržena po vzoru světových výstav. Plány vznikaly v letech 1928–1932 a výstavba byla zahájena 25.4. 1932. Výstavba 31 rodinných domků měla být podle zásad zmiňovaného zdravého bydlení. Celá kolonie je dílem několika architektů, kteří byli omezeni rámcovými požadavky. Tato kritéria měla omezit především výškové proporce budov a uvolnit dostatečný prostor pro plochy zeleně. Pavlu Janákovi na Babě velice záleželo i proto, že si ji vybral jako místo pro svůj rodinný dům. Řešení zahrady svého vlastního domu ovšem svěřil do rukou architekta Otokara Fierlingra, který s Janákem spolupracoval na celém konceptu zeleně na Babě.\n\nV roce 1927–1928 postavil pro továrníka Bartoně rodinnou reprezentační vilu.\n\nČasto se zabýval i obnovou památek, kde chtěl zúročit celoživotní zájem o historii a umění předků. Až v pokročilém věku se mohl plně věnovat právě této činnosti, o níž se zmiňuje například v článku Architekt a památka (Architektura ČSR XIII/1952).\nJanák zde píše:\nPrvní velkou prací na památce je úprava Černínského paláce, kterou Janák prováděl v letech 1928–1934 ve spolupráci s architektem Otokarem Fierlingrem, který řešil zahradní prostory paláce. Další v řadě byla práce na Staroměstské radnici z roku 1936.\n\nV roce 1936 byl jmenován architektem Pražského hradu, čímž byla oceněna jeho snaha o ochranu památek. Na hradě se jeho návrhy kvůli nepřízni doby začaly řešit až v roce 1945. Válečná léta povolovala pouze nutnou údržbu komplexu a nutnost odvracet ničivé zásahy místodržících, kterým se ne vždy podařilo čelit.\n\nV roce 1948 dostal úkol zabezpečit a upravit letohrádek Hvězda pro Jiráskovo muzeum. Následovala rekonstrukce jízdárny Pražského hradu, kdy bylo nutné změnit barokní jízdárnu v prostor, který by vhodně reprezentoval a sloužil k výstavám. Zřejmě nejpracnějším dílem byla na Hradě záchrana Míčovny, která byla zahájena v roce 1950. Jednou z posledních architektových prací byla úprava letohrádku v Královské oboře z let 1952–1955.\n\nZa celoživotní dílo mu byl v roce 1952 udělen titul laureáta státní ceny prvního stupně. Pavel Janák zemřel 1. srpna 1956. Pohřben byl na Šáreckém hřbitově u kostela sv. Matěje v Praze 6. V 90. letech byla hrobka tohoto významného architekta zrušena správou pražských hřbitovů.\n\n\n\n"}
{"id": "77967", "url": "https://cs.wikipedia.org/wiki?curid=77967", "title": "Anilin", "text": "Anilin\n\nAnilin, nazývaný též aminobenzen, benzenamin nebo fenylamin, je bezbarvá olejovitá kapalina. Na vzduchu snadno oxiduje a barví se na žlutou až hnědou barvu. Je toxický, má zásaditou reakci. Také je to v největším množství vyráběná organická zásada.\n\nV přírodě se nachází v černouhelném dehtu, průmyslově se vyrábí redukcí nitrobenzenu. Používá se při výrobě barviv, léčiv, plastů, gumárenské chemikálie (pomáhá urychlovat přeměnu kaučuku na pryž, tzv. vulkanizaci). V současnosti má tato látka největší využití jako reakční komponenta při výrobě polyuretanů.\n\nPrůmyslově se anilin vyrábí většinou z benzenu, a to ve dvou krocích. Prvním krokem je nitrace benzenu pomocí nitrační směsi kyseliny dusičné a kyseliny sírové. Vzniklý nitrobenzen se poté hydrogenuje při teplotě 600 °C za použití katalyzátoru niklu.\n\nDalší používanou technologií je proces vyvinutý v České republice prof. Paškem z VŠCHT Praha. Jeho podstatou je hydrogenace nitrobenzenu na anilin na měděném katalyzátoru při teplotě 215 °C. Tímto procesem se v současnosti vyrábí asi 10 % světové výroby anilinu a je realizován v BCH MCHZ Ostrava a licenčně v Japonsku. Další jednotky jsou projektovány mj. v Rusku.\n\nV laboratoři se používá redukce nitrobenzenu v prostředí kyseliny chlorovodíkové s železem.\n\nK otravě dochází požitím, nadýcháním nebo vstřebáním kůži. Projevuje se cyanózou (modrofialové zbarvení kůže a sliznic způsobené nedostatečným okysličováním krve). Anilin je krevní jed a způsobuje oxidaci krevního barviva hemoglobinu na methemoglobin. Působí také na centrální nervový systém, proto postižený jeví podobné známky jako opilec. Zmodrání kůže se projevuje v první řadě na rtech, uších, nosu a nehtech. Dalším symptomem je bolest hlavy. Smrtelná dávka je 1 g, snižuje se však účinkem ethanolu.\n\nPo požití jako první pomoc podáme 100–200 ml parafinového oleje (ne však jiného oleje či tuku!) a vyvoláme zvracení. Doporučená je konzumace černé kávy. Nesmí se podávat mléko, alkohol či tuky. Postiženého uložíme na čerstvý vzduch a zařídíme převoz k nemocničnímu ošetření.\n\nDusík v aminové skupině má volný elektronový pár, který jednak způsobuje zásadité vlastnosti (dle Lewisovy teorie kyselin a zásad) a jednak aktivuje benzenové jádro pro elektrofilní substituce. Substituční reakce dokonce probíhá tak rychle, že je obtížné ji zastavit v prvním kroku a vznikají trisubstituované deriváty. Obsazují polohy ortho a para vzhledem k aminoskupině. Možností, jak připravit monosubstituovaný derivát, je oslabit účinek aminoskupiny acetylací za vzniku acetanilidu a v dalším kroku provést substituci.\n\nDiazotace a kopulace jsou základní reakce pro přípravu barevných látek, jako například Sudan III, který má ohnivě červenou barvu. Tato barviva se obecně nazývají azosloučeniny, protože obsahují azo skupinu : -N=N-.\n\n\nSpolu s dalšími primárními aminy se může uvolňovat z nylonového nádobí. Pravděpodobně proto, že k jeho barvení užívají azobarviva a primární aminy se uvolňují v důsledku působení vysokých teplot při styku nádobí s horkými potravinami.\n\n"}
{"id": "77969", "url": "https://cs.wikipedia.org/wiki?curid=77969", "title": "Värttinä (album)", "text": "Värttinä (album)\n\nVärttinä je první album stejnojmenné skupiny a vystupuje na něm jejích celkem 21 členů, kteří ztvárňují tradiční karelské folkové písně. Původně jej vydali sami v roce 1987 na gramofonových deskách a kazetách. Roku 1992 bylo znovu vydáno ve Finsku hudebním vydavatelstvím Mipu Music. Roku 1997 bylo vydáno v Japonsku japonskou odnoží vydavatelství Warner. V tomto roce bylo také vydáno v USA společností Finlandia Innovators pod názvem \"Värttinä - The First Album\" (Värttinä - První album).\n\n\n"}
{"id": "77979", "url": "https://cs.wikipedia.org/wiki?curid=77979", "title": "Ježek (rozcestník)", "text": "Ježek (rozcestník)\n\nPojem ježek je primárně české označení pro několik rodů hmyzožravých savců z podčeledi ježkové (\"Erinaceinae\"). Další významy:\n\n\n\n\n"}
{"id": "77981", "url": "https://cs.wikipedia.org/wiki?curid=77981", "title": "Kresol", "text": "Kresol\n\nKresoly, též hydroxytolueny nebo methylfenoly, jsou organické sloučeniny. Jejich molekuly jsou tvořeny benzenovým jádrem, na něž je vázána jedna methylová a jedna hydroxylová skupina. Podle vzájemné polohy těchto skupin se rozlišují:\n\nVšechny tři kresoly jsou obsaženy v černouhelném dehtu. Svými vlastnostmi se velmi podobají fenolu. Podobně jako on to jsou bezbarvé krystalické látky, za normálních podmínek jsou to buď látky pevné nebo kapalné. Jejich teploty tání jsou v blízkosti pokojové teploty. Na rozdíl od fenolu však mají o něco méně kyselý charakter (kvůli +I efektu methylové skupiny). Velký význam má jejich směs nazývaná \"trikresol\", která se používá při impregnaci dřeva, výrobě kresolformaldehydových polymerů a jako antiseptikum.\n"}
{"id": "77983", "url": "https://cs.wikipedia.org/wiki?curid=77983", "title": "Green (album)", "text": "Green (album)\n\nGreen je debutovým albem kapely R.E.M. u nakladatelství Warner Bros., ke kterému kapela přešla od I.R.S. Records. R.E.M. všechna svá další alba vydali právě u Warner Brothers Records. Album \"Green\" bylo vydáno 8. listopadu 1988, tedy v den amerických prezidentských voleb.\n\nVydáním alba \"Green\" R.E.M. definitivně opustili vody „univerzitního rocku“ a zařadili se mezi nejvýznamnější americké kapely. Na tomto albu také Peter Buck poprvé, a to ve třech písních, hrál na mandolínu. Největšími hity alba se staly \"Orage Crush\" a \"Stand\", přičemž obé písně jsou obsaženy na výběrovém albu \"\". Úspěchu dosáhla také písně \"Pop Song 89\" stejně jako \"Turn You Inside-Out\", která byla často hrána na koncertní šňůře propagující album \"Green\".\n\nAlbum se dočkalo kladného přijetí kritikou a kapela získala další nové fanoušky, na americkém žebříčku se umístilo na 12. a na britském na 27. místě. Kapela se v roce 1989 vydala na světové turné na podporu alba a po jeho skončení začala pracovat na albu \"Out of Time\", se kterým v roce 1991 zaznamenala celosvětový úspěch.\n\nV roce 2005 připravilo Warner Brothers Records dvoudiskové vydání alba \"Green\", které obsahovalo CD, DVD-Audio disk se zvukem ve formátu 5.1 a rozšířený booklet.\n\nAutory jsou Bill Berry, Peter Buck, Mike Mills a Michael Stipe.\n"}
{"id": "77986", "url": "https://cs.wikipedia.org/wiki?curid=77986", "title": "Digital Equipment Corporation", "text": "Digital Equipment Corporation\n\nDigital Equipment Corporation (výslovnost [ˈdidžitl iˈkwipmənt ˌkoːpəˈreišən]), zkráceně DEC [dek] byla jednou z prvních pionýrských společností v americkém počítačovém průmyslu. V 70. a 80. letech 20. století byly její stanice PDP a VAX nejpopulárnějšími minipočítači pro vědecké a inženýrské účely. V roce 1998 byla firma odkoupena společností Compaq, která sama byla v roce 2002 převzata firmou Hewlett-Packard. Její produktová linie je však stále vyráběna pod značkou HP (rok 2016). Vedení Digital Equipment Corporation sídlilo od založení firmy v roce 1957 do roku 1992 ve starém dřevěném mlýně ve městě Maynard ve státě Massachusetts.\n\nPřes podobný název a částečně se překrývající oblast působnosti nemá firma Digital Equipment Corporation nic společného s firmou Digital Research. Ačkoli jejich operační systémy sdílejí několik podobných vlastností, jsou to zcela odlišné subjekty. Další firmou s podobným názvem je Western Digital.\n\nPůvodní zaměření na výrobu a prodej malých počítačů umožnil firmě DEC růst, aniž by se s ní její potenciální konkurenti snažili soutěžit. Popularitu si vydobyla v 60. letech 20. století řadou počítačů PDP, zejména typem PDP-8, který je považován za první úspěšný minipočítač. Roku 1970 zahájil DEC prodej počítačů řady PDP-11, která byla ještě úspěšnější a postupně nahradila většinu starších strojů PDP. S celkovým prodejem více než 600 tisíc počítačů PDP-11 se postavení firmy DEC v oboru značně upevnilo. Roku 1978 uvedla na trh počítače VAX-11 navržené jako nástupce řady PDP-11. VAX-11 se stal prvním rozšířeným 32bitovým minipočítačem; v mnoha ohledech byl schopen konkurovat větším sálovým počítačům, jako byl například System/370 firmy IBM. Počítačů VAX-11 se prodalo více než 400 tisíc kusů, a díky němu se DEC stala druhou největší firmou v oboru. Na svém vrcholu byla druhým největším zaměstnavatelem ve státě Massachusetts.\n\nRychlý nástup mikropočítačů na konci 80. let 20. století, a zejména zavedení výkonných 32bitových systémů v 90. letech však přinesl firmě DEC silnou konkurenci. Posledním velkým pokusem nalézt prostor na rychle se měnícím trhu bylo vytvoření 64bitových procesorů DEC Alpha 64-bit s architekturou RISC, které začala firma DEC vyvíjet jako nástupce své řady VAX-11, a chtěla je použít pro vytvoření řady vysoce výkonných pracovních stanic. I když procesory Alpha oba tyto cíle splnily, a po velkou část své existence byly nejrychlejší řadou procesorů na trhu, jejich velmi vysoké ceny způsobily, že byly překonány levnějšími procesory architektury x86 vyráběnými především firmou Intel a AMD.\n\nFirma DEC se dostala do ztráty a po řadě úsporných kroků byla v červnu 1998 odprodána firmě Compaq, při do té doby největší fúzi v historii počítačového průmyslu. Compaq byl v té době zaměřen na podnikový trh a nedlouho předtím koupil několik dalších velkých dodavatelů; firma DEC měla silné postavení mimo USA, kde měl Compaq slabší účast. Firma Compaq však měla malou představu, co dělat se svými akvizicemi, a brzy se sama ocitla ve finančních potížích. V květnu 2002 byl Compaq převzat firmou Hewlett-Packard. Některé z produktových řad firmy DEC se stále vyrábí pod obchodním názvem HP.\n\n"}
{"id": "77987", "url": "https://cs.wikipedia.org/wiki?curid=77987", "title": "Ono i Lau", "text": "Ono i Lau\n\nOno i Lau je vulkanický a korálový ostrov fidžijského souostroví Lau, který je nejjižnějším ostrovem souostroví. Jeho rozloha je 7,9 km² a maximální výška je 113 m. Nejbližším ostrovem je Vatoa, vzdálená 90 kilometrů.\n"}
{"id": "77988", "url": "https://cs.wikipedia.org/wiki?curid=77988", "title": "DEC", "text": "DEC\n\nZkratka DEC může znamenat:\n\n"}
{"id": "77989", "url": "https://cs.wikipedia.org/wiki?curid=77989", "title": "Basilejská kompaktáta", "text": "Basilejská kompaktáta\n\nKompaktáta či basilejská kompaktáta jsou výsledek ujednání mezi basilejským koncilem a zástupci husitských Čech a Moravy, která se konala v letech 1433 až 1435 a byla potvrzena v Basileji v červenci roku 1436. Jejich nejdůležitějším bodem bylo přiznání nároku na přijímání z kalicha pro všechny příslušníky utrakvistických frakcí církve. \n\nČeši uznali Zikmunda za českého krále a Čechy se stali královstvím dvojího lidu (dvě náboženství : katolictví a husitství)\n\nKompaktáta byla vyhlášena v Jihlavě, ale jejich šiřitelé se hlásili k podpisu usnesení basilejského koncilu, které podepsali papež Evžen IV. a císař Zikmund Lucemburský. \n\nČást textu v češtině a v latině hlásají dvě kamenné \"Kompaktátní desky\", jež byly osazeny na zeď kaple Božího Těla na Dobytčím trhu (Karlovo náměstí) v Praze. \n\nTyto úmluvy mají význam i pro všechna následná evropská protestantská hnutí, která přijala za jeden ze svých základních požadavků a odlišností oproti Římu původně husitské přijímání pod obojí způsobou.\n\n14. srpna 1431 koalice husitských svazů pod velením Prokopa Holého rozdrtila vojska čtvrté křížové výpravy v bitvě u Domažlic. Teprve tato porážka odradila zahraniční nobilitu a vysoké církevní hodnostáře od dalších pokusů podmanit kacířské Čechy silou a z jejich strany začal sílit tlak na urovnání konfliktu diplomatickou cestou. Tohoto stavu věcí využil legát apoštolské stolice v Čechách, Uhrách a Německu kardinál Giuliano Cesarini, jenž zahájil s husitskými předáky přímé rozhovory o jejich přítomnosti na právě probíhajícím basilejském koncilu. Poselstvo, v čele s Prokopem Holým a Vilémem Kostkou z Postupic, vyrazilo na cestu v prosinci 1432 a do Basileje dorazilo 4. ledna 1433. Veřejné slyšení, kde se ve vzájemné rozpravě utkali čtyři bohoslovci z každé strany, jejichž úkolem bylo vyvrátit, potažmo obhájit, platnost čtyřech pražských artikulů, bylo zahájeno šestnáctého dne téhož měsíce.\n\n\nDisputace nepřinesly přesvědčivé výsledky a koncil byl posléze ochoten přiznat Čechům přijímání z kalicha, pokud se srovnají s učením katolické církve v ostatních bodech. Jednání pak pokračovala v Praze od listopadu 1433 do února 1434. Jan Palomar v Praze jednal hlavně s husitskou šlechtou a univerzitními mistry a zemský sněm posléze uznal tato ujednání. \n\nOdpůrci ujednání, k nimž patřila hlavně radikální husitská polní vojska, byli poraženi v bitvě u Lipan 30. května 1434, poslední opěrný bod radikálních husitů hrad Sion, pod velením Jana Roháče z Dubé, padl až v roce 1437. To otevřelo Zikmundovi Lucemburskému cestu na český trůn, většina husitů uznala jeho nárok i platnost jeho korunovace za českého krále z 28. července 1420.\n\nBasilejská kompaktáta se stala základním právním dokumentem upravujícím postavení utrakvismu v 15. a 16. století.\n\nKompaktáta zůstala mezi základními právními dokumenty českého státu až do doby Jiřího z Poděbrad, kdy papež Pius II. v roce 1462 odmítl jeho žádost potvrdit kompaktáta s odůvodněním, že byla ujednána jen pro nejstarší generaci husitů a že je pro další generace římská kurie nikdy neuznala. Jiří z Poděbrad však papežovo rozhodnutí nepřijal a přesto, že se jeho mezinárodní postavení zhoršilo, zůstal tzv. králem dvojího lidu (pod jednou i pod obojí).\n\nPo přijetí kompaktát panoval v Čechách určitý náboženský smír (Jednota bratrská do něj zahrnuta nebyla, a tak byla především ze strany umírněných husitů utlačována). V 16. století pronikly do Čech myšlenky Martina Luthera a později i Jana Kalvína, což posílilo pocit sounáležitosti kališníků s Římem. Kališníci se spíše považovali za autonomní součást obecné katolické církve, opět v rozporu s Jednotou bratrskou.\n\nPlatnost zemského zákona měly až do roku 1567, kdy je zrušil Maxmilián II. na nátlak české protestantské šlechty.\n\nDvě kompaktátní desky s citátem z usnesení, ve dvou jazykových verzích - v češtině a v latině, vytesané do kamene, byly umístěny na vnější stěnu kaple Božího Těla na Karlově náměstí (Dobytčím trhu) v Praze na Novém Městě, která stála na křižovatce dvou rušných dálkových cest, a proto si kterýkoliv kolemjdoucí nebo kolemjedoucí mohl text přečíst. Po zboření této kaple koncem 18. století byly desky umístěny v Klementinu a postupně přenášeny na různá místa. Dnes jsou vystaveny v Lapidáriu Národního muzea na Výstavišti, v jeho druhém sále mezi památkami pozdní gotiky. Každá z desek je tesaná z pískovce, má rozměry 70 x 181 cm, tloušťku 10 cm, a její reliéfní nápis gotickou minuskulou (čili frakturou) je zlacený.\n\n"}
{"id": "77990", "url": "https://cs.wikipedia.org/wiki?curid=77990", "title": "Libor Ambrozek", "text": "Libor Ambrozek\n\nLibor Ambrozek (* 2. srpna 1966 Hodonín) je předseda Českého svazu ochránců přírody a bývalý český politik, v 90. letech a první dekádě 21. století poslanec Poslanecké sněmovny za KDU-ČSL a v letech 2002-2006 ministr životního prostředí.\n\nVystudoval botaniku na Přírodovědecké fakultě Univerzity Karlovy. Poté pracoval jako přírodovědec Masarykova muzea v Hodoníně a jako referent odboru životního prostředí Okresního úřadu v Hodoníně.\n\nVe volbách v roce 1996 byl zvolen za KDU-ČSL do poslanecké sněmovny (volební obvod Jihomoravský kraj). Mandát obhájil ve volbách v roce 1998, volbách v roce 2002 a volbách v roce 2006. V letech 1996-2002 byl členem výboru pro veřejnou správu, regionální rozvoj a životní prostředí a v letech 1996-1998 i výboru zemědělského. V období let 2006-2010 působil jako předseda výboru pro životní prostředí.\n\nZastával i vládní funkci. V letech 2002 až 2006 byl ministrem životního prostředí. Sjezd KDU-ČSL v listopadu 2003 ho zvolil místopředsedou strany.\n\n3. října 2006 nepodpořil jako jeden ze tří poslanců KDU-ČSL vládu Mirka Topolánka, následně připustil svoji možnou podporu budoucí vládě Jiřího Paroubka, pokud by tuto podporu vyjádřila celá strana. V říjnu 2008 byl zvolen členem Zastupitelstva Jihomoravského kraje, tuto funkci vykonával do října 2012. V srpnu 2010 usiloval o post náměstka hejtmana Jihomoravského kraje; po zjištění médií, že poslanecké náhrady použil na výstavbu rodinného domu, svoji kandidaturu vzdal.\n\nV letech 2000-2002 (odstoupil v souvislosti se jmenováním ministrem životního prostředí) a znovu od roku 2006 je předsedou Českého svazu ochránců přírody (ČSOP).\n\n2. listopadu 2004 urazil Ambrozek členy hospodářského výboru sněmovny. Některým šéfům velkých průmyslových podniků v České republice totiž napsal textovou zprávu ve znění: „\"Probíhá zákon o emisích. Poslanci hospodářského výboru se chovají jako čuráci. Je to horší než válečný stav. V podrobné rozpravě budou navrhovat celé seznamy pozměňováků, které převádějí veškeré kompetence na MPO (ministerstvo průmyslu a obchodu), Hojdar, Teplík, Schling, Petr, nepochybně všechno připraveno MPO nebo vámi. Seru na to, nenavrhnu zkrácení, zákon nebude ve Sbírce a po novém roce máte smůlu. Alokační plán v Bruselu zakážu Chmelíkovi obhajovat\".“. To si nenechal líbit Josef Hojdar, předseda hospodářského výboru, který po premiérovi, kterým byl v tu dobu Stanislav Gross, požadoval Ambrozkovo odvolání.\n\n"}
{"id": "77991", "url": "https://cs.wikipedia.org/wiki?curid=77991", "title": "Jan Konzal", "text": "Jan Konzal\n\nJan Konzal (* 5. května 1935 Zbuzany-Třebonice) je tajně vysvěceným ženatým biskupem působícím ve skryté církvi, nekonformním teologem, organizátorem podzemních vzdělávacích kursů a spisovatelem. Publikoval též pod pseudonymy Karel Malý, Karl Klein (značkou KK), Hans H., v konspirační síti skryté církve měl přezdívku 99. V současné době spolupracuje zejména s časopisem Getsemany a nakladatelstvím Síť.\n\nJan Konzal se narodil 5. května 1935 jako páté ze šesti dětí v rodině úředníka. (Jedním z jeho bratrů je paleoslovenista a překladatel Václav Konzal). Otec mu zemřel v 11 letech. Od osmi let (1943) vyrůstal, podobně jako tři z jeho starších bratrů, v redemptoristickém internátním institutu pro ministranty na Svaté Hoře. Klášter přepadli v dubnu 1950 představitelé komunistického režimu a obyvatele včetně starších Janových bratrů internovali například v koncentračním táboře v Králíkách. Jan tehdy uvězněn nebyl.\n\nPodle vlastních slov byl v dětství a mládí, až do zážitku uvěznění v šedesátých letech, vyloženě bigotní. V dětství a mládí nenavázal žádná hlubší kamarádství, protože je vedení internátu ani nepřipouštělo, v mládí nepěstoval ani osobnější vztahy se ženami a plně se věnoval svým zájmům a náboženskému aktivismu. Od dětství chtěl být redemptoristickým knězem, vážně uvažoval také o studiu hudby na konzervatoři i o studiu matematiky a fyziky.\n\nStudoval nejprve v soukromém gymnáziu v Libějovicích u Vodňan.\nV roce 1953 maturoval v Praze na Vančurově gymnáziu. Protože teologická fakulta byla pod vlivem komunistického režimu, studoval na Elektrotechnické fakultě ČVUT v Praze, kterou absolvoval roku 1958. V roce 1976 dokončil studium na Vysoké škole dopravy a spojů.\n\nPo roce 1963 pracoval jako dělník v podnicích Tatra a Armabeton, jako projektant ve scénografickém ústavu a jako vědecký pracovník ve Výzkumném ústavu spojů.\n\nPoté, co usoudil, že již nemá šanci stát se knězem, se 4. května 1968 oženil s Magdalenou Mazancovou. Je bezdětný. Společně se snažili adoptovat dítě. Po neochotě úřadů nakonec dostali roku 1975 k adopci čtrnáctiletou Romku. Když její výchovu nezvládali, nalezli jí v Kašperských Horách dětský domov rodinného typu.\n\nV letech 1960–1963 byl vězněn v Ruzyni a na Pankráci za podvracení republiky. Byl viněn z toho, že sloužil tajné mše. To v té době sice ještě nemohl a ani nevěděl, že je to možné, ale je pravda, že pod rouškou pěveckého sboru vedl teologické vzdělávací kroužky. Následkem vyšetřování utrpěl ztrátu paměti. V roce 1969 byl rehabilitován, v roce 1970 bylo rozhodnutí o jeho rehabilitaci zrušeno. Ve vězení na Pankráci pracoval jako projektant, setkal se s básníkem Václavem Renčem a spřátelil se s vrcholovým krasobruslařem Ladislavem Čápem. Ve vězení se stal silným kuřákem, kouření zanechal v roce 1992.\n\nJiž v průběhu studia na ČVUT soukromě studoval tomistickou filosofii u profesora Čulíka. Ovlivňoval ho i vzdělaný farář Václav Filip, který jej pozvolna zbavoval bigotnosti. Ve vězení se Jan Konzal účastnil svépomocných přednášek o poezii, literatuře a jazycích. Po návratu z vězení byl již radikálně nekonvenční a schopný dívat se na svět i očima lidí mimo církev.\n\nPo propuštění v roce 1963 navštěvoval vzdělávací seminář V jirchářích, který organizovali Jiří Němec, Jan Sokol a Ladislav Hejdánek. V letech 1965–1968 dálkově studoval v latině a němčině teologii dojížděním do Erfurtu (NDR), kde jej biskup Hugo Aufderbeck (1909–1981) uvedl do teologie Druhého vatikánského koncilu. Blízko měl Konzal i k teologii Bernarda Häringa, redemptoristy, který byl jednou z výrazných osobností koncilu.\n\nV roce 1971 organizoval katechetické kursy, které vedli teologové Oto Mádr a Josef Zvěřina. Tato činnost zahrnovala i nahrávání přednášek a zpracovávání, obstarání nebo překlad skript. Konzal sám napsal skripta hermeneutiky. V podzemních vzdělávacích aktivitách se angažovali i Antonín Liška (šest let učil Nový zákon a sám napsal skripta), Dominik Duka a Václav Dvořák. Miloslav Vlk podzemně učil necelý rok, byl tehdy znepokojen tím, že teologii zde studovaly i ženy. Se Zvěřinou a Mádrem Konzal přerušil kontakty po roce 1980.\n\nV březnu 1972 byl Bedřichem Provazníkem vysvěcen na jáhna a v květnu 1972 na kněze. Dne 29. května 1982 byl Fridolínem Zahradníkem vysvěcen na biskupa. Světicí linie je Peter Dubovský – Jan Blaha – Felix Davídek – Eugen Kočiš – Bedřich Provazník – Fridolín Zahradník – Jan Konzal. Fridolín Zahradník později uvedl, že prostřednictvím krakovského arcibiskupa Macharského mu papež Jan Pavel II. v roce 1980 povolil vysvětit dva biskupy za podmínky, že se s nimi předtím osobně setká. Vzhledem k informacím o policejních vraždách Přemysla Coufala a Pavla Švandy v roce 1981 kvůli jejich stykům s Vatikánem se však Zahradník rozhodl vysvětit oba biskupy i bez splnění podmínky. Papežův souhlas zprostředkovaný Macharským dosvědčoval ještě jeden svědek, avšak sám Zahradník jej v roce 1996 popřel a na dotaz Miloslava Vlka jej popřel i Macharský. Vzhledem k tomu, že byl Konzal již ženatý, byl svěcen se souhlasem prešovského ordináře ve východním ritu jako birituální kněz (východního i západního obřadu). Na biritualitu byl Konzal zvyklý již od redemtoristů ze Svaté Hory. Nejasné okolnosti svěcení (zpochybněný papežův souhlas, nesplnění papežovy podmínky, sporná oprávněnost světit ženatou osobu na biskupa) mohou být považovány za argumenty pro nedovolenost Konzalova biskupského svěcení.\n\nZ důvodu konspirace Konzal nevěděl, který biskup je jeho ordinářem, úkoly dostával zprostředkovaně. Za svého ordináře až do roku 1988 považoval Fridolína Zahradníka, který se mu tak několikrát i představil. Po Zahradníkově zatčení roku 1983 se Konzal úkoloval sám. Teprve v roce 1990 se dozvěděl, že jeho ordinářem byl Jan Blaha. Protože Fridolín Zahradník patřil k biskupům, kteří se na kobeřickém synodu v roce 1970 dostali do sporu s Felixem Davídkem a byli jím suspendováni, měl i Konzal zakázáno se s moravskou davídkovskou větví skryté církve stýkat. Po roce 1988 Konzal z důvodů sporu, jehož obsah nezveřejnil, ukončil spolupráci s Fridolínem Zahradníkem. Jan Konzal nikdy neměl biskupské heslo, znak, mitru, berlu ani prsten. Za dobu svého působení vysvětil čtyři kněze.\n\nPastoračně a teologicky působil zejména na Prešovsku a Košicku, později i v Bratislavě, na Moravě, v Hradci Králové a Praze. Od jejího vzniku roku 1975 je významnou postavou tzv. pražské obce, komunity rodin a jednotlivců kolem Pavla Hradilka a Václava Komárka, která mimo jiné technicky zajišťovala vydávání samizdatových Teologických textů redigovaných Oto Mádrem.\n\nV roce 1990 se Jan Konzal přihlásil Antonínu Liškovi, který jménem České biskupské konference shromažďoval údaje a svědectví o kněžích a biskupech skryté církve. Zpočátku byl Antonínem Liškou a Miloslavem Vlkem pověřen formací jáhnů v českobudějovické a pražské diecézi. Po vyhlášení „Norem“ stanovujících podmínky pro začlenění do veřejných struktur církve se odmítl podrobit přesvěcení (podmínečnému vysvěcení) na jáhna, protože k takovému postupu podle jeho názoru nebyly oprávněné důvody. Podmínečné svěcení ženatých osob na kněze ani biskupy normy neumožňovaly. Proto Jan Konzal není veden v oficiální evidenci katolických biskupů a oficiálně již jako kněz ani biskup nepůsobí. Podle Konzala jsou Normy v hrubém rozporu s Kodexem církevního práva.\n\nJan Konzal byl rozhodnutý své biskupské svěcení ani po roce 1989 nezveřejňovat, třebaže v roce 1990 ke zveřejnění dostal souhlas od svého ordináře Jana Blahy. Přestal jej tajit poté, co informace do veřejnosti unikla.\n\nRoku 1995 odešel do důchodu. Dál se věnuje publikační činnosti a „pražské obci“. Za úkol skryté církve považuje péči o osoby vytlačené tentokrát již ne politickým, ale církevním tlakem na okraj (lidí po rozvodu, kněží, kteří odešli ze svého úřadu), výchovu k ekumenismu atd.\n\nJe předsedou teologického výboru Institutu ekumenických studií v Praze.\n\n\n"}
{"id": "77996", "url": "https://cs.wikipedia.org/wiki?curid=77996", "title": "Vatoa", "text": "Vatoa\n\nOstrov Vatoa (dříve známý jako Želví ostrov) je odlehlým ostrovem patřícím k fidžijskému souostroví Lau.\n\nVatoa byl jediným ostrovem dnešního Fidži, navštívený Jamesem Cookem. Přijel tam 3. července 1774. Několik námořníků z jeho výpravy se vylodilo na břeh a marně pátralo po vodě a želvách.\n\nV roce 2016 zasáhlo Vatou silné zemětřesení o síle 6,9 stupně momentové škály.\n"}
{"id": "77997", "url": "https://cs.wikipedia.org/wiki?curid=77997", "title": "Strana demokratické levice", "text": "Strana demokratické levice\n\nStrana demokratické levice (SDL) byla českou levicovou politickou stranou. Oficiálně byla registrována dne 9. dubna 1990 jako politické hnutí Demokratická levice ČSFR (DL). Ve volební kampani v roce 1992 toto hnutí vytvořilo s KSČM volební koalici Levý blok. Po prostějovském sjezdu (1993) se od KSČM postupně oddělily menší skupiny, které nebyly spokojeny s jeho výsledky. Část z nich vstoupila do hnutí demokratické levice a přetvořila je na politickou stranu Stranu demokratické levice. \n\nVznikem subjektů jako Strana demokratické levice a strana Levý blok a jejich konkurenčním postojem vůči KSČM postupně skončila také koalice Levý blok. Dne 9. října 1993 v Brně se prvního celostátního shromáždění SDL zúčastnilo 140 delegátů, kteří zastupovali 452 odboček. Strana fungovala až do dne 21. června 1997, kdy byla dobrovolně rozpuštěna a společně se stranou Levý blok založila Stranu demokratického socialismu.\n\n\n"}
{"id": "78004", "url": "https://cs.wikipedia.org/wiki?curid=78004", "title": "Ryba na suchu", "text": "Ryba na suchu\n\nRyba na suchu je český film z roku 1942 v režii Vladimíra Slavínského, v němž hlavní roli vytvořil Vlasta Burian.\n\nFrantišek Ryba (Vlasta Burian) je převozník a majitel půjčovny loděk, který na řece Lužnici zachránil už 98 lidí! Jednou ráno zachránil Květu Pěknou (Ema Gonicová) a ještě pana Vodičku (Josef Gruss), ten se zamiloval do Rybovy dcery Anči (Marie Štrossová). Ta však miluje Ing. Pánka (Vítězslav Vejražka), ten má dělat na řece regulaci. O té nechce starý Ryba nic slyšet, to by byl konec jeho živnosti a zachraňování. Už mu chybí jen jeden člověk. Když se dozví, že si jeho dcera chce vzít Pánka, tak se v hospodě opije a urazí svého přítele starostu Hořánka (Jaroslav Marvan), se kterým se i popral. Ryba pak seděl v hospodě celou noc. V noci však do řeky spadl kluk a Pánek ho zachránil. Ve městě si ale mysleli, že kluka zachránil Ryba. A začali chystat slavnost. Celé město přišlo k jeho chalupě, ale Ryba je vyhodil. Poté se smířil s regulací i s tím, že si jeho dcera vezme Pánka. Vodička kvůli tomu, že ho Anča nechce, skočil do vody a Ryba ho zachránil – zachránil svého stého! Penzista Tichý (Václav Trégl) ještě zastihl průvod, ten se vrátil a byla oslava, na které si Ryba i zazpíval...\n\nVlasta Burian (role: převozník, majitel půjčovny lodí, záchranář a hrdina František Ryba)\n\n\n\n\n"}
{"id": "78005", "url": "https://cs.wikipedia.org/wiki?curid=78005", "title": "Zlaté dno", "text": "Zlaté dno\n\nZlaté dno je český film z roku 1942 v režii Vladimíra Slavínského, v němž hlavní roli vytvořil Vlasta Burian.\n\nPapírník a majitel papírnictví Cyril Putička (Vlasta Burian) žije v Černošíně. A je šťastný, že může prodávat, je to jeho životní láska. Jednoho dne k němu přijedou jeho děti: synové Jaroslav a Vilém (Antonín Streit a Raoul Schránil) a dcera Konstantina (Věra Ferbasová) a přemluví ho, aby svůj obchod prodal panu Novému (Antonín Brož) a odjel s nimi do Prahy, kde už má připravený luxusní byt. Poslechne je, ale děti mu zakazují pracovat, dávají mu plno peněz a hodně ho zanedbávají. Je strašně nešťastný. Jeho dcera se zasnubuje a na zásnubách se ukáže jako výborný bavič a šprýmař. Pak ale nemá co dělat a tak propadá depresím. Rozhodne se svůj krámek koupit ale Nový nechce. Zkusí se ucházet jako příručí. Narazí na vdovu Jarmilu Valentovou (Zita Kabátová), která vlastní krámek, ale moc jí to nejde. Putička ji přemluví, aby ho zaměstnala. A její krám pozvedl. Díky své metodě dávaní dárků. Kvůli práci se dokonce rozejde se svými potomky. Později Putička s Valentovou svůj krám rozšíří a ožení se s ní. Jejich papírnictví patří mezi ty nejlepší v Praze. Za pět let později se opět shledá se svými dětmi, jejich stavební firma totiž zkrachovala a Konstantina se rozvedla. Putička jim s Jarmilou pomohl…\nPozn.: Tento film je vynikající koncert Burianova herectví (a také jeho 34 film), výborná je scénka se žehlicím prknem a vypravování pánské „anekdoty“ na zásnubách. Výborné jsou také jeho hlášky a i Zita Kabátová – fajn ženská. Tento film je druhým a posledním filmem, co režíroval Vladimír Slavínský. Tento film je však také posledním filmem Vlasty Burian, než byl souzen, zavřen a ponižován. Tento film je i posledním, kde hrál se svým energickým herectvím. Ty následující to už postrádají. Tento film uzavřel jednu velkou kapitolu Burianova života, herectví a kariéry.\n\nVlasta Burian (role: majitel papírnictví – papírník a příručí Cyril Putička)\n\n\n\n\n"}
{"id": "78006", "url": "https://cs.wikipedia.org/wiki?curid=78006", "title": "Eschelbronn", "text": "Eschelbronn\n\nEschelbronn je obec s 2 500 obyvateli (2005) v německé spolkové zemi Bádensko-Württembersko, okres Rhein-Neckar-Kreis.\n\nEschelbronn leží přibližně 25 kilometrů od Heidelbergu, na serveru oblasti Kraichgau v přírodním parku Neckartal-Odenwald, v nadmořské výšce 150 až 265 m n. m.\n\nWaibstadt, Meckesheim, Neidenstein, Spechbach a Zuzenhausen.\n\nPrvní zmínka o obci pochází z let 788/789, v darovací listině kláštera Lorch. Další informace pocházejí z konce 13. století, když se obec dostala do majetku biskupství Speyer. První pán obce byl 1261 Heinrich von Eschelbrunnen. Roku 1267 byl postaven dřevěný hrad, jenž byl v roce 1375 přebudován na vodní hrad. V roce 1526 bylo celé obyvatelstvo luteránsky pokřtěno. V roce 1803 byl Eschelbronn připojen k Bádensku. Roku 1807 přešla obec k vrchnímu úřadu Waibstadt a roku 1813 k okresnímu úřadu Sinsheim. Do 31. prosince 1972 patřil Eschelbron k okresu Landkreis Sinsheimm, poté přešel k novému okresu Rhein-Neckar-Kreis.\n\n\nDříve se obyvatelstvo živilo především zemědělstvím. V 18. století se začalo s plátnovým tkalcovstvím a koncem 19. století se čím dál tím více rozmnožovalo truhlářství a obec získala pověst truhlářského centra přes hranice regionu. V roce 2004 zde existovalo 11 nábytkových truhlářství a truhlářských dílen.\n\n"}
{"id": "78017", "url": "https://cs.wikipedia.org/wiki?curid=78017", "title": "Putrescin", "text": "Putrescin\n\nPutrescin, nazývaný též tetramethylendiamin nebo butan-1,4-diamin, je alifatický (acyklický) diamin. Jeho vzorec je NH(CH)NH. Vzniká dekarboxylací aminokyseliny ornitinu. Vzniká také při hnití masa, jeho toxické účinky jsou téměř stejné jako u amoniaku, někdy se proto označuje společně s dalšími aminy jako mrtvolné jedy.\n\n"}
{"id": "78018", "url": "https://cs.wikipedia.org/wiki?curid=78018", "title": "František Fröhlich", "text": "František Fröhlich\n\nPhDr. František Fröhlich (13. května 1934 Praha – 13. července 2014) byl český překladatel ze severských jazyků (z dánštiny, norštiny a švédštiny) a angličtiny.\n\nMaturoval v roce 1952. Studoval angličtinu a dánštinu na Filozofické fakultě Univerzity Karlovy. Pracoval v Československém rozhlase v Praze, v Institutu překladatelství a tlumočnictví při Univerzitě 17. listopadu v Praze a současně v Činoherním klubu v Praze jako lektor-dramaturg. Od 1972 se věnoval překladatelské činnosti ve svobodném povolání. Od roku 1990 několik let působil externě na Filozofické fakultě Univerzity Karlovy, kde vedl překladatelské semináře pro studenty anglistiky a skandinavistiky.\n\nPřekládal hlavně prózu a drama z angličtiny a ze severských jazyků, zejména pak dílo Henrika Ibsena. Přeložil také několik děl dánské spisovatelky Karen Blixenové. Významné jsou i jeho překlady literatury pro děti a mládež (Gerald Durrell: Mluvící balík, Simon Brett: Prevítem snadno a rychle, pohádky Hanse Christiana Andersena) a populárních detektivek švédského páru Sjowallová-Wahloo. Napsal rovněž řadu komentářů a doslovů.\n\nJe držitelem Státní ceny za překladatelské dílo (za rok 2006).\n\nDo \"Slovníku severských spisovatelů\" (Praha 1998, 2006) napsal kapitolu o dánské literatuře a většinu hesel o dánských autorech.\n\n"}
{"id": "78019", "url": "https://cs.wikipedia.org/wiki?curid=78019", "title": "Istiklal Caddesi", "text": "Istiklal Caddesi\n\nIstiklal Caddesi (také přepsatelné jako \"Istiklalská třída či Třída nezávislosti\") je jedna z nejznámějších ulic v Istanbulu.\n\nUlice se nachází ve čtvrti Beyoğlu, vede zhruba od Taksimského náměstí ke Galatské věži. Je známá jako velmi významné obchodní korzo s mnoha obchody prodávající různé druhy zboží. Denně tudy projdou tři miliony lidí. Není přístupná pro automobilový provoz; je upravena jako pěší zóna. Od konce 90. let 20. století tu je zavedena linka historické tramvaje. Za dob Osmanské říše se nazývala \"Cadde-i Kebir\" (\"velká třída\"), vzhledem k tomu že Istanbul býval tureckou metropolí tu sídlily i zastupitelské úřady mnoha zemí. Po založení republiky v roce 1923 získala své dnešní jméno, podle války za nezávislost.\n\n"}
{"id": "78020", "url": "https://cs.wikipedia.org/wiki?curid=78020", "title": "Kadaverin", "text": "Kadaverin\n\nKadaverin, nazývaný též pentamethylendiamin či pentan-1,5-diamin, je alifatickým diaminem. Molekulový vzorec je NH(CH)NH. Vzniká, podobně jako putrescin, dekarboxylací aminokyseliny lysinu například při hnití masa. Jeho toxické účinky jsou podobné jako účinky amoniaku. Označuje se jako mrtvolný jed.\n"}
{"id": "78021", "url": "https://cs.wikipedia.org/wiki?curid=78021", "title": "Seznam pilotovaných vesmírných letů 2000–2009", "text": "Seznam pilotovaných vesmírných letů 2000–2009\n\nSeznam pilotovaných letů s lidskou posádkou v letech 2000–2009 zahrnuje 58 orbitálních a 3 suborbitální pilotované kosmické lety. V uvedeném období proběhla poslední mise na stanici Mir, lety k Mezinárodní vesmírné stanici, nehoda raketoplánu Columbia, lety čínských kosmických lodí Šen-čou a první soukromé suborbitální lety.\n\nRoku 2000 začala nová etapa kosmických letů – v červnu odletem 28. expedice skončilo čtrnáctileté osídlení stanice Mir. Naopak začátkem listopadu na Mezinárodní vesmírnou stanici (ISS) přiletěla Expedice 1, čímž začalo trvalé osídlení nové stanice. Výměna posádek a výstavba ISS byly náplní většiny ruských a amerických pilotovaných letů následujících let. Výjimkou byly jen čtyři samostatné mise amerických raketoplánů – let STS-99 roku 2000, dvě servisní mise k Hubbleovu vesmírnému dalekohledu a let STS-107 raketoplánu Columbia, který při přistání lodi skončil zničením raketoplánu a smrtí posádky. Zatímco americká vesmírná agentura NASA používala k letům do vesmíru raketoplány Space Shuttle, ruský Roskosmos disponoval kosmickými loděmi Sojuz.\n\nV prvním desetiletí 21. století proběhly také první tři čínské pilotované kosmické lety – mise Šen-čou 5, 6 a 7 – a první tři suborbitální lety soukromé kosmické lodě – mise SpaceShipOne 15P až 17P. \n\n\n\n"}
{"id": "78026", "url": "https://cs.wikipedia.org/wiki?curid=78026", "title": "Sádhu", "text": "Sádhu\n\nSádhu je v hinduismu obecný termín označující asketu či žebravého poutníka, který se vzdal světského života, aby dosáhl nejvyššího duchovního cíle. Sádhu se vzdal tří životních cílů: \"káma\" („smyslové potěšení“), \"artha\" („bohatství a síla“), a dokonce i \"dharma\" („povinnost“) a je jednostranně zaměřen na dosažení mókši („osvobození“) prostřednictvím meditace a kontemplace nad Bohem (bohy) a světem.\n\nJsou to poustevníci, kteří zanechali všech materiálních a sexuálních vazeb a žijí v jeskyních, lesích nebo chrámech po celé Indii. Slovo pochází ze sanskrtského slova \"sādhana\" („duchovní cvičení“); celý jejich život je právě takovým cvičením, soustavou nejrůznějších praktik (někdy až sebezničujících), které mají pomoci k \"sādh\" („dosažení cíle“), tj. mókši.\n\nV současné době existuje 4 nebo 5 milionů sádhuů v Indii a jsou stále široce respektováni, uctíváni, a dokonce i obáváni. Nikdo si nepřeje, aby byl proklet sádhuem. Také se míní, že přísné praxe sádhuů pomohou vykořenit karmu nejen jim samotným, ale i celé společnosti. Proto jsou indickou společností materiálně podporováni.\n\nSádhuové tvoří mnoho sekt či duchovních směrů, takže je obtížné provést systematické rozčlenění. Někteří žijí v horách o samotě, jedí jen trochu ovoce denně. Jiní chodí po desetiletí dokola s jednou rukou zvednutou, dokud prsty neztuhnou v mrtvý pahýl. Nebo kouří ručně vyráběný hašiš a následně hledají Boha v kouři. Existují i např. tzv. \"nága-sádhuové\", kteří chodí nazí. Existují též sádhuové v rámci sekty Aghora, kteří rituálně jedí lidské maso.\n\nTakové praktiky, jako povinná ranní koupel ve studené horské řece, mají vést k odpoutání od běžného luxusu, na nějž jsou obyčejní lidé zvyklí. Poté se sádhuové shromažďují kolem \"dhuni\" – posvátného ohniště a začínají se svými modlitbami a celodenní meditací.\n\nNěkteří sádhuové se věnují černé magii nebo bylinkářství a dodávají léky místní komunitě, odstraňují kletby nebo žehnají novomanželům. Pro průměrného hinduistu jsou sádhuové přítomnou připomínkou božskosti. Je jim obecně dovoleno bezplatně cestovat vlakem. Někteří z nich bývali za starých časů vojensky organizováni, a dokonce i nyní \"nága-sádhuové\" nosí s sebou své meče.\n\nJsou také jogíni, kteří se zahrabávají do země, jiní drží své dlaně uzavřené v pěst tak dlouho, dokud jim neprorostou nehty skrz. Mnoho sádhuů je zapsáno v Guinessově knize rekordů pro kousky nadlidské výdrže jako je stání 17 let, pobyt na jednom místě déle než dvě desetiletí, plazení se v délce 1400 km a mnoho podobných výkonů, které podstupují za účelem realizace duchovních cílů.\n\nVelkým shromážděním sádhuů je Kumbhaméla, která se koná každé čtyři roky na čtyřech různých místech podél svaté řeky Gangy. Tuto akci navštěvují sádhuové z celé Indie. Tuto slavnost pořádá sdružení sádhuů All India Akhara Association. V čele každé zastoupené skupiny sádhuů stojí tzv. \"mahant\".\n\nKaždý se nemůže stát sádhuem, předpokládá se, že je nutné být ve čtvrté životní fázi, jak ji chápe hinduismus, tzn. poté, co byl adept studentem, otcem-hospodářem a pak opustil s manželkou domov. Avšak tento požadavek pro většinu nemá praktický význam. Stát se sádhuem i tak není jednoduchá volba. Adept musí nejdříve sám symbolicky zemřít a bývá požadováno, aby se účastnil svého vlastního pohřbu předtím, než je možno následovat gurua po mnoho let. Nový žák musí nosit guruovi věci, rozdělávat oheň, obstarávat vodu atd., dokud nezíská dostatek zkušeností, aby se mohl duchovně osamostatnit. Zatímco se vede mnoho diskusí nad tím, zdali se člověk ze Západu může stát hinduistou, je jisté, že se může stát sádhuem, nalezne-li gurua, který ho přijme.\n"}
{"id": "78035", "url": "https://cs.wikipedia.org/wiki?curid=78035", "title": "Solipsismus", "text": "Solipsismus\n\nSolipsismus (z latinského \"solus ipse\" = jen já sám) je ve filosofii krajní forma subjektivismu, založená na myšlence, že existuje pouze moje vědomí a nic jiného. \n\nSolipsismus jako pojem se objevil v 19. století jako radikální epistemologická skepse, pokud jde o poznání světa a myslí druhých lidí. Vychází z metodického pochybování Descartova, který poslední filosofickou jistotu založil právě na (hypotetické) pochybnosti o všem, včetně smyslového poznání, v níž se jako nepochybné ukáže pouze „myslím, tedy jsem“. Solipsismus ovšem tento myšlenkový experiment bere doslova. Anglický idealistický filosof George Berkeley soudil, že věci existují, jen pokud jsou vnímány, ovšem vyvodil z toho, že vnější svět existuje proto, že je předmětem vnímání Božího; s podobnou představou pracoval i Isaac Newton, pro něhož prostor je právě Boží „sensorium“.\n\nDalší krok učinil německý filosof Arthur Schopenhauer, pro něhož první větou jeho filosofie je „Svět je moje představa“. Ke každému pozorování patří pozorovatel, předmět nemůže být bez subjektu, který jej poznává. To ovšem není ještě solipsismus. Za důsledného solipsistu se někdy pokládá německý myslitel Max Stirner, který v knize \"Der Einzige und sein Eigentum\" („Jedinec a jeho vlastnictví“ z roku 1845) zastává radikální egoismus: „Nic mi nestojí nade mnou“. Pro Stirnera to ale není solipsismus, protože právo na egoismus každému přiznává, nýbrž odmítnutí každé vnější autority, včetně zvnitřněného „nad-já“ (superego).\n\nVe východních filozofiích je tato myšlenka přítomna taky.\n\"Bez myšlenek není svět\" – Ramana Maharši.\n\nSolipsismus tedy může být \nNámitky proti solipsismu pocházejí z různých stran. Tak filosofie jazyka namítá, že pokud solipsista používá jazyka, už předpokládá komunikaci s jinými. V novější filosofické literatuře se solipsismus objevuje, například u J.-P. Sartra nebo u českého filosofa Ladislava Klímy, který se občas snažil „solipsisticky“ také žít.\n\n\n\n"}
{"id": "78036", "url": "https://cs.wikipedia.org/wiki?curid=78036", "title": "Yeong-wook Jo", "text": "Yeong-wook Jo\n\nYeong-wook Jo (조영욱) (* 1. ledna 1962) je korejský filmový hudební skladatel.\n\nSložil hudbu např. pro filmy Old Boy nebo Sympathy For Lady Vengeance.\n\n"}
{"id": "78041", "url": "https://cs.wikipedia.org/wiki?curid=78041", "title": "Hennig Brand", "text": "Hennig Brand\n\nHennig Brand (kolem roku 1630 – pro roce 1692 nebo 1710) byl německý lékárník, kupec a amatérský alchymista, který v roce 1669 destilací lidské moči jako první objevil prvek fosfor. Žil v německém Hamburku. \n\nBrand byl voják (pravděpodobně důstojník), do Hamburku se odstěhoval díky velkému věnu své druhé ženy a věnoval se zde alchemistickým experimentům a také obchodu s chemikáliemi a medikamenty. Užíval také (neoprávněně) titul \"Dr. med.\", přestože neuměl latinsky, což bylo tehdy podmínkou výkonu lékařské profese.\n\nStejně jako ostatní alchymisté té doby hledal Brand „kámen mudrců“, látku, která údajně transformovala základní kovy (jako olovo) na zlato. Brand se domníval, že lidská moč obsahuje zlato. Nechal moč několik dní rozkládat, pak ji zahustil a nakonec destiloval při vysokých teplotách. Destiloval několik tisíc litrů moči. Páry nechal zkondenzovat pod vodou a získal tak voskovitou látku, která ve tmě světélkovala. Brand pojmenoval tuto látku podle řeckého \"phosphorus\": \"phos\" – světlo a \"phoros\" – nesoucí, tedy „světlonoš“. V tomto případě se jednalo o fosfor bílý.\n\nBrandův typický alchymistický proces poskytoval mnohem méně fosforu než bylo možno pomocí moči získat. Vysráženou sůl, kterou z procesu vyřadil, totiž obsahovala většinu fosforu. K získání asi 120 gramů fosforu musel užít kolem 5500 litrů moči. Pokud by ale užil celý vyřazený obsah získal by fosoru několikanásobně více (1 litr moči dospělého člověka obsahuje asi 1,4 g solí fosforu, což odpovídá asi 0,11 gramům čistého bílého fosforu.\n\nZpůsob výroby byl nejen neefektivní ale navíc i komplikovaný a nepraktický a byl opuštěn, poté, co Carl Wilhelm Scheele objevil přítomnost fosforu v kostech v roce 1769 a našel lepší postup pro jeho výrobu.\n\n"}
{"id": "78047", "url": "https://cs.wikipedia.org/wiki?curid=78047", "title": "Tankový prapor (film)", "text": "Tankový prapor (film)\n\nTankový prapor je československý film režiséra Víta Olmera z roku 1991 natočený ve filmovém studiu Barrandov společností Bonton a.s. podle stejnojmenné literární předlohy Josefa Škvoreckého. V hlavní roli Lukáš Vaculík. Návštěvnost přesáhla dva miliony diváků a tržby dosáhly 55 milionů korun.\n\na další\n\nHlavní postavou je doktor filosofie Danny Smiřický, který je v rámci povinné vojenské služby přidělen k tankovému praporu ve vojenském prostoru Kobylec. Jako velitel tanku T-34/85 prodělává cvičení, jako kulturní pracovník je přítomen plnění Fučíkova odznaku a zažívá další příhody z vojenského prostředí 50. let. Ve volných chvílích vzpomíná na vdanou Lizetku, se kterou se v civilním životě pokoušel navázat vztah. V kasárnách se zamiluje do ženy jednoho z důstojníků Jany Pinkasové. Zažije návštěvu sovětského vojenského poradce a je také svědkem utonutí v jímce velitele tábora majora Borovičky. V konci příběhu odchází do civilu.\n\n"}
{"id": "78057", "url": "https://cs.wikipedia.org/wiki?curid=78057", "title": "Alfred Hugenberg", "text": "Alfred Hugenberg\n\nAlfred Ernst Christian Alexander Hugenberg (19. června 1865, Hannover – 12. března 1951, Kükenbruch) byl německý nacionalistický a konzervativní politik a podnikatel.\n\nNarodil se jako syn poslance Pruského parlamentu Karla Hugenberga. V letech 1883 až 1888 studoval práva v Göttingenu, Heidelbergu a v Berlíně a ekonomii ve Štrasburku.\n\nRoku 1900 se oženil se svou vzdálenou sestřenicí. V letech 1903–1907 působil jako úředník na ministerstvu financí, od roku 1909 až do roku 1918 byl členem vedení Friedrich Krupp AG v Hesensku.\n\nOd roku 1916 začal budovat později známý \"Hugenbergův koncern\", konglomerát novin, nakladatelství, filmových společností a reklamních agentur.\n\nRoku 1918 vstoupil do Německé národně lidové strany (DVNP), kterou také reprezentoval v parlamentu. Předsedou strany se stal po špatném volebním výsledku v roce 1928 a zůstal jím až do rozpuštění strany. Pod Hugenbergovým vedením se strana ještě více vyhranila vůči systému Výmarské republiky, zradikalizovala se ve svém nacionalismu a definitivně opustila své někdejší monarchistické názory. V roce 1929 postavila strana, i přes mnohé názorové neshody, společnou kandidátku při volbách do Reichstagu s NSDAP a organizací Stahlhelm. Toto uskupení obdrželo 14 % odevzdaných hlasů. V letech 1931 až 1932 stála DNVP v opozici vůči druhé Brüningově vládě, ale její členové byli zastoupeni v kabinetech Franze von Papena i Kurta von Schleichera.\n\nPo jmenování Hitlerova kabinetu v lednu 1933 v něm působil ve funkcích ministra hospodářství a ministra výživy. Byl i ve vládě, kterou jmenoval Hitler 14. března 1933, ale když zjistil, že jeho strana sice formálně kontroluje čtyři ministerstva, ale moc v zemi fakticky přebírají nacisté, podal v červnu 1933 ve snaze vyvolat pád vlády demisi. Jeho demise však k ničemu nebyla a DNVP byla rozpuštěna.\n\nPostupně byl nacisty donucen jim prodat své společnosti. Po druhé světové válce byl v letech 1946–1951 v britské internaci, zemřel roku 1951 v Kükenbruchu.\n\nAlfred Hugenberg podnikal i v oblasti mediálního průmyslu. \"\"Aby mohl ovlivňovat tisk a tím i veřejné mínění, vydal se Hugenberg pěti odlišnými, ale navzájem propojenými cestami:\"\n\n\nHugenberg vlastnil inzerentní společnost Ala-Anzeiger AG, filmové studio UFA, nakladatelskou instituci VERA Verlagsanstalt, která pomáhala vydavatelstvím v těžké finanční situaci. Dále vlastnil Telegraphen-Union (Telegrafní unii) čili tiskovou kancelář, konkurenci k původní jediné německé tiskové kanceláři Wolff Telegraph Bureau. Ta vznikla v roce 1913 sloučením několika jiných agentur.\n\nZmíněná inzerentní společnost Ala zvládla po svém nástupu na trh se spojit se s několika dalšími společnostmi, ke kterým zaujala vlastnický vztah a spojila je do jedné. Následně tak zlikvidovala konkurenci Haus Mosse (Mosseho nakladatelství), to muselo v roce 1932 vyhlásit konkurz.\n\nDíky zakoupení Scherlova nakladatelství získal následující novinové tituly:\n\n"}
{"id": "78072", "url": "https://cs.wikipedia.org/wiki?curid=78072", "title": "Sergej Mironovič Kirov", "text": "Sergej Mironovič Kirov\n\nSergej Mironovič Kirov (, rodným jménem S. M. Kostrikov /\"Ко́стриков\"/; – 1. prosince 1934) byl významný ruský bolševik. Ve třicátých letech patřil k nejoblíbenějším sovětským vůdcům – zejména mezi komunisty – a byl mnohem populárnější než Stalin.\n\nNarodil se 28. března 1886 v Uržumu, v chudé vesnici na Urale. Brzy ztratil oba rodiče a vyrůstal v sirotčinci. V roce 1901 mu skupina podporovatelů poskytla stipendium pro studium na průmyslové škole v Kazani. Po získání inženýrského diplomu se přestěhoval do sibiřského Tomsku. Postupně se stal marxistou a členem ruské sociálně-demokratické strany (1904).\n\nKirov se zúčastnil revoluce roku 1905, byl uvězněn a o rok později propuštěn. Brzy po propuštění se připojil k bolševikům. Byl znovu zatčen v roce 1906, ale tentokrát byl odsouzen na tři roky pro obvinění, že šířil ilegální literaturu. Několikrát zadržen byl i později. Nakonec se přestěhoval na Kavkaz, kde zůstal až do doby abdikace Mikuláše II. a konce carského režimu.\n\nTou dobou si Sergej Kostrikov změnil jméno na Kirov, které si vybral za pseudonym, jak to činili i jiní revoluční vůdci. Pojmenoval se snad podle antického perského vůdce Kýra Velikého a stal se velitelem bolševického vojenského vedení v Astrachani, kde dal povraždit asi 4000 lidí, včetně arcibiskupa a mnoha duchovních. Po revoluci roku 1917 bojoval v občanské válce až do roku 1920. Organizoval obsazení Ázerbájdžánu Rudou armádou a spojení Arménie, Gruzie a Ázerbájdžánu v jednu sovětskou republiku.\n\nRoku 1921 se stal generálním tajemníkem ázerbájdžánské stranické organizace. Loajálně podporoval Stalina a v roce 1926 za to byl odměněn funkcí šéfa petrohradského oddělení strany (což byla údajně druhá nejvyšší funkce ve straně hned po Stalinovi). Tento první tajemník leningradského oblastního výboru strany nebyl žádným demokratem – organizoval mj. otrocké práce vězňů při budování kanálu z Baltského do Bílého moře – ale v letech 1932 a 1933 usiloval o celkové uvolnění režimu. Nesouhlasil s represáliemi proti opozici, zasazoval se o zlepšení vztahu stranického vedení vůči tvůrčí inteligenci a varoval před ztrátou kontaktu s reálným životem pracujícího člověka. Svůj projev na stranickém sjezdu v roce 1934 pojal jako chvalořeč na Stalina a ironizoval sesazeného Zinověva, Kameněva a jejich přívržence. V následující volbě do ústředního výboru dostal Kirov pouze tři negativní hlasy, což bylo nejméně ze všech kandidátů, zatímco Stalin dostal 292, což bylo nejvíce. Později roku 1934 Stalin Kirova vyzval, aby přijel za ním do Moskvy.\n\n1. prosince 1934 byl zavražděn Leonidem Nikolajevem ve Smolném institutu v Petrohradě (Leningradě). Kirov přišel do práce a nechal svého tělesného strážce několik schodů za sebou, vycházel nahoru po schodech, kde měli bolševičtí aparátčíci své kanceláře. Nikolajev vyšel z koupelny, následoval Kirova po chodbě a střelil ho zezadu do krku. Jeho smrt poskytla Stalinovi záminku k zahájení brutální vnitrostranické čistky. Všeobecně se předpokládá, že jeho vražda nebyla součástí žádného Trockého spiknutí, o kterém Stalin mluvil a které nikdy neexistovalo. Naopak se spekuluje, že mohl být zavražděn na Stalinův rozkaz, byť důkazy pro toto tvrzení chybí. Zadržený atentátník Leonid Nikolajev měl totiž podezřelé styky s GPU.\n\nVyšetřovatelé NKVD později tvrdili, že Nikolajev byl součástí širšího spiknutí vedeného Lvem Trockým proti sovětské vládě. To vyústilo v zatčení a popravu Kameněva, Zinověva a čtrnácti dalších v roce 1936. Kirovova smrt odstartovala velkou čistku stalinistického režimu, při níž byli podporovatelé Trockého a ostatní domnělí nepřátelé státu zatýkáni a odsuzováni.\n\nDodnes existuje mnoho sporů o této vraždě. Spekuluje se, že mohla být objednána Stalinem a že ke střelbě došlo s přispěním NKVD, ale nikdy to nebylo plně prokázáno. Jiní tvrdili, že Kirov měl poměr s Nikolajevovou manželkou a i když to možná nebylo jediným důvodem, NKVD toho mohla zneužít, aby Nikolajeva k vraždě vyprovokovala. Ani to nebylo nade vší pochybnost prokázáno. Říká se také, že Nikolajev trpěl duševní nemocí a že mohlo jít i o náhodný útok.\n\nAmy Knightová uvádí významné okolnosti, které by nasvědčovaly zapojení NKVD. Ptá se, jak by se Nikolajev sám mohl dostat do poměrně přísně střežených prostor stranických funkcionářů. Byl prý krátce před činem NKVD zatčen a znovu propuštěn a měl u sebe detailní plány budovy. Jako velmi nezvyklá působí i skutečnost, že Stalin osobně řídil vyšetřování, přičemž se obklopil svými nejužšími spolupracovníky a naopak znemožnil účast dalších, například Ordžonikidzeho, který byl Kirovovým osobním přítelem a který mohl mít zájem na objektivním objasnění události.\n\nStalin sám poté odstartoval to, co by se dalo nazvat kultem Kirovovy osobnosti. Kirovovi se dostalo pohřbu u kremelské zdi na nejvyšší státní úrovni a sám Stalin nesl jeho rakev. Mnoho měst, ulic a továren bylo následně nazváno Kirovovým jménem (například města v Rusku a Ázerbájdžánu a na Ukrajině, ale i velká továrna v Leningradě). Obrovská Kirovova socha po dlouhou dobu dominovala panoramatu Baku. Socha byla vztyčena v roce 1939 a odstraněna roku 1992 poté, kdy Ázerbájdžán získal nezávislost. Kirovovým jménem byly nazvány i sovětské válečné křižníky.\n\n\n\n"}
{"id": "78073", "url": "https://cs.wikipedia.org/wiki?curid=78073", "title": "Konečné řešení židovské otázky", "text": "Konečné řešení židovské otázky\n\nKonečné řešení židovské otázky (německy: Endlösung der Judenfrage, zkráceně \"Endlösung\") byl německý nacistický plán na systematickou genocidu evropského židovstva během druhé světové války, který měl být vyústěním holokaustu (šoa, שואה). Ujednání o konečném řešení bylo dosaženo 20. ledna 1942 na konferenci ve Wannsee, která byla setkáním vysokých představitelů nacistického Německa a předsedal ji Reinhard Heydrich. V roce 1947 byla Spojenci nalezena v jednom z říšských ministerstev kopie zápisků pořízených na konferenci, které jsou jediným důkazem o konání, průběhu i závěrech konference. Stalo se tak však až po Norimberském procesu, kde tedy nemohly sloužit jako důkaz.\n\nV letech 1941 a 1942 byly postaveny vyhlazovací tábory Belzec, Sobibor, Treblinka, Chełmno, Majdanek a nakonec Auschwitz-Birkenau (Osvětim-Březinka). Masové zabíjení Židů začalo v souvislosti s útokem na Sovětský svaz a skutečně průmyslové intenzity nabylo v roce 1942. Celkem bylo do roku 1945 zavražděno asi 6 milionů Židů.\n\nLikvidaci Židů na dobytých východních územích zahájily masovými popravami jednotky Einsatzgruppen, kterým padlo za oběť asi 1,5 milionů židovských obyvatel Polska, Ukrajiny (Masakr v Kamenci Podolském - červen 1941), Běloruska, pobaltských států (hromadné popravy v Kalevi-Liiva v období 1941-1943) a Ruska.\n\n\n"}
{"id": "78075", "url": "https://cs.wikipedia.org/wiki?curid=78075", "title": "Stará plaská cesta", "text": "Stará plaská cesta\n\nTzv. stará plaská cesta byla historická cesta spojující několik významných budov na panství cisterciáckého kláštera v Plasích.\n\nBarokní cesta vznikla v 1. polovině 18. století za opata Evžena Tytla jako součást rozsáhlého budování klášterního panství a vyjádření urbanistických vazeb. V členitém terénu v okolí Plas nešlo vybudovat striktně přímé pohledové vazby, přesto je cesta vroubená stromořadím jasným vyjádřením tehdejšího požadavku na vzhled krajiny v okolí panského sídla.\n\nStará cesta vycházela ze samotného opatství v Plasech, stoupala severovýchodním směrem vzhůru k samotě Sokolka, pokračovala k hájovně Rouda, odtud k soše sv. Jana Nepomuckého na návrší Svatý Jan nad Hadačkou, pokračovala k hospodářskému dvoru Sechutice, okolo rybníka Pivovárek k proboštství a poutnímu kostelu Mariánská Týnice a dále k hospodářskému dvoru Hubenov.\n\nV současnosti je zachován úsek mezi Plasy a Sokolkou, po kterém prochází červená turistická trasa. V samotných Plasech se začátek cesty stal ulicí Stará cesta. Úsek od Sokolky přes Roudu až k sv. Janu Nepomuckému se stal základem pro dnes velmi frekventovanou silnici I/27. Úsek k Sechuticím byl ve 20. století rozorán a zcela zanikl v poli. Z úseku mezi Sechuticemi a Týnicí je zachována menší část končící u křížku v polích. Zbytek cesty je zrušený.\n\nNadační fond Mariánská Týnice se snaží o postupnou obnovu tohoto významného krajinotvorného prvku.\n\n"}
{"id": "78076", "url": "https://cs.wikipedia.org/wiki?curid=78076", "title": "Rouda", "text": "Rouda\n\nRouda je samota po levé straně silnice I/27 mezi Plasy a Hadačkou, ležící na katastrálním území vesnice Babina v okresu Plzeň-sever.\n\nSamotu tvoří dvě adresy, z nichž č. 46 je bývalou hájovnou plaského kláštera postavenou v roce 1767 při staré plaské cestě. Stavení spojuje pod jednou střechou obytnou i hospodářskou část, přičemž obytná část je obrácena štítem k silnici. Do budovy jsou vstupy z obou bočních průčelí, stropní trámy přesahují zdi o přibližně 60 cm a kryjí úzké zápraží. Štítové průčelí má v přízemí dvě dělená okna, samotný štít s dvěma ventilačními kruhovými okny je oddělen plochou římsou a završen polovalbovou střechou. Ve štítě je vsazen kamenný znak opata s vročením.\n\n"}
{"id": "78078", "url": "https://cs.wikipedia.org/wiki?curid=78078", "title": "Atyrauská oblast", "text": "Atyrauská oblast\n\nAtyrauská oblast ( , dříve ) je oblast na západě Kazachstánu. Byla založena 15. ledna 1938 v rámci Kazašské SSR pod jménem \"Gurjevská oblast\". Pod tímto jménem byla v letech 1962-64 součástí Západokazašského kraje. Před rokem 1973 a v letech 1988-90 byla její součástí dnešní Mangystauská oblast. Od roku 1992 nese současné jméno. Má rozlohu 118 600 km². Má 455 500 (2005) obyvatel a hlavním městem je Atyrau.\n\nOblast hraničí se třemi oblastmi \"Kazachstánu\" (Západokazašskou na severu, Akťubinskou na východě a Mangystauskou na jihovýchodě) a s Astrachaňskou oblastí Ruska na západě.\n\nOblast se rozkládá v Přikaspické nížině na sever a východ od Kaspického moře mezi nížinou Volhy na severozápadě a na východ sahá za povodí Emby až k slanisku Mrtvý Kultuk. Povrch je rovinný. Nevelké hory jsou na severu (Inderské hory) V Přikaspické nížině jsou obrovské masívy písečných dun (Rynpeski, Tajsojgan). V blízkosti delty \"Volhy\" se nacházejí berovské pahorky (\"бэровские бугры\").\n\nKlima je ryze kontinentální, velmi suché s horkým létem a mírnou zimou. Průměrná teplota v lednu je -10,6°С, v červenci 24 °С. Srážky se pohybují od 180 do 200 mm za rok. Sněhová pokrývka je nestálá. Charakteristické jsou silné větry.\n\n\"Kaspické moře\" přiléhající k oblasti má hloubku do 50 m. Pobřeží je málo členité, nacházejí se u něj nevelké písečné kosy a ostrovy. V důsledku snížení hladiny \"Kaspického moře\" vznikly velké bažinaté oblasti (tzv. slaniska, např. \"Mrtvý Kultuk\" aj.). Nemnohé řeky náleží k povodí \"Kaspického moře\". Hlavní z nich je Ural. Řeky Emba, Sagiz a Uil mají velmi málo vody, v létě se stávají slanými a rozpadají se na oddělená jezírka. Jsou na nich postaveny přehrady. V údolích řek a podél \"Kaspického moře\" je mnoho mělkých jezer, převážně slaných (Inder).\n\nOblast je pokryta travnato-pelyňkovými polopustinami a pelyňkovo-slanými pustinami na hnědých půdách.\n\nPodél severního pobřeží \"Kaspického moře\" se táhne silně bažinatý rákosový pás. V údolích \"Uralu\" a \"Emby\" jsou nevelké porosty stromů a keřů (\"tugaji - тугаи\"). Stromy a keře zaujímají méně než 1% území oblasti.\n\nŽije zde mnoho divokých živočichů: šelmy (vlk, korsak), hlodavci (sysli, frčci, tarbíčci, zajíci polní a tolajové), sudokopytníci (divoká prasata, sajgy), ptáci (drop velký a malý, orel stepní).\n"}
{"id": "78079", "url": "https://cs.wikipedia.org/wiki?curid=78079", "title": "Karol Sidor", "text": "Karol Sidor\n\nKarol Sidor (16. července 1901 Ružomberok – 20. října 1953 Montréal) byl slovenský novinář a politik, jeden z vrcholných představitelů a ideologů umírněného klerikálního nacionalismu na Slovensku.\n\nOd roku 1920 byl členem SĽS, v letech 1931–8 zastával funkci šéfredaktora v jejích stranických novinách Slovák. Po volbách v roce 1935 se stal poslancem Národního shromáždění.\n\nPři volbě prezidenta v roce 1935 se stavěl proti tomu, aby HSĽS podpořila Beneše. Když strana nakonec na základě dohody, kterou vyjednal a v HSĽS prosadil Jozef Tiso, Beneše podpořila, Sidor se na protest vzdal svého poslaneckého mandátu. V roce 1938 se stal ředitelem všech tiskařských podniků strany a zároveň hlavním velitelem Hlinkovy gardy. V prosinci 1938 byl zvolen do slovenského sněmu. Od prosince 1938 do března 1939 pak byl ministrem bez portfeje v československé vládě. V těchto funkcích se ale brzy dostal do konfliktu s radikálními slovenskými nacionalisty a fašisty. Konflikt kulminoval v březnu 1939, kdy se stal předsedou slovenské autonomní vlády. 14. března odmítl německý nátlak vyžadující okamžité vyhlášení slovenské samostatnosti. Když byl poté Slovenský stát i přes jeho odpor vyhlášen, stal se v jeho vládě ministrem vnitra. Jeho snaha omezit řádění Hlinkovy gardy, kterou dříve sám zakládal, i zásahy proti dalším nacionalistickým a fašistickým excesům vedly k tomu, že byl na společný nátlak slovenských radikálů a Německa odstraněn ze všech významných funkcí a koncem roku 1939 byl odklizen do funkce velvyslance ve Vatikánu.\n\nVe Vatikánu Sidor zpočátku svědomitě plnil své úkoly, ale postupem času propadal stále hlubší deziluzi, na níž měl možná podíl i osud slovenských Židů a demarše slovenského státu ohledně této otázky, které musel Sidor z titulu své funkce předávat. Ke konci už své zhnusení neskrýval natolik, že si Tardini, který se Sidorem jednal nejčastěji, zaznamenal do svého deníku, že Sidor předkládá stanoviska své vlády bez valného osobního přesvědčení a s neskrývaným studem.\n\nPo roce 1945 se Sidor rozhodl zůstat v zahraničí, v roce 1947 byl v nepřítomnosti odsouzen v poněkud diskutabilním procesu k 20 letům vězení. Po únoru 1948 založil v emigraci \"Slovenskou národní radu v zahraničí\", jíž poté předsedal.\n\n\n"}
{"id": "78080", "url": "https://cs.wikipedia.org/wiki?curid=78080", "title": "Gabriela Beňačková", "text": "Gabriela Beňačková\n\nGabriela Beňačková-Čápová (* 25. března 1947 Bratislava) je světově proslulá česká operní pěvkyně – sopranistka slovenského původu. Kritici její tzv. spinto lyrický soprán nazývali hlasem s pověstnou „slovanskou slzou“ nebo jej doplňovali přívlastkem stříbrný.\n\nV průběhu své kariéry vystupovala jak v Národním divadle v Praze, tak na významných operních scénách v zahraničí. Časopisem \"Gramophone\" byla opakovaně zařazena mezi 10 nejlepších operních pěvkyň světa a dirigent John Fiore Beňačkovou označil za \"český národní poklad\". Získala rovněž několik významných ocenění, mimo jiné Cenu Thálie v roce 2019. V roce 1994 byla nominována na cenu Grammy Award v kategorii \"classical vocal performance\", avšak cenu nakonec nezískala. Za celoživotní zásluhy na propagaci a popularizaci české klasické hudby v České republice i v zahraničí získala Cenu Antonína Dvořáka, kterou převezme 21. 4. 2020 v Rudolfinu.\n\nOd dětství se věnovala baletu, hře na klavír a zpěvu. Zpívala v dětském sboru Československého rozhlasu v Bratislavě. Od roku 1962 studovala zpěv na bratislavské konzervatoři u M. Móryové, v letech 1966 až 1967 u T. Kresákové na konzervatoři v Žilině. V letech 1967 až 1971 studovala na Vysoké škole múzických umění v Bratislavě u A. Korinské a absolvovala tuto školu u Jana Blahy. V roce 1969 se stala laureátkou Janáčkovy pěvecké soutěže v Luhačovicích a absolutní vítězkou Dvořákovy soutěže v Karlových Varech. Na základě těchto úspěchů jí nabídl ředitel Národního divadla v Praze Přemysl Kočí angažmá v operním souboru.\n\nPrvním manželem Gabriely Beňačkové byl pianista Ľudovít Marcinger, s nímž má dceru Gabrielu. Tu vychovala společně se svým druhým manželem - v roce 1984 se provdala se za uměleckého partnera z Národního divadla, herce Josefa Čápa. Čáp se posléze začal věnovat operní režii. Jejich manželství trvalo od roku 1984 do smrti Josefa Čápa v roce 2001. Po rozdělení Československa přijala české státní občanství.\n\nOd srpna roku 1970 se Beňačková stala členkou a později sólistkou opery Národního divadla v Praze, kde až do roku 1997 zpívala mnohé role českého, ruského a italského repertoáru. Z přelomu let 1980/1981 pochází jedna z jejích nejznámějších nahrávek na CD, při které Beňačková ztvárnila roli Mařenky v opeře Bedřicha Smetany \"Prodaná nevěsta\". Spolu s ní se na této nahrávce podílela řada vynikajících pěvkyň a pěvců jako byl Richard Novák (Kecal). Pozoruhodné bylo, že i v roli Jeníka zpíval rodilý Slovák, a to tehdy nepochybně nejvýznačnější tenorista Československa Peter Dvorský. Orchestrální part převzala Česká filharmonie pod taktovkou Zdeňka Košlera, Pražský filharmonický sbor řídil Josef Veselka.\n\nOd roku 1974 byla Beňačková současně sólistkou Vídeňské státní opery. Zde vystoupila na téměř 150 představeních v celkem 13 rolích, z nichž nejvýznačnější jsou Rusalka Antonína Dvořáka, Jenůfa v \"Její pastorkyni\" Leoše Janáčka a Desdemona v \"Othellu\" Giuseppe Verdiho. Dále to byly role Maddaleny di Coigny z opery Umberta Giordana \"André Chénier\", kde Beňačková vystoupila po boku Plácida Dominga a Piera Cappuccilliho, a Markétky z Gounodova \"Fausta\". Z obou inscenací jsou dochovány videozáznamy. Ve Vídni si Beňačková získala stálé publikum a za své umělecké výkony získala titul „komorní pěvkyně“ (\"Kammersängerin\"). Vídeňské obecenstvo se s Gabrielou Beňačkovou rozloučilo v roce 1997, kdy zde pěvkyně v roli Senty z Wagnerova \"Bludného Holanďana\" zpívala naposledy.\nPo nastoupení do Vídeňské státní opery následovala angažmá v celé řadě významných operních domů. V San Francisco Opera debutovala Beňačková v roce 1986 v roli Jenůfy po boku skvělých kolegů a pozdějších dobrých přátel – polského tenoristy Wiesława Ochmana coby Lacy a amerického tenoristy Neila Rosensheina, navíc pod taktovkou dirigenta a janáčkovského experta sira Charlese Mackerrase, kterého také s Beňačkovou vždy pojilo hluboké přátelství. Vrátila se sem v roce 1989, kdy spolu s americkým barytonistou Samuelem Rameym a tenorem Dennisem O'Neillem ztvárnila v Boitově opeře \"Mefistofele\" jak lyrickou roli Markétky, tak dramatickou postavu Heleny Trojské (inscenace je zaznamenána na videonahrávce společnosti RM Arts). Během návratu ze San Francisca byla neplánovaně pozvána do opery v Los Angeles, aby prakticky bez zkoušky zastoupila záhadně onemocnělou Danielu Dessì v roli Desdemony ve Verdiho opeře \"Otello\". Zde opět zpívala společně s Plácidem Domingem; kritikové Beňačkovou ocenili jak za neobvykle krásný hlas a zpěv, tak i za úchvatné herecké ztvárnění role Desdemony. Podobně na představení vzpomíná tenorista Štefan Margita: \"\"Lidé šíleli, její výkon mi připadal jako sen. Snoubila se v ní dokonalá fyzická krása s technickou dokonalostí\".\" \n\nVelký zlom v kariéře Gabriely Beňačkové nastal již v roce 1983, kdy byla pěvkyně po sporech s vedením Národního divadla v Praze obsazena do role \"Libuše\" ze Smetanovy stejnojmenné opery na slavnostním představení ku příležitosti znovuotevření první české scény. V 80. a především v 90. letech nastal vrchol kariéry, když se ve Spojených státech objevila Gabriela Beňačková v New Yorku – nejprve v Carnegie Hall, kde pod taktovkou dirigentky Eve Queler a mnohdy po boku americké pěvkyně Leonie Ryšanek koncertně reprezentovala českou hudbu jako Libuše na představení, jež je kritiky dodnes hodnoceno jako \"legendární\"\",\" dále jako Rusalka, Jenůfa nebo Káťa Kabanová\".\" V roce 1991 poprvé zpívala v Metropolitní opeře v New Yorku, kde debutovala na premiéře Janáčkovy \"Káťi Kabanové\" v hlavní roli, a odzpívala zde téměř 40 představení až do roku 1999. Americký deník \"Wall Street Journal\" po \"metropolitním\" debutu okomentoval soprán Gabriely Beňačkové jako \"ten nejúchvatnější hlas na světě\". Kromě Káti Kabanové zde vystoupila také při premiéře Dvořákovy \"Rusalky\". Princem jí zde byl přítel a kolega ze San Francisca, americký lyrický tenorista Neil Rosenshein (tamější kritika označila její výkon za vzorový a zdůraznila čistotu jejího hlasu a nádherně tvarované fráze a vysoké tóny). S ansámblem Metropolitní opery se Beňačková zúčastnila také dvou turné ve Španělsku a v Nikaragui, kde se představila jako Leonora v Beethovenově \"Fideliovi\". Rolí, kterou se s touto operní scénou Beňačková rozloučila, byla v roce 1999 Verdiho Desdemona.\n\nPo roce 2000 se Gabriela Beňačková začala postupně stahovat z aktivního uměleckého života, což bylo způsobeno vážnou nemocí její matky. O rok později se po delší odmlce objevila na jevišti, když v Národním divadle Brno zpívala svou vysněnou roli Emilie Marty na výroční premiéře Janáčkovy opery \"Věc Makropulos\". Aktivní kariéru Gabriela Beňačková ukončila oficiálně koncertním turné v roce 2008, které vyvrcholilo recitálem v Rudolfinu s Českou filharmonií pod taktovkou Vladimíra Válka. V současné době zpívá pouze příležitostně a věnuje se spíše pedagogice (své žáky má jak v Česku a na Slovensku, tak např. na Vídeňské konzervatoři či na Manhattan School of Music). Mezi umělce, kteří se u Gabriely Beňačkové pěvecky zdokonalují, patří mj. mezzosopranistka Natalia Krone, sólistka Národního Divadla v Praze sopranistka Anda-Louise Bogza, sopranistka Ester Pavlů či tenorista Jakub Pustina, se kterým již několik let pořádají pěvecká turné, vánoční koncerty a spoluorganizují Mezinárodní hudební festival v Rychnově nad Kněžnou.\n\nV roce 2012 se Gabriela Beňačková ve svých pětašedesáti po dlouhé odmlce letech rozhodla pro \"jevištní comeback\", kdy zpívala na Salcburském operním festivalu náročný part Hraběnky de la Roche v Zimmermannových \"Vojácích\". Kritické ohlasy byly velice příznivé a Beňačková se tak v Salcburku objevuje pravidelně. V roce 2015 se dokonce vrátila na prkna milánského Teatro alla Scala. Spolupracuje také s českou hudební skladatelkou Sylvií Bodorovou.\n\nV srpnu 2017 byla Beňačková Janem Burianem, ředitelem Národního divadla v Praze, uvedena do Síně slávy Národního divadla. Je teprve třetí významnou uměleckou osobností, které se této pocty dostalo. 1. ledna 2018 u příležitosti výročí vzniku samostatného Slovenska jí udělil slovenský prezident Andrej Kiska nejvyšší slovenské státní vyznamenání pro cizince - Řád bílého dvojkříže.\n\nDne 5. března 2018 představila Beňačková na koncertě ve Smetanově síni Obecního domu v Praze u příležitosti 25. výročí založení advokátní kanceláře Císař, Češka, Smutný a Českého národního symfonického orchestru dva ze svých studentů - Ester Pavlů a Jakuba Pustinu. Sama také zazpívala za doprovodu Českého národního symfonického orchestru árie a písně Janáčka, Dvořáka, Verdiho, Strausse a Wagnera a uchvátila svou výtečnou pěveckou formou, v níž téměř rok po svých 70. narozeninách vystoupila.\n\nV prosinci 2018 vystoupila v sérii představení Janáčkovy \"Káti Kabanové\" v neapolském Teatro San Carlo, pro které nastudovala roli Kabanichy, tedy tchyně titulní Káti, jež Beňačkovou proslavila po celém světě. Kritika se jednomyslně shodla, že pěvkyně zákeřnou a zlou Kabanichu ztvárnila se stejnou intenzitou a vokální i hereckou profesionalitou, s jakou dlouhá léta ztvárňovala právě roli Káti. Navíc roli díky svému neopakovatelnému hlasovému volumenu propůjčila potřebný hysterický akcent.\n\nZa svou kariéru nahrála Beňačková vlastní operní komplety a byla sólistkou na nahrávkách vokálně-symfonického repertoáru několika nahrávacích studií. Tento repertoár také prezentovala koncertně. Oceňované jsou její nahrávky Janáčkovy \"Glagolské mše\", Dvořákovy \"Stabat Mater\", Beethovenovy \"9. symfonie\" nebo monumentální Schönbergovy kantáty \"Písně z Gurre\". Jednou z jejích posledních nahrávek byla Janáčkova \"Káťa Kabanová\" pod taktovkou již zesnulého dirigenta Charlese Mackerrase v roce 1999 pro studio Supraphon.\n\nŠíře repertoáru Gabriely Beňačkové byla neobvyklá, ovšem největší úspěchy vždy sklízela coby představitelka lyrických sopránových rolí. Bezpochyby se stala nejvýraznější a nejznámější představitelkou Jenůfy z opery \"Její pastorkyňa\" Leoše Janáčka. Tu zpívala na více než 1 000  představeních po celém světě včetně Spojených států nebo Japonska. Janáčka dále reprezentovala v rolích Káti Kabanové i Kabanichy, Lišky Bystroušky či Emilie Marty.\n\nDvořákovu Rusalku nazpívala např. na nahrávce z roku 1982 s Václavem Neumannem coby dirigentem a Wiesławem Ochmanem, především však proslavila inscenaci Rusalky od Otto Schenka, v níž se v hlavní roli představila na prknech Vídeňské státní opery v roce 1987 a na vůbec prvním uvedení tohoto díla v Metropolitní opeře v New Yorku v roce 1993. Pro mnohé se Beňačková stala synonymem této operní role. Americká operní zpěvačka Renée Flemingová, která po roce 2000 často zpívala \"Rusalku\", označila Gabrielu Beňačkovou za svůj velký pěvecký vzor. Obě pěvkyně společně zpívaly na Salcburském festivalu jako „matka a dcera“ ve Straussově opeře \"Arabella\".\n\nCo se týče světového lyrického či spinto-lyrického repertoáru, účinkovala Beňačková ve verdiovských rolích, především jako krásná Desdemona z opery \"Othello\" nebo Amelia z Maškarního plesu, dále jako Líza z Čajkovského \"Pikové dámy\", Taťána z \"Evžena Oněgina\" (tu zpívala mj. i v Buenos Aires či ve Velkém divadle v Moskvě), Mimi z Pucciniho \"Bohémy\" (také po boku dalšího věrného osobního přítele Luciana Pavarottiho).\n\nDíky své hlasové technice ovšem mohla Gabriela Beňačková zpívat i nejrůznější role v operách dramatických – v londýnské Royal Opera House v Covent Garden, v edinburské Usher Hall či v Metropolitní opeře zpívala Leonoru z Beethovenova \"Fidelia\", dále se představila jako Senta z \"Bludného Holanďana\", Ariadna v \"Ariadne auf Naxos\", Alžběta v \"Tannhäuseru\" (a v dalších wagnerovských rolích) nebo Salomé ve stejnojmenné Straussově opeře. Propůjčila také svůj hlas filmové postavě Emy Destinnové (zde ji hrála Božidara Turzonovová) v životopisném filmu \"Božská Ema\", dále ji lze slyšet v americkém filmu \"Řidič slečny Daisy\", v československém filmu \"Tajemství hradu v Karpatech\" nebo v televizní inscenaci \"Rusalky\" od režiséra Petra Weigla z roku 1977.\n\nMezi její velké pěvecké vzory patřily sopranistky Maria Callas a Renata Tebaldi. S Callasovou několikrát vystupovala v Paříži, s Tebaldiovou se potkala v moskevském Velkém divadle.\n\n\n\n\n"}
{"id": "78081", "url": "https://cs.wikipedia.org/wiki?curid=78081", "title": "Mangystauská oblast", "text": "Mangystauská oblast\n\nMangystauská oblast ( , ) je oblast na západě Kazachstánu. Vznikla oddělením od tehdejší Gurjevské oblasti v roce 1973 pod jménem \"Mangyšlacká oblast\". V roce 1988 byla zrušena a v roce 1990 obnovena pod současným jménem. Má rozlohu 156 600 km². Má 331 900 (2005) obyvatel a hlavním městem je Aktau.\n\nOblast hraničí se dvěma oblastmi \"Kazachstánu\" (Atyrauskou na severu a Akťubinskou na severovýchodě), s Karakalpackou republikou v Uzbekistánu na východě a s provincií Balkan v Turkmenistánu na jihu.\n\nOblast se rozkládá na východ od Kaspického moře mezi slaniskem Mrtvý Kultuk na severu a plošinou Ustjurt na jihovýchodě. Povrch je rovinatý. Nevelké hory jsou na poloostrově Mangyšlak (Mangystau - 556 m n. m., Bostankum aj.). Na jih a jihovýchod od vysočiny Mangyšlak se rozkládají uzavřené propadliny, jejichž dno leží značně pod úrovní moře (Karynžaryk – 70 m, Karagie – 132 m je nejhlubší v \"Kazachstánu\").\n\nKlima je ryze kontinentální, velmi suché s horkým létem a mírnou zimou. Průměrná teplota v lednu je -3,4 °С, v červenci 26 °С. Srážky se pohybují od 100 do 116 mm. Charakteristické jsou silné větry.\n\n\"Kaspické moře\" přiléhající k oblasti má hloubku do 50 m. Pobřeží je málo členité, nacházejí se u něj nevelké písečné kosy a ostrovy. Největší zálivy jsou Komsomolec, Mangyšlacký a Kazašský. V důsledku snížení hladiny \"Kaspického moře\" vznikly velké bažinaté oblasti (tzv. slaniska, např. \"Mrtvý Kultuk\" aj.).\n\nV centrální a jižní části jsou slané pouště a pelyňkovo-křovinatý porost na hnědých půdách se slanisky.\n"}
{"id": "78087", "url": "https://cs.wikipedia.org/wiki?curid=78087", "title": "Kopra", "text": "Kopra\n\nKopra ( \"copra\") je sušené, rozemleté jádro kokosového ořechu. Jméno pochází z malajálamštiny (jižní Indie), kde slovo kopra (കൊപ്ര) označuje sušený kokosový ořech.\n\nKokosový olej byl původně vyráběn obchodníky v oblasti jižních moří a jižní Asie v polovině 19. století vařením rozemleté kopry ve vodě. V současné době se kopra lisuje.\n\nVýroba kopry (odstranění skořápky, rozdrcení, sušení) obvykle probíhá přímo na místech, kde rostou kokosové palmy. V současné době existují rozsáhlé plantáže s přidruženými výrobními provozy, zatímco v minulosti probíhal sběr kopry tak, že obchodníci cestovali v Tichém oceánu z ostrova na ostrov, od přístavu k přístavu.\n"}
{"id": "78098", "url": "https://cs.wikipedia.org/wiki?curid=78098", "title": "Anthémios z Trallu", "text": "Anthémios z Trallu\n\nAnthémios z Trallu (činný v 6. století) byl byzantský matematik, sochař a architekt. Pocházel z území dnešního Řecka.\nNa popud císaře Justiniána I. společně s Isidorem z Milétu po požáru v roce 532 znovuvystavěl chrám Hagia Sofia v Konstantinopoli. Nový chrám byl vysvěcen 26. prosince 537. Anthémios zde poprvé v historii architektury vyřešil problém, jak postavit okrouhlou kopuli na čtvercovou stavbu. Dva roky poté se ovšem zřítila jeho ústřední kupole. Ta byla obnovena a zvýšena stejnojmenným synovcem Isidora z Milétu.\n\nByl také spisovatelem a dodnes se dochovaly fragmenty jeho díla o paradoxech mechaniky.\n\n"}
{"id": "78103", "url": "https://cs.wikipedia.org/wiki?curid=78103", "title": "Alexander Bach", "text": "Alexander Bach\n\nAlexander svobodný pán von Bach, německy Alexander Freiherr von Bach (4. ledna 1813 Loosdorf – 13. září 1893 Unterwaltersdorf) byl rakouský politik, během revolučního roku 1848 nejprve představitel liberálů, později vykonavatel a strůjce politiky potlačení revoluce, ministr spravedlnosti (1848–1849) a ministr vnitra Rakouského císařství (1849–1859). Jeho působení na počátku vlády Františka Josefa I. je spojeno se (znovu) zavedením neústavní moci tzv. neoabsolutismu, též Bachův absolutismus.\n\nNarodil se jako nejstarší ze čtyř synů právníka Michaela Bacha v dolnorakouském zámku Loosdorfu (asi 10 kilometrů od moravských hranic) v době, kdy tam byl otec vrchním úředníkem knížete Emanuela von Liechtensteina. Otec se později etabloval ve Vídni jako advokát a svým synům zakoupil činžovní dům v historickém centru Vídně. Jeho bratry byli August, politik Eduard Bach (*1814) a hudební skladatel Otto Bach (*1833). \n\nPo maturitě na gymnáziu ve Vídni Alexander studoval na právnické fakultě vídeňské univerzity práva a tzv. \"kameralia\", vědu pro úředníky císařské komorní správy. Získal titul doktora práv a devět let pracoval ve státní správě, jako úředník císařské komorní prokuratury. Když roku 1843 jeho otec zemřel, převzal jeho zavedenou advokátní kancelář ve Vídni. Patřil ke 3. měšťanskému (neurozenému) stavu, ale stoupal v kariéře a byl velice vyhledávaným advokátem. Roku 1847 s bratrem Augustem vykonal velkou cestu po Orientu. Zapojil se i do veřejného života. Byl členem právnického čtenářského spolku, který založil jeho otec. Profiloval se jako odpůrce Metternichovy absolutistické vlády.\n\nJeho politickou kariéru odstartoval revoluční rok 1848. Už na veřejném shromáždění 13. března 1848 podpořil liberální požadavky vídeňského lidu.\n\nVe volbách roku 1848 byl zvolen na rakouský ústavodárný Říšský sněm. Zastupoval volební obvod Vídeň-předměstí v Dolních Rakousích. Uvádí se jako advokát, ministr vnitra. V seznamu poslanců k lednu 1849 ještě figuruje. Otto Urban ovšem uvádí, že se mandátu ve sněmu předčasně vzdal.\n\nOd 18. července 1848 do 28. července 1849 vykonával funkci ministra spravedlnosti Rakouského císařství. Byl významnou postavou reformně a liberálně orientovaného kabinetu Doblhoff-Wessenberg. Tehdy náležel Bach jako \"muž března\" (březnové revoluce ve Vídni) mezi populární osobnosti liberálního tábora, jejichž účast ve vládě měla pomoci novému kabinetu. V této počáteční fázi svého vládního působení rovněž vstřícně vystupoval vůči českým politikům, ačkoliv ve Vídni byly po pražských svatodušních bouřích silné nálady protičeské.\n\nJako ministr se v srpnu 1848 zapojil do parlamentních debat o zrušení poddanství. Rozhodně se vyslovil pro odstranění patrimoniálního zřízení. Zároveň ale jménem vlády podpořil výplatu náhrad za zrušení poddanství. Byl to ovšem první okamžik, kdy rakouská vláda přímo zasáhla do jednání parlamentu, vyjádřila svůj postoj a snažila se zákonodárce ovlivnit. Dosud probíhala jednání sněmu bez přímého vlivu vlády. 2. září 1848 Bach na sněmu prohlásil, že kabinet respektuje práci parlamentu, ale že jeho rolí je primárně připravit ústavu státu, nikoliv schvalovat běžné zákony. Ty totiž podle něj sice mohly být přijímány, ale zpětně podléhaly schválení císaře. Chtěl tento přístup aplikovat právě na otázku odškodnění po zrušení poddanství. Bachův názor vyvolal kritiku parlamentní levice, která vznesla otázku důvěry vládě, zatímco čeští poslanci Bacha a vládu podpořili. V září také na sněmu obhajoval, proč by do parlamentu neměla být přípuštěna deputace povstaleckých Uher. I v tomto době ho sněmovní pravice včetně Čechů podpořila.\n\nOd konce roku 1848, po říjnové revoluci ve Vídni, se v Rakousku formovala skupina usilující o zastavení a zvrácení revolučního dění. Bachova politická kariéra pokračovala i za vlády Felixe Schwarzenberga, která nastoupila v listopadu 1848. Armádní velitel a konzervativec Alfred Windischgrätz, jenž měl na sestavování nové vlády značný podíl, Bacha odmítal jako ministra spravedlnosti. Byl pro něj příliš spojen s revolučními a liberálními tendencemi. Schwarzenberg ale nechtěl o Bacha přijít a zajistil mu ve svém kabinetu udržení portfolia spravedlnosti.\n\nOd počátku roku 1849 začala vláda chystat vlastní návrh ústavy, čímž by odstavila Říšský sněm. Na oktrojované (shora nařízené) ústavě pracoval ministr Franz Seraph von Stadion již od ledna 1849 a byla dohotovena 10. února. I proti Stadionově oktroji ale vystoupil ultrakonzervativní Windischgrätz. Windischgrätz zároveň doporučil předsedovi vlády Schwarzenbergovi, aby se zbavil \"ideologických\" ministrů, přičemž výslovně zmiňoval Stadiona a Bacha. Oba na schůzi vlády 20. února nabídli demisi. Schwarzenberg ji ale nepřijal a za Stadionův návrh se postavil. 3. března pak finální znění návrhu ústavy schválila ministerská rada a následujícího dne ho podepsal císař František Josef I. Stadion a Bach ihned odjeli do Vídně, kde začala návrh ústavy potají kopírovat státní tiskárna. 6. března 1849 pak ministr Stadion dorazil do Kroměříže, večer si nechal předvolat skupinu poslanců, aby jim sdělil, že sněm bude rozpuštěn a že vláda předloží vlastní ústavu. Bach mezitím pobýval v Olomouci. Stadion tam za ním ještě v noci vyrazil, aby prozkoumal kompromisní návrh předložený poslanci, aby sněm rozpuštěn nebyl a vláda mu svůj návrh ústavy předložila ke schválení. K takové dohodě ale nakonec nedošlo. Říšský sněm pak byl uzavřen. Otto Urban upozorňuje na historický paradox, kdy přední němečtí a čeští liberálové společně s předbřeznovým konzervativcem Franzem von Pillersdorfem společně protestovali proti politice Alexandera Bacha, jenž byl na jaře 1848 jedním z nejpopulárnějších vídeňských liberálů.\n\nJeho kariéra v následujících měsících dále gradovala. Od 17. května 1849 byl provizorně (po demisi ministra Stadiona ze zdravotních důvodů) a od 28. července 1849) definitivně až do 21. srpna 1859, tedy po celých deset let, ministrem vnitra Rakouského císařství.\n\nHned na počátku jeho působení ve funkci v květnu 1849 bylo rozkryto tzv. májové spiknutí v Praze. Následovalo zatýkání a represe, které fakticky potlačily liberální proud v české politice. Nebyl ale jasným kontrarevolučním konzervativcem. Otto Urban v této době vidí v kabientu Felixe Scharzenberga silné trio Alexander Bach, Anton von Schmerling a Karl Ludwig von Bruck, kteří se snažili omezeně realizovat reformní program v intencích ministra Stadiona. V nástupním oběžníku z 15. srpna 1849 Bach výslovně zmiňoval, že rekonstruovaná vláda má ústavní charakter. Nadále se počítalo se svoláním zemských sněmů na podzim 1850 a Říšského sněmu na jaro 1851. Do této doby spadají i četné modernizační kroky jako zrušení patrimoniální správy, zavedení obecní samosprávy a okresního a krajského zřízení. Také bylo prováděno finanční vypořádání po zrušení poddanství. Původně liberální Bach se ale posouval stále směrem ke konzervativnímu pojetí státu. V srpnu 1851 souhlasil se setrváním ve vládě i poté, co císař vydal tři výnosy, které dramaticky omezovaly poslední zbytky dělby moci v Rakouském císařství (Anton von Schmerling například podal rezignaci).\n\nMěl velký podíl na deportaci předního českého žurnalisty Karla Havlíčka Borovského do jihotyrolského Brixenu, kterou na jeho doporučení nařídil císař František Josef I. Stalo se tak v prosinci roku 1851 bez jakéhokoli soudního řízení. Přesněji soud v Kutné Hoře Havlíčka osvobodil, ale Bach měl v té době již císařské povolení k zavedení praxe nuceného vystěhovávání politicky nebezpečných novinářů. Předtím přitom Karla Havlíčka Borovského toleroval až podporoval. V červnu 1849 prosadil zrušení zákazu vydávání \"Národních novin\" a zachovával si díky tomu v Čechách jistou popularitu. Později se Bach vyjadřoval kladně ke všem Havlíčkovým žádostem o povolení návratu do Čech a poskytoval v tomto směru i rady stran vhodného postupu jeho příbuzným. Nicméně v té době již nebyl v pozici, kdy by podobné rozhodnutí mohl sám udělat.\n\nSilvestrovské patenty v prosinci 1851 oficiálně ukončily ústavní formu vlády v Rakousku. Bach pak na Nový rok 1852 obdržel Císařský rakouský řád Leopoldův, čímž získal nárok na povýšení do šlechtického stavu. Po Schwarzenbergově smrti byl 9. dubna 1852 prozatímně pověřen funkcí předsedy ministerské konference Rakouského císařství (tedy fakticky předsedy vlády). Úřad ale zastával jen pár dní. 11. dubna 1852 se předsedou ministerské konference stal Karl Ferdinand von Buol-Schauenstein. Vláda ovšem v této době přestala fungovat jako kolektivní orgán a změnila se v sbor jednotlivých ministrů, jimž fakticky předsedal císař.\n\nV roce 1852 vydal jako ministr nový spolkový zákon, který znemožnil utváření politických spolků a podřídil spolkový život koncesní povinnosti předběžného souhlasu státu. Roku 1853 také společně s dalšími ministry dovedl do fáze realizace novou strukturu státní územní správy s okresy a kraji. Zároveň tlačil na zrušení výjimečného stavu v některých oblastech monarchie coby pozůstatku potlačování revoluce v letech 1848–1849, což již nyní podle něj nebylo nutné. V Praze a Vídni byl výjimečný stav zrušen k 1. září 1853. Období 50. let 19. století v rakouské politice bývá označováno jako Bachův absolutismus, ačkoliv formálně a ani neformálně nebyl hlavním strůjcem dění. Jak uvádí historik Otto Urban, byl ovšem Bach viditelnou fasádou režimu a zároveň efektivním vykonavatelem jeho instrukcí. Konzervativní i liberální odpůrci ministra Bacha tak z něj obzvláště na konci dekády, kdy se pevnost režimu začala hroutit, učinili hlavní postavu a hlavní terč kritiky. On sám se o své filozofii státu vyjádřil v roce 1852 následovně: „\"Zatím nemáme stát, teprve ho musíme vytvořit, abychom mohli vládnout jako jinde v Evropě. Všechnu vnější i vnitřní opozici potlačíme, všechno staré je prohnilé anebo zastaralo časem; musíme stavět znovu, ale nerušeně, a přitom nemůže nám veřejné mínění nijak pomáhat, protože to je české, maďarské, slovanské, italské a usiluje o rozklad celku. A protože nemáme žádný společný stát, žádné společné cítění, proto nechceme zatím žádné zastoupení\".“ Otto Urban tak odmítá podle něj zjednodušené odsudky označující Bacha za \"bezzásadového kariéristu a politického chameleóna\". Upozorňuje na vztah vzájemného spojenectví mezi Bachem a Schwarzenbergem. Konzervativní aristokrat Schwarzenberg si vážil Bachovy energie a kryl ho před odsudky jiných šlechticů. Neurozený původ zároveň Bacha trvale znevýhodňoval i v dobách jeho působení ve vysoké vládní funkci. Když se v roce 1851 konala v Olomouci schůzka císaře Františka Josefa a ruského cara Mikuláše I., car Bacha okázale ingnoroval a jako jediného vrcholného politika ho odmítl přijmout. Když po roce 1852 Bach ztratil svého zastánce Schwarzenberga, našel si hlavního spojence proti útokům vysoké šlechty v církevních hodnostářích. Právě až tehdy se začal skrz svůj bigotní katolicismus naprosto odcizovat svým původním liberálním stoupencům a obhájcům. Pravidelně se účastnil bohoslužeb. Vrcholem jeho proměny v loajálního vykonavatele neoabsolutistické, konzervativní politiky byl konkordát roku 1855 mezi katolickou církví a Rakouskem.\n\nV polovině 50. let patřilo duo Bach a Buol-Schauenstein k hlavním stoupencům vojenské účasti Rakouska v krymské válce, což v řadách proruské rakouské aristokracie a generality naráželo nesouhlas. V této době se také začal rakouský stát potýkat s rostoucími rozpočtovými problémy.\n\nPo prohrané bitvě u Solferina, která otřásla postavením Rakouska, následoval i jeho konec v ministerské funkci, čímž se otevřel prostor pro postupnou obnovu ústavního systému vlády. 21. srpna 1859 byl Bach propuštěn z vlády.\n\nByl následně přesunut na post velvyslance u papežského stolce v Římě Zde působil do roku 1868. Podle jiného zdroje do roku 1867.\n\n"}
{"id": "78105", "url": "https://cs.wikipedia.org/wiki?curid=78105", "title": "Fallout Tactics: Brotherhood of Steel", "text": "Fallout Tactics: Brotherhood of Steel\n\nFallout Tactics je počítačová hra z roku 2001.\n\nV tomto dílu, na kterém se nepodílí všichni vývojáři těch předchozích, bohužel došlo k některým nepříliš dobrým změnám – byly totiž odstraněny všechny adventure prvky, což značně ochudilo zkoumání předmětů, obchod a rozhovory. Na druhou stranu můžete plně ovládat svou skupinu a asi 6 vozidel. Byli jste vybráni jako rekruti do Bratrstva oceli. Bratrstvo oceli se vyskytuje již v předchozích dvou dílech, jde o skupinu lidí, kteří se snaží zachovat všechny technické vymoženosti z dřívějších dob a uchovávat je i pro další generace.\n\nPlníte přímé mise (někam přijedete a neodjedete dokud ji nesplníte), které jsou převážně bojového charakteru, což je velký rozdíl oproti předchozím hrám, kde nebylo třeba tolik bojovat, pokud jste měli správně vytvořenou postavu. Časem získáváte lepší výbavu a horší nepřátele. Konečným cílem je zničit/ovládnout Kalkulátora, největší myslící stroj v SuperVaultu, Vaultu 0. Kalkulátor se totiž rozbil a snaží se všechny vyhladit. Výhodou je, že lze nastavit boj v reálném čase a hrát po internetu s dalšími hráči.\n\n"}
{"id": "78125", "url": "https://cs.wikipedia.org/wiki?curid=78125", "title": "Krajta zelená", "text": "Krajta zelená\n\nKrajta zelená (\"Morelia viridis\") je had patřící mezi škrtiče. Patří do rodu \"Morelia\" z čeledi krajty.\n\nJde o jednoho z nejmenších zástupců krajt, dorůstá délky kolem 160 cm, výjimečně přes 2 m (menší už je pouze krajta královská) a její zbarvení je zářivě zelené s řadou drobných, podélných bílých, někdy nažloutlých skvrn. Spodní strana těla je světle žlutá. Vzácná je i forma s modrozeleným základním zbarvením.\n\nTato překrásná krajta, dříve zařazovaná do rodu \"Chondropython\", je rozšířená na Nové Guineji i na některých okolních ostrovech (např. Aru, Misool, Kofiau, Salawati, Gag, Biak, Yapen, Normanby) a poloostrově Cape York v severní Austrálii.\n\nJe typickým obyvatelem tropického deštného pralesa, kde tráví většinu svého života zavěšena ve větvích stromů a keřů. Odpočívá charakteristickým způsobem, zavěšena několika smyčkami těla napříč přes vodorovnou větev, téměř shodně jako psohlavec zelený, se kterým bývá často zaměňována (tzv. konvergentní vývoj).\n\nZ větve také v přírodě loví ptáky, stromové obojživelníky, vačnatce i drobné zavlečené savce. V teráriu nabízíme krajtě zelené myši, menší potkany, ale hlavně živé či usmrcené ptáky (nejvhodnější jsou vrabci). Někdy bývají problémy s donucením těchto krajt přijímat v zajetí potravu, vzhledem k jejich agresivitě je většinou náročné i umělé krmení.\n\nPřestože krajta zelená téměř neopouští svojí oblíbenou větev, potřebuje vyšší terárium o rozměrech alespoň 60×50×80 cm s lignocelem nebo směsí písku a rašeliny jako substrátem. Větší miska s vodou sloužící jako odpařovač k dosažení nutné vyšší vlhkosti vzduchu je nutností. Při suchém vzduchu v teráriu mají krajty zelené, stejně jako i jiní pralesní hadi, potíže se svlékáním. Základem vnitřního uspořádání terária je dostatek vhodných vodorovných větví, případně i živých, nebo umělých rostlin. Denní teploty udržujeme kolem 28 °C, pod žárovkou až 33 °C, s nočním poklesem na pokojovou teplotu, tj. asi 22—23 °C. Pravidelné rosení terária je nutné k udržení vyšší vlhkosti vzduchu, vhodným větráním je však třeba zamezit výskytu případných zdrojů plísní.\n\nKrajty zelené se páří na podzim, většinou během listopadu. Páření lze většinou vyprovokovat zkrácením osvitu terária na 8 hodin a současným snížením teploty přibližně o pět až šest stupňů. Po Novém roce pak samice snese 15 — 20 vajec, která umístí v dutině vyhnilého kmene, v zajetí nejraději v bedýnce naplněné vlhkou rašelinou. Vejce spojená k sobě blanitými stopkami jsou při dostatečně velké vlhkosti vzduchu často kladena přímo na holou větev. Samice svá vejce (stejně jako ostatní krajty) zahřívá a hlídá, v zajetí je však asi lepší vajíčka odebrat a umístit je v inkubátoru. Při inkubaci je nutné dodržet 100% relativní vlhkost a dostatečné větrání. Mláďata se vylíhnou asi za 40 — 65 dní a jsou dlouhá přibližně 30 cm. Poprvé se svlékají do dvou týdnů po líhnutí, v té době také začínáme krmit myšími holaty. Mláďata jsou odlišně zbarvená od dospělých jedinců, bývají žlutá či žlutočervená. Typické zelené zbarvení dostávají krajty (podle formy) někdy v prvním, případně až po prvním roce života.\n\nVzhledem k chovatelským nárokům je krajta zelená poměrně náročným chovancem. Také její agresivita je vysoká. Chov krajty zelené je výsadou pouze zkušených teraristů s mnohaletou praxí.\n\n"}
{"id": "78127", "url": "https://cs.wikipedia.org/wiki?curid=78127", "title": "Krajta mřížkovaná", "text": "Krajta mřížkovaná\n\nKrajta mřížkovaná (\"Python reticulatus\") je had z čeledi krajty. Přestože se udává, že dosahuje délky až přes 12 metrů, nejdelší udávaný jedinec (zabitý roku 1912 na ostrově Celebes), jenž byl změřen, měl 9,76 m. Neexistuje ale dostatek zdrojů, které by tento rekord mohly doložit a potvrdit. Nejdelší doložený rekord náleží krajtě mřížkované chované v Pittsburghské zoologické zahradě, která byla změřena v listopadu 1956 a jež dosahovala délky 8,7 metru. Již několik ověřených volně žijících jedinců však přesáhlo hranici sedmi metrů a i díky tomu je krajta mřížkovaná považována za nejdelšího hada na světě. Je též považována za druhého nebo třetího \"nejtěžšího hada světa\", v hmotnosti ji předstihuje jen o málo kratší, ale zavalitější anakonda velká a snad i krajta tygrovitá. Nutno podotknout, že jde o maximální hodnoty, kterých hadi běžně nedosahují.\n\nKrajta mřížkovaná obývá jihovýchodní Asii, Indonésii a Filipíny. Preferuje podmáčené a pobřežní lesní porosty, mokřady, močály a rýžová pole. Dobře šplhá po stromech a velice ráda se koupe, často vydrží ve vodě celé hodiny. Její kořistí jsou převážně drobní savci, ptáci, nebo plazi, poblíž lidských obydlí si nezřídka upytlačí slepici či menší selátko. Mohutní jedinci si dokonce troufnou na živočichy typu divokých prasat, telat buvolů, antilop, jelenů a dokonce i na lidi (jde však o velmi vzácné případy spíše „sebeobranného“ typu, obvykle se člověka bojí a vyhýbá se mu).\n\nKrajta druhu \"Python reticulatus\" je had dorůstající běžně délky 5-6 metrů, nejdelší změřený a řádně zdokumentovaný jedinec z Pittsburské zoo měl 8,7 metru. V posledních letech byl ovšem tento rekord zpochybňován a Guinnessova kniha rekordů uvádí jako nejdelšího jedince chovaného v zajetí hada jménem Medusa z Missouri o délce 7,67 m. Jako u jiných hadů, i zde jsou barevné diference. Často je svrchu je žlutavá nebo hnědavá s velkými žlutými (přibližně kosočtverečnými) skvrnami s tmavým okrajem, které daly této krajtě druhové jméno.\n\nK páření dochází v říjnu až listopadu. Po 3–4 měsících gravidity snáší samice okolo 50 vajec, výjimečně jich může být ale až 100. Je starostlivou matkou, svoji snůšku obtáčí, zahřívá a chrání svým mohutným, svalnatým tělem. Inkubační doba je tak jako u většiny plazů závislá na teplotě a pohybuje se mezi 54–105 dny. Vylíhlá mláďata měří okolo 50 cm a ihned se o sebe dokáží postarat sama. Tito plazi potřebují 10 až 20 let na to, aby vyrostli do hmotnosti kolem 60 kilogramů. Jejich růst je tedy velmi pomalý.\n\nJediným nebezpečným nepřítelem pro dospělého hada je člověk. Krajty se stávají obětí poptávky po své krásně vzorované kůži a ve své domovině jsou nemilosrdně pronásledovány a loveny. Pro místní obyvatele představují také vítané zpestření jídelníčku a některé vnitřní orgány navíc využívá tradiční medicína.\n\nPřes nejednotnost zdrojů se krajtě mřížkované přisuzuje několik rekordů:\n\nV dubnu 2016 byl v Malajsii odchycen jedinec o udávané délce okolo 8 metrů, záhy však uhynul a nebyl dosud oficiálně přeměřen.\n\nVzhledem ke své velikosti je krajta mřížkovaná nevhodná pro chov v bytových podmínkách, omluvitelný je snad ještě odchov mladých jedinců. Přerostlých a nezvladatelných hadů se pak ale člověk jen těžko zbavuje. Drobný chovatel si takového plaza nevezme, protože mu nedokáže připravit dostatečně velké terárium a není s ním schopen sám manipulovat, a ani každá zoologická zahrada či podobná instituce není k chovu tak obrovských hadů vybavena. Problémy znásobuje fakt, že krajty mřížkované jsou velmi silní, rychlí a často velice útoční hadi. Proto je při manipulaci s většími jedinci, nutná spolupráce alespoň dvou, nebo raději více osob. Jsou tak chovány pouze ve specializovaných zařízeních.\n\n\n"}
{"id": "78133", "url": "https://cs.wikipedia.org/wiki?curid=78133", "title": "Psohlavec zelený", "text": "Psohlavec zelený\n\nPsohlavec zelený (\"Corallus caninus\") je štíhlý, stromový had z čeledi hroznýšovitých.\n\nJeho svrchní stranu těla zdobí smaragdová zeleň s nádechem do modra nebo do žluta s nepravidelnými bělavými skvrnami na hřbetě. Jeho břicho, ale zčásti i boky, zrovna tak i spodní strana tlamy jsou jasně žluté. Psohlavci zelení odpočívají a loví charakteristickým a pro ně typickým způsobem. Tělo je poskládáno přes větev v elegantních smyčkách a jejich nápadně velká hlava, skrývající mohutné a dlouhé přední zuby, je položena na té nejvrchnější z nich. Pouze při číhání na kořist je hlava povysunuta z klubka, a had je ve střehu. Mají velice výrazné retní jamky. Dorůstají kolem 2 metrů, většinou však méně. Někteří jedinci však dosáhli až 240 centimetrů.\n\nOd krajty zelené (se kterou se psohlavec zelený často zaměňuje – tzv. konvergentní vývoj) se liší hlavně retními jamkami, které jsou u krajty pouze na horním rtu, zatímco psohlavec je má na všech štítcích horního i dolního rtu. Psohlavec zelený má také větší šupiny na horní části hlavy. Další rozlišovací znak je oddělení spodního okraje oka s linií horního rtu, kde psohlavec má oko oddělené malými šupinkami na horním rtu, kdežto krajta má spodní okraj oka v přímém kontaktu s hornoretním štítkem.\n\nTento had žije v teplých dešťových pralesích Guayany a Brazílie, přes \"Peru\" až do Bolívie. Obývá téměř celou amazonskou pánev Jižní Ameriky. Zdržuje se převážně ve větvích stromů, jen zřídka slézá na zem.\n\nTeplota v teráriu by se tedy měla pohybovat mezi 28 – 30 °C ve dne, s poklesem na 22–24 °C v noci.\n\nV zajetí chováme psohlavce ve větším, dobře větraném teráriu, orientovaném spíše na výšku. Vlhkost musíme udržovat vysokou (70–80%) jinak mají tito hadi problémy se svlékáním. Terárium by mělo být poměrně hustě zarostlé tuhými rostlinami a opatřeno dostatkem větví , na kterých se tento had téměř neustále zdržuje. Substrát dna může tvořit směs písku, rašeliny a bukového listí. Psohlavec zelený je výborný plavec, proto by neměla chybět nádrž s vodou. Velice rád olizuje kapky vody, které ulpěly na listech rostlin. Doporučuje se občasné ozařování UV- lampou.\n\nChov nelze doporučit pro začínající chovatele, neboť psohlavci vyžadují zvláštní péči. Jedná se o agresivní, kousavé hady, kteří většinou nikdy nezkrotnou, a poměrně často trpí cizopasníky, kterých je potřeba se zbavit. Navíc je psohlavec zelený vzácný a pro velkou většinu teraristů těžko cenově dostupný.\n\nJeho hlavní potravou v přírodě jsou hlavně ptáci a drobní hlodavci, kteří se pohybují ve větvích stromů. Má velice dlouhé a silné přední zuby, které mu pomáhají při lovu a přidržování kořisti.\n\nV teráriu je snaha o co nejpřirozenější skladbu potravy, kterou má v přírodě, což je v Česku problém, neboť ptáci jsou u zde chráněni (nesmí se lovit a teraristé jsou tak odkázání na malá kuřata a drobné hlodavce).\n\nRozmnožit psohlavce zeleného v zajetí se sice už podařilo, přesto se jedná o záležitost spíše raritní. Mláďat bývá kolem dvaceti a rodí se živá.\n\n"}
{"id": "78142", "url": "https://cs.wikipedia.org/wiki?curid=78142", "title": "Nový Knín", "text": "Nový Knín\n\nNový Knín je město na Příbramsku, asi 10 km od Dobříše. Jako dvorec je připomínán již roku 1186, kdy zde pobýval a jednal kníže Bedřich. Žije zde obyvatel. Historické jádro města je od roku 1990 městskou památkovou zónou.\n\nMěstem protéká říčka Kocába. Jádro původního Nového Knína leží na jejím pravém břehu, na levém břehu pak leží jádro v minulosti samostatné vsi Starý Knín, která po roce 1960 s Novým Knínem administrativně splynula, a to včetně číslování domů (proto není uvedena níže ve výčtu místních částí, je základní sídelní jednotkou v rámci místní části Nový Knín); zachováno zůstalo pouze katastrální území. Katastrální hranice mezi oběma částmi však tok říčky nerespektuje, a tak menší část zástavby původního Nového Knína se nachází i na levém břehu (Masnerova a Tylova ulice) a část zástavby Starého Knína na břehu pravém (ulice Kozohorská a v Jalovčinách, jedna strana ulice Na Vyšehradě, kterou mj. vede katastrální hranice).\n\nKnín, tehdy ještě bez rozlišení na Starý a Nový se uvádí poprvé v roce 1186, a již tehdy se tak stalo při významné příležitosti. Na zdejším knížecím dvoře byla totiž podepsána mírová smlouva (Knínský mír) mezi českým knížetem Bedřichem a moravským markrabětem Konrádem Otou Znojemským. Nejvýznamnějším důsledkem smlouvy bylo definitivní začlenění Moravy do svazku zemí Koruny české, čímž byly posíleny základy české státnosti.\n\nV letech 1218 a 1219 dlel v Kníně král Přemysl Otakar I. se svými syny Václavem, Vladislavem a četnou družinou a vystavil tu listiny milevskému klášteru. V roce 1321 vysadil Štěpán z Tetína německým právem zákupným vsi Knín (pravděpodobně šlo již o nynější Starý Knín), Kytín, Libčice a městečko Dušníky u Příbramě. Další rozvoj pak přineslo objevení zlatých ložisek v okolí (spíše šlo o znovuobjevení - zlato na Kocábě totiž pravděpodobně rýžovali už Keltové). Někdy před rokem 1331 byl Knín rozdělen na pozdější \"Nový Knín\", který se nejpozději roku 1331 stal městečkem a později městem podléhajícím přímo královské komoře, a \"Starý Knín\", který zůstal vsí a dostal se do rukou feudální vrchnosti. K opětovnému administrativnímu spojení obou těsně sousedících sídel došlo nakonec až v roce 1960. V roce 1341, týden před svátkem sv. Šimona a Judy pobýval v Kníně král Jan Lucemburský, měl zde družinu a kancelář a potvrdil zde tehdy cechovní listiny plzeňským řezníkům.\n\nZlato se zpočátku dobývalo v bezprostřední blízkosti města: v lokalitě \"na Vrchu\" (jihozápadně od náměstí), pod vrchem Chvojnou, pozůstatky štol byly objeveny i v historickém intravilánu města. Již v předhusitské době však byla tato ložiska do značné míry vyčerpána, a tak se těžba přesunula dále od města, kdy se nejvýznamnějšími nalezišti staly doly Stará a Mladá Kamlová mezi Libčicemi a Dražeticemi. Těžilo se i v oblasti Psích hor poblíž Čeliny.\n\nPředzvěstí rozsáhlých změn bylo už působení Husova současníka kazatele \"Matěje z Knína\". Jeho působení ve městě je doloženo k roku 1408. Toho roku byl vyslýchán inkvizicí, které se tehdy podvolil. Zaznamenána je i jeho přítomnost na Kostnickém koncilu ve sboru kněžstva, neznámo však v jakém postavení; Husovi tu však konal platné služby.\n\nPodle některých zdrojů (např. Josef Valenta) mělo být roku 1424 město vypáleno Žižkovými vojsky. Na podporu tohoto tvrzení bývá uváděn text pozdějšího privilegia Jiřího z Poděbrad, které bylo vydáno jako náhrada listiny zničené v předchozích letech. Toto tvrzení však v současnosti bývá zpochybňováno. Město totiž stálo od samého počátku revoluce na straně podobojí a zůstalo na ní zřejmě až do třicetileté války. Svědčí o tom ta skutečnost, že již roku 1419 knínští měšťané poskytli útočiště husitským poutníkům ze západních a jižních Čech směřujících do Prahy. Zde dostali zprávu od ústeckých poutníků, kteří byli Petrem ze Šternberka přepadeni u Živohoště.\n\nMěsto bylo jistě již od svého vysazení obdařováno různými privilegii, avšak první majestát, jehož datum je přesně známo, pochází až od krále Zikmunda a je datována 7. květnem 1437. Samotná listina se nedochovala - byla zničena při požáru, ke kterému došlo někdy v letech 1437 až 1461. Dne 24. června 1445 bylo město postiženo jednou z největších, ne-li největší povodní ve svých dějinách, kdy se po dlouhotrvajících deštích protrhaly rybníky u Dobříše.\n\nKrál Jiří z Poděbrad obnovil roku 1461 Novému Knínu práva královského města, zakotvená zřejmě již v nedochovaném předchozím privilegiu. Další privilegium udělil městu král Vladislav II. Jagellonský na sv. Vincence (22. ledna) 1479. Od téhož krále pochází i současný městský znak. Další Vladislavovo privilegium přineslo městu mj. právo pečetit červeným voskem. Roku 1524 město vyhořelo, poměrně rychle se však vzpamatovalo.\n\nPočátek třicetileté války znamenal především násilnou rekatolizaci. Ferdinand II. potvrdil městu Novému Knínu dosavadní privilegia, ovšem s tím, aby se tyto svobody vztahovaly pouze na měšťany katolického vyznání a ti mezi sebou nekatolíky netrpěli.\n\nV říjnu roku 1639 bylo město vypáleno Švédy, zničeny byly i doly. Z této pohromy se vzpamatovávalo jen velmi zvolna, tím spíš, že obnova báňských prací nebyla příliš úspěšná. Úpadek byl takového rázu, že se nakonec nevědělo, kde ležely kdysi výnosné kamlovské doly, a znovu objeveny byly až ve 20. letech 20. století. Předbělohorského počtu domu a obyvatel město dosáhlo až někdy ve druhé polovině 18. století. Řáděním vojsk Johana Gustafsona Banéra bylo podobně zpustošeno celé Podbrdsko; například sousední Malá Hraštice byla několik let zcela pustá.\n\nMor řádil ve Kníně v letech 1599, 1613 a 1680. Morové epidemii v letech 1711 až 1714 podlehlo 25 osob. Na památku této události byl v roce 1715 zbudován velmi prostý morový sloup v sousedství nynějšího Tylova náměstí. Roku 1730 začala na náměstí jižně od kostela sv. Mikuláše stavba kaple sv. Jana Nepomuckého.\n\nRoku 1776 obdrželo od Marie Terezie první včelařskou školu v Čechách. V roce 1790 zřízena trafika. V roce 1821 byl zrušen hřbitov okolo kostela na náměstí a přeložen a nynější místo (pod vrchem Chvojná). Po požáru roku 1836 byly v roce 1837 zřízeny dvě kašny: jedna na náměstí (existuje dosud), druhá na křižovatce nynějších ulic Žižkovy a Havlíčkovy (později ustoupila potřebám silniční dopravy).\n\nV červnu roku 1848 šla na pomoc Praze novoknínská městská garda. Ve Zbraslavi se měla připojit ke gardistům z Dobříše a Příbramska. Knínská garda došla na Jíloviště, kde za zvuků dělostřelby a záře požáru staroměstských mlýnů přenocovala. Na poplašné zprávy, že vojsko obsadilo hradby a barikády již byly rozstříleny, se garda vrátila domů, ztenčená o ty, kdo se pod různými záminkami vrátili již dříve.\n\nV roce 1849 se vedení města dopustilo zaváhání, které pak ovlivnilo jeho vývoj na dlouhá léta. Městu bylo totiž nabídnuto umístění okresního soudu, pokud opatří vhodnou budovu. Konšelé však odpověděli, že takovou budovu nemají a ani ji stavět nehodlají. V důsledku toho se sídlem soudního okresu stala Dobříš, která pro účely soudu nabídla dosavadní radnici. V roce 1868 poškodila vichřice věž kostela, ta poté dostala neslohové zastřešení. Podobné chybné rozhodnutí jako v případě okresního soudu, v tomto případě motivované obavami místních mlynářů z konkurence, zabránilo vybudování železničního spojení. Již roku 1870 se totiž začala vyměřovat trať, která měla vést z Prahy přes Štěchovice a Nový Knín na Dobříš a Příbram, ke stavbě však tehdy nedošlo. Železniční trať na Dobříš, dokončená v roce 1897, město míjí ve vzdálenosti 3 km; přičemž nejbližší zastávky jsou v Malé Hraštici a Mokrovratech.\n\nRovněž roku 1870 byla založena Občanská záložna. Po smrti dlouholetého pokladníka a městského tajemníka J. Seiferta v roce 1888 se však zjistilo, že v jak v záložně, tak v městské pokladně chybí přes čtyřicet tisíc zlatých. V roce 1872 byla založena Čtenářská beseda (zanikla po založení městské knihovny po první světové válce). V roce 1882 byl založen sbor dobrovolných hasičů. V roce 1890 byla zbořena barokní kaple sv. Jana Nepomuckého na náměstí a místo ní postavena méně hodnotná eklektická stavba téhož určení na nynějším novoknínském hřbitově, později rozšířená o márnici. V roce 1898 byl založen novoknínský Sokol.\n\nV letech 1915 až 1919 pobývala na území Nového Knína (včetně Sudovic a Libčic) část obyvatel Ledrenského údolí (tehdy ležícího při jižní hranici Rakousko-Uherské monarchie vysídlených tehdy ze svých domovů do vnitrozemí v souvislosti s vypuknutím války mezi Itálií a Rakouskem-Uherskem.\n\nVe třicátých letech 20. století byl Nový Knín jedním z měst, kde chtěl Baťa postavit filiálku svého podniku. Pro odpor majitelů vyhlédnutých pozemků z toho sešlo jak v Novém Kníně, tak i v Ledči nad Sázavou a stavby závodu se nakonec dočkala Zruč nad Sázavou. Na jednu stranu tak Nový Knín promeškal jednu z možností dalšího rozvoje, na stranu druhou tak možná byl uchráněn větších ztrát na památkovém bohatství, i když i tak byla řada domů za první republiky zmodernizována, některé nahrazeny novostavbami. Asi největší ztrátou z té doby bylo zboření původně barokního domu č.3 na náměstí, nahrazeného poté Baťovou prodejnou obuvi.\n\nRoku 1937 proběhla generální oprava kostela svatého Mikuláše na náměstí. Při ní byly objeveny dosud neznámé pozůstatky předchozích stavebních etap budovy včetně zbytků románského kvádříkového zdiva lodi. Chrám dostal nynější završení věže, jež je přibližnou replikou barokního stavu.\n\nVálečná léta znamenala transport židovských spoluobčanů do vyhlazovacích táborů (většina skončila ve vyhlazovacím táboře Malý Trostinec u Minska, jedna osoba v Treblince) a několik dalších obětí. Pokud jde o hmotné škody způsobené válkou, největší ztrátu znamenala rekvizice většiny kostelních zvonů. Nacisté v roce 1942 rovněž úředně ukončili provoz zdejšího pivovaru, který už po válce nebyl obnoven. Jinak město válku přežilo válku bez většího poškození, i když začátek května roku 1945 byl velmi napjatý. Horšímu průběhu konce války zabránil především diplomatický um tehdejšího staroknínského faráře P. Aloise Boreckého. V okolí působilo několik partyzánských skupin, ale tvrzení v publikaci \"Partyzáni na Podbrdsku\" od Čestmíra Amorta, že ke schůzkám partyzánů docházelo v autodílně dnes již neexistujícího domu rodiny Kramatových (č. 66 na rohu nynějších ulic Pivovarské a Masnerovy), nebylo možno ověřit z jiných zdrojů.\n\nPo roce 1948 došlo k postupnému potlačení soukromých živností a několik obyvatel se po politicky motivovaných procesech ocitlo ve vězeních. Tomu díky mlčenlivosti místních věřících unikl zdejší farář Alois Borecký, který navzdory režimnímu zákazu přečetl pastýřský list kardinála Berana (podle očitých svědků jej prý uvedl slovy: „Kubata dal hlavu za Blata, Kozina za Čerchovský les, proč by ji staroknínský farář nemohl dát pro víru Kristovu?“).\n\nBylo zřízeno výrobní družstvo Elko, zemědělci začleněni do JZD, které ovšem hospodařilo nevalně, takže bylo posléze změněno ve státní statek, později sloučený s dobříšským. Obchodní síť byla většinou sloučena do spotřebního družstva Jednota. Silně zredukována byla síť pohostinských zařízení, z více než deseti hostinců a restaurací přetrvaly v samotném Novém Kníně pouze dvě.\n\nV padesátých letech město víceméně stagnovalo, což asi bylo příčinou toho, proč mu při územní reorganizaci v roce 1960 nebyl obnoven městský statut, takže oficiálně Nový Knín přestal být za město považován. V té době byl sloučen se Starým Knínem, Sudovicemi a Kozími Horami (a spolu s nimi i s Hranicemi, které už předtím byly jejich součástí). Později byly připojeny též Libčice a Chramiště.\n\nTeprve v 60. letech dochází k rozsáhlejší výstavbě rodinných domků, ve druhé polovině téhož desetiletí vzniká nejstarší část novoknínského sídliště (nepočítáme-li jednu malou bytovku státního statku), rozšířená o další domy o deset let později. V 70. letech byla vybudována nová prodejna potravin v ulici Na Smíchově, později architektonicky nepříliš zdařilé zdravotní středisko v sousedství radnice a nákupní středisko v jihovýchodním koutě náměstí (jemuž ustoupily hospodářské budovy areálu Mincovny a jeden další dům). V roce 1974 bylo slavnostně otevřeno letní kino.\n\nNejtěžší urbanistickou ztrátou byly demolice vyvolané rozšiřováním silnic v 70. letech 20. století, které postihly zejména zástavbu v Paškově a Pivovarské ulici. Narušena tak byla i západní strana náměstí při vyústění Pivovarské ulice. Tři domy v nynější Tyršově (tehdy Fučíkově) ulici byly zbořeny po povodni z 20. července 1981, která byla zřejmě největším řáděním vodního živlu od roku 1445. I přes uvedené (a některé další) památkové ztráty se v roce 1990 Nový Knín stal městskou památkovou zónou.\n\nNástup nového režimu nezačal nejšťastněji. Protože po restitucích dočasně ukončily činnost obě místní hospody (přeživší z původních asi 14 za první republiky), byl do proluky na rohu náměstí a Pivovarské ulice umístěn provizorní bufet ze dvou spojených mobilních buněk a tak na deset let zablokováno její architektonicky vhodnější zastavění (tento provizorní objekt byl nakonec odstraněn na začátku roku 2016). Největší z místních podniků, výrobní družstvo Elko, měl po navrácení některých objektů restituentům rovněž vážné existenční problémy. Zimní kino z ekonomických důvodů ukončilo činnost. Navíc akutně hrozila těžba zlata v blízkém Mokrsku, která by pravděpodobně přinesla značné ekologické škody. Nicméně po jistém čase se dostavily i první kladné výsledky. Začaly vznikat soukromé dílny a živnosti, po hektickém období se víceméně stabilizovala obchodní síť, počet pohostinských zařízení stoupl, i když maxima z první republiky zdaleka nedosáhl (nyní se pohybuje kolem osmi provozoven). I družstvo Elko se dočkalo nového vedení a podnik prakticky vstal z mrtvých. Současně začal památková rehabilitace náměstí a přilehlých ulic. Některé domy dostaly vhodnější fasády (jeden z domů se dočkal i kopie barokního štítu, který byl odstraněn už někdy v posledních desetiletích 19. století), na náměstí byly osazeny historizující lucerny, původní autobusová čekárna byla nahrazena vhodnější. Byly opraveny i fasády kostelů.\n\nDne 20. července 1996 se Nový Knín dočkal navrácení městského statusu. Po roce 1996 se konečně podařilo aspoň zeslabit hrozbu těžby v Mokrsku. Stvrzením této skutečnosti se stalo vybudování rozhledny na tamním Veselém vrchu. Krajinná dominanta slouží rovněž jako vykrývací věž pro signál jednoho z mobilních operátorů. V roce 1999 se v sousední Velké a Malé Lečici konalo mistrovství světa v rýžování zlata Kocába '99 a při té příležitosti byla v budově Mincovny otevřena muzejní expozice těžby zlata. Téhož roku byla dokončena přístavba základní školy. Poté byla rekonstruována i mateřská škola (ve Starém Kníně).\n\nOd 15. do 17. června 2007, poté od 17. do 19. srpna 2012 a rovněž od 18. do 20. července 2014 proběhla v sousedství města na Voznickém potoce mistrovství ČR a SR v rýžování zlata. Další mistrovství ČR a SR proběhlo ve dnech 19. do 21. července 2019, tentokrát v areálu Oplocenka jižně od historického jádra. Na srpen 2020 je tamtéž plánováno mistrovství světa v téže disciplíně. Dne 15. srpna 2009 uspořádala v novoknínském letním kině Dělnická strana spolu se Svobodnou mládeží (jedno z krycích označení Národního odporu) hudebně-politickou akci Den svobody 2, která ovšem byla nahlášena jedním z členů strany jako charitativní koncert ve prospěch obětí povodní. Také toto město bylo 2. června 2013 nakonec postiženo povodní, která postihla domy přiléhající ke Kocábě. Od 25. do 27. července 2014 se v údolí Kocáby na katastru Nového Knína a sousední Velké Hraštice uskutečnila technopárty Space Piknik 2014.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV městě Nový Knín \"(1350 obyvatel)\" byly v roce 1932 evidovány tyto živnosti a obchody:\nV obci Libčice \"(259 obyvatel, samostatná obec se později stala součástí Nového Knína)\" byly v roce 1932 evidovány tyto živnosti a obchody: nákladní autodoprava, důl na zlato Silva-Tarouca, 3 hostince, 2 obchody se smíšeným zbožím, trafika.\n\nV obci Sudovice \"(155 obyvatel, samostatná obec se později stala součástí Nového Knína)\" byly v roce 1932 evidovány tyto živnosti a obchody: družstvo pro rozvod elektrické energie v Sudovicích, 2 hostince, kovář, obuvník, trafika, velkostatek Schwarzenberg.\n\nV obci Starý Knín \"(374 obyvatel, katol. kostel, samostatná obec se později stala součástí Nového Knína)\" byly v roce 1932 evidovány tyto živnosti a obchody: 3 cihelny, družstvo pro rozvod elektrické energie ve Starém Kníně, hostinec, klempíř, kovář, obchod s kůžemi, surové kůže, 2 mlýny, 4 obuvníci, pekař, sedlář, obchod se smíšeným zbožím, 3 tesařští mistři, trafika, 2 truhláři, velkostatek Řádu křižovníků s červ. hvězdou.\n\nMěsto Nový Knín se skládá z pěti částí na šesti katastrálních územích:\n\nK městu patří i osada Hranice v k. ú. \"Kozí Hory\", do roku 2016 část obce.\n\nV okolí města se nacházejí zbytky důlních děl, vesměs jsou nepřístupné. Část štol pod vrchem Chvojnou je využita pro potřeby laboratoře Ústavu termomechaniky Akademie věd ČR.\n\nKostel svatého Mikuláše byl původně vybudován jako románský, později byl rozšiřován a přestavován goticky a barokně. Výrazná rekonstrukce proběhla v roce 1937.\n\nNázev budovy je poněkud matoucí, protože mince se zde s největší pravděpodobností nikdy nerazily. Nicméně sídlil zde horní úřad, kde se vytěžené zlato shromažďovalo, než bylo odesláno do královské pokladny. V těchto místech byl uvedený úřad umístěn prokazatelně od 16. století. Samotná budova byla často stíhána pohromami různého druhu, zejména požáry, takže její nynější podoba pochází z doby kolem roku 1800. Přilehlé hospodářské budovy byly zbořeny někdy kolem roku 1975. V 80. letech 20. století byla v přízemí zřízena obřadní síň (především pro svatby a vítání občánků) a do prvního patra umístěna středisková knihovna. Od roku 1999 v budově sídlí Muzeum zlata (od roku 2000 pobočka Hornického muzea v Příbrami.\n\nBudova pochází nejpozději ze začátku 17. století (tehdy patřila majitelům sousedního staroknínského panství), byla upravována v pozdějších dobách. Barokní budova obrácená štítem do náměstí s vížkou na hřebeni střechy. Radnice zde prokazatelně sídlí nejpozději od roku 1800.\n\nDům č. p. 9 zvaný „Na Salaši“ byl pro účely včelařské školy přestavěn kolem roku 1776. Dodnes si uchoval barokní vzhled. Z důvodu nevyjasněných majetkových poměrů v současné době chátrá.\n\nStojí uprostřed náměstí Jiřího z Poděbrad. Je kamenná, empírová z roku 1837. Na kamenném chrliči vytesán znak města.\n\nBarokní, kamenná při kašně. Restaurována v 80. letech 20. století.\n\nStojí poblíž Tylova náměstí. Byl vybudován roku 1714 jako poděkování za odvrácení moru v předchozím roce (epidemie se Knína tehdy sice také dotkla, ale počet obětí byl mnohem nižší než například v blízké Dobříši). Jeho jednoduchá forma (kamenná sloupková boží muka jednoduchých forem) svědčí o nelehké finanční situaci města v té době.\n\nStojí u bývalého kravína, při silnici do Libčic. Barokní z 18. století. Poměrně náročně provedená. Rekonstruována v 70. a 90. letech 20. století.\n\nNachází se v Tyršově ulici. Byla vybudována v letech 1927 až 1928. Je to pozoruhodná budova postavená podle projektu Františka Krásného a inspirovaná do jisté míry horskou architekturou. Zadní průčelí (do nynějšího fotbalového hřiště) bylo zčásti překryto při rozšiřování o technické zázemí v 70. letech 20. století. Pod hřištěm se nachází ústí Voznického potoka do Kocáby.\n\nV Tyršově ulici, na okraji intravilánu města, poblíž sokolovny. Pozdně barokní budova se štítem datovaným rokem 1792. Po roce 1989 opraven. V rámci těchto oprav byla dosud hladká fasáda směrem k náhonu a potoku upravena po vzoru barokní dvorní fasády. Jediný z knínských mlýnů, který používal vodu nikoli z Kocáby, nýbrž z Voznického potoka.\n\nŠkola v Novém Kníně se připomíná již ve 14. století, v 16. století se připomíná jako dvoutřídní. Původní budova se nezachovala, nynější školní areál se skládá z několika budov různého stáří a složitého stavebního vývoje, nyní vzájemně propojených\n\n\n\n\n\nV důsledku odlehlé polohy města v Novém Kníně vznikly spíše drobnější průmyslové podniky.\n\n\n\n\n\nNa katastru města (v údolí Kocáby po proudu od města) se od roku 1965 nachází Aerodynamická laboratoř Ústavu termomechaniky AV ČR. Nejstarší částí objektu je Laboratoř vnitřních proudění, jejíž aerodynamický tunel pracuje s podtlakem kterého lze dosáhnout vyčerpáním vzduchu ze starých štol pod vrchem Chvojná, jež ústav využívá. Lze zde dosáhnout rychlosti proudění do dvojnásobku Machova čísla. Později zde vznikla též Laboratoř aerodynamiky životního prostředí a Laboratoř sdílení tepla a hmoty.\n\nDopravní síť\nVeřejná doprava 2012\n\n\n\n\n\n"}
