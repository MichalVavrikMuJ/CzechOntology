{"id": "36776", "url": "https://cs.wikipedia.org/wiki?curid=36776", "title": "Dějiny Prahy", "text": "Dějiny Prahy\n\nTento článek pojednává o dějinách Prahy od dob bájných sídlišť až do současnosti.\nPraha se stala významným centrem na konci 9. století, kdy si ji volí za sídlo Přemyslovci, kteří začali budovat české knížectví. Rozvíjející se podhradí na obou březích Vltavy obklopující přemyslovské hradiště a později hrad se ve 13. století proměnilo na opevněné vrcholně středověké město. Rozšíření a všestranného rozvoje se Praze dostalo za vlády Karla IV., kdy se stává hlavním městem římské říše. Zcela jiný význam nabyla Praha za husitských bouří, kdy pražský svaz byl jednou z nejdůležitějších politických stran v zemi.\n\nNabyté postavení Praha na počátku novověku opět ztratila, hospodářské výhody vůči šlechtě (1517 svatováclavská smlouva) a zejména politicky po neúspěšném stavovském povstání 1547. Kulturně se však město rozvíjelo, zejména v době panování uměnímilovného Rudolfa II., kdy se opět stala hlavním městem říše. V průběhu třicetileté války a době pobělohorské Praha poklesla na úroveň provinčního města, kde panovník sídlí jen výjimečně. Současně však přichází nový, barokní sloh, který ve své vrcholné zdomácnělé podobě proměnil tvář města a obohatil jej o řadu charakteristických památek.\n\nPůvodní čtyři samostatná historická města byla roku 1784 spojena do královského hlavního města Prahy. Roku 1817 bylo založeno první předměstí, Karlín. Průmyslová revoluce se výrazně projevila r. 1845 prvním nádražím propojující město dráhou s Vídní. Následně v druhé polovině 19. století došlo k prudkému rozvoji pražského osídlení, nově se stavěly nájemní domy, továrny, mosty, kulturní stavby (Národní divadlo), městské vybavení (regulace nábřeží, dláždění, kanalizace, osvětlení). K městu byly připojeny některé nové čtvrti (první r. 1850 Židovské Město), ale nejvíce se rozvíjející části jako Královské Vinohrady, Žižkov a Smíchov zůstávaly samostatnými městy.\n\nPo vzniku republiky byly v roce 1922 obce v rozsáhlém okruhu historického centra spojeny do tzv. Velké Prahy. Následně došlo k proměně provinčního města monarchie v moderní velkoměsto a hlavní město státu s více jak třinácti miliony obyvatel. Po druhé světové válce se za vlády komunistické strany se přechází na plánovanou výstavbu zejména sídlišť, ale dochází také k rozvoji dopravy včetně výstavby metra a systematičtější ochraně památek. V několika vlnách se také město rozšiřovalo o nové okrajové části.\n\nPo roce 1989 bylo zapsáno historické centrum na seznam památek UNESCO a dochází k rekonstrukcím a obnově z větší části zanedbaných budov. Kromě toho dochází k intenzivní nové výstavbě, jak zahušťováním stávající zástavby, tak výstavbou mj. satelitních měst na periférii. V dopravě kromě rozšiřování sítě metra a modernizaci železničních tratí čelí Praha rapidně narůstající automobilové dopravě, která je řešena parkovacími zónami a budováním vnitřního a vnějšího okruhu.\n\nNejstarší slovanské osídlení oblastí dnešní Prahy se soustřeďovalo v oblasti dnešního Veleslavína někdy kolem 6. století. Již v roce 885 na hradě vznikl první kostel, zasvěcen byl Panně Marii.\n\nZ 10. století je již doložena obchodnická osada v oblasti dnešní Malé Strany, roku 926 je vybudována rotunda sv. Víta na Pražském hradě, kam jsou následně o dalších 12 let později uloženy ostatky knížete sv. Václava. V druhé polovině téhož století je založen i Vyšehrad. Roste vliv křesťanství; od roku 973 sídlí v Praze i biskupství, spadající pod mohučské arcibiskupství, prvním biskupem saský mnich Dětmar. Začínají se budovat první kláštery (břevnovský klášter, jiřský klášter). V kotlině pod hradem se postupně začínají osady rozrůstat a spojovat v jedno velké město.\n\nV roce 1172 byl dokončen Juditin most. Roku 1230 též Staré Město, po spojení několika menších obcí, obehnaly hradby. V této době vznikají na druhé straně za řekou také i Hradčany. Roku 1338 je založena Staroměstská radnice, roku 1342 je Juditin most stržen povodní. Krátce poté začíná být budován nový most, Karlův. O další dva roky později je pražské biskupství povýšeno na arcibiskupství a zahájena je i výstavba Katedrály svatého Víta.\n\nRok 1348 se do dějin Prahy, ale i celé střední Evropy, zapsal založením první univerzity na sever od Alp a na západ od Rýna. Pražská univerzita, dnes známá jako Univerzita Karlova, vznikla zakládající listinou papeže (bulou) Klementa VI., potvrzenou v Avignonu 26. ledna 1347 a listinou vydanou 7. dubna 1348 králem Karlem IV. v roce\n\nTím ovšem rozvoj za vlády Karla IV. neskončil. V téže době bylo založeno Nové Město pražské, díky kterému se Praha rozšířila o velký pruh území vedoucí od dnešního Florence až k Vyšehradu a stala se největším městem střední Evropy a celé oblasti na sever od Alp a na východ od Rýna.. Počet obyvatel Prahy však nedosahoval ani poloviny počtu obyvatel měst jako jsou Benátky, Florencie, Milán, Janov, Řím, nebo Paříž.\n\nPřemostění Vltavy byl další významný úkol pražských stavitelů. Starý Juditin most v polovině 14. století velká voda zničila. V roce 1357 tedy Karel IV. zahájil stavbu současného Karlova mostu. V roce 1391 pak byla vybudována Betlémská kaple.\n\n15. století v Praze začalo ve znamení společenského a náboženského napětí. Mnozí lidé nesouhlasili se stavem tehdejší církví, do čela reformního hnutí tehdy stanul Jan Hus. Jeho odsouzení a následné upálení v Kostnici roku 1415 z něj učinilo v očích mnoha Pražanů mučedníka. Husova smrt vyvolala jen další nepokoje a odpor k církevní hierarchii, situace se vystupňovala do té míry, že husité nakonec pražská města roku 1419 zcela ovládli.\n\nNásledně král Zikmund Lucemburský vyslal do Prahy první křížovou výpravu, a to již v létě roku 1420, jeho vojska však byla poražena. Husitští Pražané brzy zformovali vlastní politicko-náboženský blok, který razil husitské ideje v celých tehdejších Čechách a v zemi tak vypukla občanská válka. Představitelem husitského uskupení se stal karmelitánský kazatel Jan Želivský. Teprve poražení husitských radikálů bitva u Lipan v roce 1434 vedl k vytouženému míru a stabilizaci poměrů.\n\nDalší významnější událostí pak bylo zvolení Jiřího z Poděbrad za krále zemským sněmem na Staroměstské radnici 27. února 1458. I když se snažil být králem utrakvistů i katolíků, náboženské napětí se nedařilo překonat. Katolické zahraničí k českým husitům chovalo silný odpor.\n\nV Habsburském soustátí byla Praha dlouhou dobu jedním z nejvýznamnějších měst, po nějaký čas také i městem sídelním. Roku 1547 se konalo České stavovské povstání, které však skončilo neúspěšně a odpor proti králi Ferdinandovi I. byl zlomen. Následně byla omezena privilegia města, jeho politická moc i samostatnost.\n\nRoku 1583 zvolil za své sídelní město Prahu císař Rudolf II. Za jeho vlády se ve městě rozvíjela věda i kultura a také i společenský život spolu s vzdělaností (vznikla například škola talmudu v Židovském městě). Postaveno bylo také i mnoho renesančních budov. Vláda Rudolfa II. však skončila roku 1612, o dalších šest let později došlo k dalšímu významnému zvratu. V ten vyústilo odebrání rozsáhlých svobod a náboženských práv garantovaných Rudolfem II. Druhá pražská defenestrace, odstartovala české stavovské povstání.\n\nČeské stavy bojovaly vojensky proti Habsburkům, avšak neuspěly. Po Bitvě na Bílé hoře v listopadu 1620 finálně prohrály. Povstání bylo potlačeno a Habsburská moc opět obnovena. Následující rok v červnu bylo 27 českých pánů z řad stavů vzbouřených proti císaři na Staroměstském náměstí popraveno.\nNásledná vláda Habsburků v první části třicetileté války vyústila v náboženský teror proti příslušníkům protestantských křesťanských církví, mnoho z nich muselo město opustit. Roku 1627 bylo Ferdinandem II. vyhlášeno Obnovené zřízení zemské. Následně docházelo i k úpadku českého jazyka a germanizaci (hlavně ve školství a na úřadech). Praha jako město ztratila svůj vliv i práva, byla také barokně přestavěna – vznikly hlavně katolické náboženské objekty. Mnoho významných úřadů bylo přesunuto do Vídně a z metropole Čech se stalo jedno z mnoha provinčních měst v Rakousku.\n\nV roce 1648, ke konci třicetileté války, obléhali Prahu Švédové. Město bylo z velké části vydrancováno, Staré a Nové město však nepadlo do rukou nepřítele. Boje nakonec ukončil vestfálský mír.\n\nV roce 1741 během války o rakouské dědictví Prahu obsadila francouzsko-bavorská vojska. O další tři roky později město obsadili Prusové, následně jej pak znovu obléhali v roce 1757.\n\nVýznamnou událostí v roce 1784 bylo spojení čtyř dosud samostatných pražských měst. V následujícím období na počátku 19. století začala spolu s českým národním obrozením, které se soustředilo hlavně v Praze, éra průmyslové revoluce, během níž se Praha změnila jako nikdy předtím; přibyly nové čtvrti a v průběhu dalších desetiletí rozvoje se nakonec zbourají i hradby.\n\nV revolučním roce 1848 se uskutečnilo povstání radikálních demokratů. Praha se tehdy stala jedním z významných radikálních měst v celé Evropě. Tyto nepokoje však potlačilo císařské vojsko v čele s maršálem Alfredem Windischgrätzem.\n\nDíky snaze národních obrozenců však Praha i přes stálý vliv z Vídně nebyla již městem ryze německým. Vliv získala česká kultura – byl položen základní kámen k Národnímu divadlu, bylo též vybudováno i Národní muzeum, vznikly i další dnes významné stavby.\n\nPrvním místem, které přišlo o středověké opevnění, se stalo okolí dnešního Národního muzea a Újezda. Vzniklo také druhé pražské nádraží (po Masarykovu), dnes \"Hlavní\", dříve \"Nádraží dráhy císaře Františka Josefa\".\n\nPrvní administrativní rozšíření Prahy po několika dlouhých desítkách let se konala v 80. letech 19. století. V roce 1883 byl připojen Vyšehrad, o rok později pak následují Holešovice-Bubny. V roce 1881 bylo s velkou slávou otevřeno Národní divadlo; bylo však zničeno požárem a znovuobnoveno o další dva roky později. Kolem roku 1884 se objevily první plány na regulaci Vltavy v oblasti dnešního Nového města u Palackého mostu, během následujících dvaceti let spolu s asanací Josefova tak velká část historicky cenné části Prahy zcela změnila svůj ráz i charakter.\n\nRoku 1890 byla Praha zasažena stoletou povodní. Ani ta však nezastavila technický pokrok. Již o rok později se rozjela poprvé elektrická dráha na Letné. Velmi významnou akcí byla též Jubilejní zemská výstava, která se konala právě roku 1891 a představila nejmodernější technické vynálezy, otevřena byla také i Petřínská rozhledna a v souvislosti s ní i lanová dráha.\n\nV roce 1893 bylo asanováno historické Staré město, hlavně pak židovské čtvrti, tj. Josefov. Hlavním důvodem pro asanaci byly samozřejmě špatné hygienické podmínky ve staletí starých domech i ulicích. Během přestaveb vznikly nové široké ulice, domy v secesním stylu.\n\nZačátek 20. století v Praze byl ve znamení technického pokroku zcela nesrovnatelného s předchozími obdobími. I když již Praha byla napojena na železniční síť již téměř 50 let, rozvoj neustával. V čtvrtích jako Smíchov či Libeň se budovaly nové průmyslové podniky, například samotná Libeň již byla roku 1901 připojena k městu a to se tak po dlouhé době rozrostlo o relativně velkou část svojí plochy (téměř na dvojnásobek).\n\nV letech 1905 až 1912 doplnil centrum Prahy na jeho druhém konci Obecní dům, ukázka vrcholu tehdejší secesní architektury. Zřizovány jsou také i nové sady (Diezenhoferovy sady, Santoška, Riegrovy sady).\n\nSpolu s rozvojem kultury (tj. divadel) přibývají i kina, která se stávají levnou lidovou zábavou. V samotném městě a jeho předměstích bylo již kolem roku 1910 celkem třináct kin. Do vývoje architektury Prahy také zasahuje i kubismus; postaven je Dům U Černé Matky Boží v Celetné ulici a pod Vyšehradem vzniká několik kubistických vil.\n\nPo vyhlášení první republiky byly okamžitě ze všech ulic odstraněny symboly staré monarchie. Praha nadále pokračovala ve svém růstu v oblastech jakými jsou například Žižkov, Dejvice či Střešovice. 37 menších obcí bylo následně k metropoli roku 1922 připojeno, mezi nejvýznamnější se řadí například Vinohrady či Smíchov.\n\nV 20. letech v Praze jako v centru prosperujícího Československa probíhal bouřlivý rozvoj; rostly nové domy i nová divadla, projevila se i avantgarda a u nových staveb také funkcionalismus. Ve Kbelích začala přistávat první letadla. Václavské náměstí bylo v roce 1928 přestavěno a uzpůsobeno pro právě rostoucí automobilovou dopravu. Jeden ze symbolů města, Katedrála svatého Víta, Václava a Vojtěcha (tehdy jen katedrála sv. Víta) byla slavnostně dobudována v září 1929 (podle Josefa Mockera) k výročí 1000 let od zavraždění svatého Václava.\n\nV třicátých letech metropoli zasáhla hospodářská krize; zprovozněno bylo ale mezinárodní letiště v Ruzyni a otevřen byl také i velmi známý obchodní dům Bílá Labuť. Kolem roku 1938 již počet obyvatel metropole přesahuje jeden milion.\n\nOd podzimu 1938 začali do metropole přicházet čeští uprchlíci z oblastí, které zabralo podle Mnichovské dohody Německo (tedy třetina území tehdejší ČSR).\n\n15. března 1939 obsadila německá vojska město. Na pražský hrad přijel Adolf Hitler, konala se též i vojenská přehlídka.\n\nV listopadu téhož roku vyšli do ulic čeští studenti, čemuž se postavila vládnoucí moc. Při akcích proti nim byl zabit jeden student, Jan Opletal. Následně byly uzavřeny všechny Vysoké školy na území protektorátu.\n\nZa války bylo z Prahy odtransportováno do koncentračních táborů židovské obyvatelstvo, stejně jako cikánské (tehdejší běžné označení) a další její obyvatelé tzv. „méněcenných ras“.\n\nV květnu 1942 přepadli dva výsadkáři kolonu zastupujícího říšského protektora Reinharda Heydricha a pokusili se o atentát v oblasti dnešní Vychovatelny. Přestože neuspěli, tak se jim podařilo protektora smrtelně zranit. Po smrti Heydricha začali vládnoucí Němci stupňovat proti české většině teror, na něm se podílely hlavně policejní složky.\n\n5. května 1945 vypuklo Pražské povstání. Bojovalo se po celém městě, povstání pomohli i Vlasovci. Osvobození města přišlo za několik dní, ovšem podle dohod o demarkační čáře mezi spojenci z protihitlerovské koalice, musela Americká armáda zůstat u Plzně, zatímco Rudá armáda dorazila do Prahy až 9. května (v rámci tzv. Pražské ofenzívy).\n\nBěhem poválečné obnovy však začala mít stále větší vliv Komunistická strana Československa, která, díky deziluzi z předválečné situace a osvobození Rudou armádou, si získala relativně velkou oblibu. Ve městě proběhlo několik volebních kampaní (1946, 1948), i přes snahu středových a pravicových sil však komunisté ve volbách uspěli. A poté co se dostali k moci, začali podnikat kroky k zestátňování podniků, či výstavbě nových velkých obytných souborů, oficiálně k zavádění socialistických vztahů.\n\nMezi ukázky moci tehdy vládnoucí Národní fronty s KSČ v čele lze považovat například také i známý Stalinův pomník; velké sousoší dělníků, rolníků a vojáků se Stalinem v čele na Letenské pláni, jedno z největších na světě.\n\nRoku 1960 nabylo platnost nové územně-správní rozdělení Prahy; navíc došlo k připojení dalších čtyř obcí. Zavedeny byly městské obvody Praha 1 až Praha 10, které v jisté podobě přežívají i na počátku 21. století. Podle územního plánu, schváleného v roce 1958 (vládní nařízení č. 254), začíná výstavba panelových sídlišť.\n\nRok 1968, který je dodnes považován za revoluční v celé Evropě, přinesl Praze nové změny. Došlo k uvolnění jistých nedemokratických vztahů ve společnosti (Pražské jaro), zrušena byla cenzura.\n\nV noci z 20. srpna na 21. srpna 1968 začala město, jakož i celou zemi, obsazovat spojenecká vojska SSSR a dalších socialistických zemí, a to bez vědomí představitelů republiky. Na Ruzyňském letišti začaly přistávat sovětské vojenské letouny s bojovou technikou. Ve městě vypukl zmatek, někteří Pražané se pokusili postavit se okupačním silám na odpor, ten sice nakonec nevedl k úspěchu, ale trval ještě dlouhou dobu. Sovětští vojáci zaútočili na budovu Národního muzea v domnění, že se jedná o rozhlas, po celém městě způsobili síly Varšavské smlouvy vůbec velké škody. Následně se konal mimořádný sjezd KSČ ve Vysočanech, na které se však velká část delegátů strany nedostavila.\n\nV následujícím roce 1969 se Praha stala sídlem České socialistické republiky, tedy jedné z republik nově zřízené československé federace. V Praze tak zasedala federální i česká vláda. K výročí jednoho roku od okupace se upálil Jan Palach, dále také i Jan Zajíc a E. Plock; vypukly opět rozsáhlé protesty. Tyto akce následně potlačila armáda, vedením KSČ následná legalizace těchto zásahů směřovala k počátku období, známého pod jménem normalizace (\"normalizace poměrů\"). Zavedena byla tuhá cenzura, mnoho lidí bylo z KSČ vyloučeno.\n\nAni takové změny však nezamezily rozvoji města, roku 1970 byly připojeny další čtyři obce ku Praze. V rámci výstavby metra a Severojižní magistrály byl také vybudován Nuselský most, v jehož tubusu právě podzemní dráha vede.\n\nJaro a později léto roku 1974 se v dějinách Prahy projevilo mnoha změnami. 9. května k výročí 25 let od osvobození Česka a Slovenska bylo otevřeno metro a vyřazeny staré předválečné tramvaje. 1. července pak bylo připojeno dalších zhruba 30 obcí.\n\nV politice celé země měla dominantní postavení KSČ; mnozí lidé se systémem jedné vedoucí strany a permanentní vládní koalice Národní fronty nesouhlasili. Praha tak byla jistým centrem odporu vůči režimu, který představovala v akademických a kulturních kruzích Charta 77, organizace spisovatelů, herců a dalších osob veřejného života, která vznikla právě v metropoli. Aby tehdejší vládnoucí moc manifestovala svojí odhodlanost a jednotu, založila tzv. Antichartu, jejíž velkolepý sjezd se ve městě o něco později též konal.\n\nTehdejší režim chtěl ukázat hospodářský rozvoj země a zároveň do jisté míry potlačit nespokojenost s nedostatkem spotřebního zboží. Po vzoru západoevropských zemí se tedy začaly v metropoli budovat velké obchodní domy; a to převážně u stanic metra. Měly být ukázkou tehdy nejmodernější československé architektury.\n\nZačátek 80. let probíhal ve znamení postupného úpadku, přestože oficiální údaje většinou poukazovaly na opak. Docházelo opět k mnohým přestavbám a změnám, hlavně v centru města. Na počátku 80. let bylo rekonstruováno Národní divadlo (znovuotevřeno roku 1983). Mezi další budovy z 80. let, jejichž význam v metropoli není zanedbatelný, patří například i Kongresové centrum Praha a další výškové objekty na pankrácké pláni. V této době se začalo také s výstavbou Žižkovského vysílače.\n\nDalší rozsáhlou změnou byla rekonstrukce Václavského náměstí, při které byl vybudován středový pás zeleně. O další tři roky později následovala pěší zóna na Můstku a Na Příkopě. Velkolepé plány do budoucna počítaly s přestavbou stárnoucích čtvrtí na sídliště, jejichž výstavba by se konala někdy v období XI. či XII. pětiletky (tedy na začátku 21. století).\n\nV srpnu a v říjnu roku 1988 se začaly konat první demonstrace proti vládnoucí moci. Na Den lidských práv 10. prosince je oficiálně připuštěn první protest opozičních sil. To však k uklidnění situace nepřispělo, naopak protestů začalo přibývat. V lednu 1989 během tzv. Palachova týdne proběhlo demonstrací hned několik, proti protestujícím zasáhla tehdejší Veřejná bezpečnost. Protestující se shromažďovali hlavně na Václavském náměstí.\n\nV listopadu a prosinci demonstrace protikomunistické opozice dosáhly vrcholu; impulzem se stal 17. listopad, kdy byl protestní pochod opozice (převážně studentů) na Národní třídě rozehnán silou jednotkami Veřejné bezpečnosti. Následných protestních shromáždění se účastnily statisíce lidí, do čela se dostali Václav Havel a Alexander Dubček. Začala sametová revoluce.\n\nRok 1990 byl v Praze velikým zlomem. Jako první se začaly odstraňovat komunistické názvy ulic, náměstí, stanic metra, budov a další. Krátce před volbami v témže roce na Staroměstském náměstí vybuchla dosud neobjasněná nálož. Prahu ještě roku 1990 navštívili papež Jan Pavel II. a prezident Spojených států, George H. W. Bush.\n\nZastaveno bylo též i budování rozsáhlých panelových sídlišť (a samozřejmě neúnosný rozvoj dalších staveb, hlavně dopravních), pouze byly dokončeny rozestavěné projekty. Některé jiné stavby (například rozvoj rychlostních silnic a městské okruhy) byly přepracovány v souladu s novými nároky a požadavky.\n\nRoku 1992 bylo historické centrum Prahy zapsáno do seznamu Fondu světového dědictví UNESCO; jedná se o jednu z mála městských památkových rezervací na světě s takovou rozlohou.\n\nPočínaje rokem 1993 se stala Praha hlavním městem samostatné České republiky a jejích institucí. Otevřena byla BCPP a začala též fungovat i PSPČR.\n\nV roce 1995 byla zavedeno nové územněsprávní členění města, ve které získaly městské části jisté pravomoci a vznikla tak místní samospráva, na konci 90. let se začínají objevovat první obchodní centra západního stylu.\n\nPro rok 2000 byla Praha zvolena spolu s dalšími několika městy Evropským městem kultury, ze všech těchto měst však byla největší. Po celý rok se v metropoli tak konaly mnohé významné kulturní akce, jako například výstavy či divadelní představení.\n\nV září téhož roku se konalo v Kongresovém centru zasedání Mezinárodního měnového fondu, pouliční střety antiglobalizačních demonstrantů (převážně cizinců) s policií trvaly sice celý týden, pouze v jediném dni však byla situace kritická.\n\nV říjnu roku 2001 se opět na Vyšehradě konal summit, tentokrát hlav států Severoatlantické aliance. Od září proto město zažilo zesílená bezpečnostní opatření včetně vojenské ostrahy ambasád a Rádia Svobodná Evropa.\n\nV srpnu 2002 zasáhla Prahu pětisetletá povodeň, během které byly postiženy pobřežní čtvrti; evakuován byl Karlín, dále došlo ke zřícení několika budov a zaplavení úseků metra. Nejvíce byl postižen Karlín, následovaly Holešovice. Díky některým protipovodňovým opatřením nedošlo k zaplavení staroměstských ulic.\n\nV letech 2003 a i 2004 pokračovaly v Praze opravy povodňových škod a zlepšování obrany proti velké vodě. Po úspěšně zorganizovaném mistrovství světa v ledním hokeji roku 2004 v nové Sazka Areně ve Vysočanech začala metropole pomýšlet i na pořádání letních olympijských her; tato otázka samozřejmě rozdělila pražskou veřejnost na dva tábory a také se stala předmětem jistých politických debat či témat předvolebních kampaní.\n"}
{"id": "36781", "url": "https://cs.wikipedia.org/wiki?curid=36781", "title": "Včelí farma", "text": "Včelí farma\n\nVčelí farma je včelařský provoz, který svůj obrat nebo dokonce i zisk realizuje produkcí a prodejem včelích produktů. Těmi produkty jsou med, vosk, propolis, včelí jed a mateří kašička.\n\nZabezpečení provozu včelí farmy si dále vynucuje chov včelích matek a truhlářskou dílnu na zajištění oprav a obměny úlů. Z tohoto důvodu mnohé včelí farmy prodávají taktéž včelí matky, matečníky, celá včelstva a oddělky, nové úly a v návaznosti prodávají malovčelařům i ostatní včelařské pomůcky.\n\nZ historie včelích farem by mohlo být uvedeno, že již Karel Havlíček Borovský (dle časopisu Včelařství) na sklonku života unaven politikou hodlal založit velkou včelí farmu, v čemž mu zabránila jeho předčasná smrt. Další pokusy zavést na českém území včelařské provozy spadají do období komunistické kolektivizace, kdy bylo zájmem zajistit kvalitní opylování scelených družstevních lánů. Technologie včelaření nebyla v těchto farmách na dostatečné úrovni a družstevní včelíny rychle zanikaly. Další a úspěšnější pokusy o profesionální včelařské provozy provedly státní lesy na úlech „Pětiletka, Lesan a Čechoslovák“.\n\nOpravdu velký včelařský provoz s moderními úly byl však otevřen při státním statku Tachov kolem roku 1965. Používaný byl tachovský úl nástavkový na 9 rámků, podélné stavby a uteplený. Včelaření v těchto úlech probíhalo takzvaným tachovským způsobem, který je kompromisem mezi tradičním středoevropským včelařením a moderními metodami používanými ve světě (včetně tehdejší SSSR) na úlech typu langstroth. Tachovský způsob je dnes velmi rozšířen mezi jinak velmi konzervativními českými včelaři. Značná část včelařů však zůstala u tradičního středoevropského způsobu ošetřování a u tradičních úlů jako je budečák a moravský univerzál.\n\nV dnešní době mají velký význam aktivity Výzkumného ústavu včelařského v Dole a jeho filiálek. Na území Česka dnes podniká několik včelích farem. Základním problémem českého komerčního včelaření je skutečnost, že jen 15 % užitku včelstev je realizováno produkcí včelích produktů, zbylá část připadá na činnost opylování, která dnes není nijak honorována – na rozdíl třeba od USA. Český včelař je se svými produkty dále vržen do konkurence s tropickými zeměmi, kde je průměrný medný výnos minimálně desetinásobný. Med lze také snadno továrně falšovat výrobou hustého cukrového sirupu, jenž je za med vydáván či s ním smísen. Cenový rozdíl mezi medem s těmito sirupy je značný a velká produkce falešných medů (například z Číny) tlačí světové ceny medu ještě níže.\n"}
{"id": "36782", "url": "https://cs.wikipedia.org/wiki?curid=36782", "title": "Ústavní listina Československé republiky", "text": "Ústavní listina Československé republiky\n\nÚstavní listina Československé republiky byla ústavou první československé republiky. Přijalo ji Národní shromáždění československé dne 29. února 1920 a vyhlášena byla pod č. 121/1920 Sb. z. a n. (sbírky zákonů a nařízení) dne 6. března 1920, kdy také nastala její účinnost. Zrušila Prozatímní ústavu. V platnosti zůstala (i přes bouřlivé období druhé republiky a 2. světové války) až do 9. května 1948, kdy byla zrušena komunistickým režimem a nahrazena novou ústavou, kterou však úřadující prezident Dr. Edvard Beneš nepodepsal ( Ústava Československé republiky z 9. května 1948). Doplňky ústavní listiny byly ústavní zákon č. 293/1920 Sb. z. a n. o ochraně svobody osobní, domovní a tajemství listovního, tzv. jazykový zákon č. 122/1920 Sb. z. a n. a ústavní zákon č. 294/1920 o podpisování zákonů a nařízení. K provedení ústavy byla přijata řada dalších zákonů.\n\nSvým pojetím byla tato Ústava založena na existenci národa československého, který má větve českou a slovenskou. To bylo vyvoláno situací, kdy počet Němců v novém státě převyšoval počet Slováků. Státotvorný národ československý však už tvořil dvoutřetinovou většinu. Byl tím také ospravedlněn malý podíl Slováků v nejvyšších funkcích.\n\nText ústavy je rozdělen na preambuli, 9 článků uvozovacího zákona a Ústavní listinu Československé republiky rozdělenou do šesti hlav. Ústavní listina měla 134 paragrafů.\n\nPreambule byla inspirována preambulí Ústavy Spojených států amerických, z níž je celý první odstavec převzat. S tím rozdílem, že Ústava USA hovoří o „lidu Spojených států“ a československá ústava pouze o „národu Československém“.\n\nHlava první deklarovala Československo (československý stát) demokratickou republikou v čele s prezidentem. Deklarovala suverenitu lidu (\"Lid je zdrojem veškeré státní moci\"). Hranice státu šlo měnit pouze ústavním zákonem. Československo bylo jednotným státem.\n\nStátní občanství bylo jediné a jednotné. Praha byla hlavním městem státu. Ústavní listina stanovila autonomii Podkarpatské Rusi, jež však zůstala více méně na papíře.\n\nMoc zákonodárnou tvořilo dvoukomorové Národní shromáždění. Dolní komora, Poslanecká sněmovna, měla 300 členů volených na 6 let. Aktivní volební právo měli občané od 21 let, pasivní od 30 let. Poslanecká sněmovna měla poslední slovo v zákonodárném procesu a jen jí byla odpovědná vláda.\n\nHorní komora, Senát, měla 150 členů volených na 8 let. Aktivní volební právo měli občané od 26 let, pasivní od 45 let. Volební systém byl jinak u obou komor stejný, poměrný, volební obvody tedy byly vícemandátové. Volební zákon stanovil volební povinnost a volební právo odebral vojákům a policistům. Ke schválení ústavního zákona byla třeba silná 3/5 většina, a to v obou komorách. Vyloučen byl imperativní mandát, toto ustanovení však bylo obcházeno. Zajímavostí bylo referendum, které však nebylo provedeno.\n\nPodle § 54 činil neodkladná opatření, k nimž by bylo třeba zákona, 24členný výbor parlamentu. Každá sněmovna do něj volila členy a náhradníky na dobu jednoho roku, poslanců bylo 16, senátorů 8. Z kompetencí parlamen­tu nepřecházelo na stálý výbor právo volit prezidenta republiky, měnit ústavní zákony a dávat souhlas k vyhlášení války. Neodkladná opatření s mocí zákona mohl stálý výbor vydat pouze na návrh vlády a za souhlasu prezidenta. Měla dočasnou platnost a musela být vyhlášena ve Sbírce zákonů. Sou­časně je vláda předkládala k posouzení Ústavnímu soudu. Na nejbližší schůzi po­slanecké sněmovny a senátu musel předseda výboru předložit zprávu o přijatých opatřeních. Pokud je obě sněmovny do dvou měsíců neschválily, pozbývala další platnost.\n\nMoc výkonnou představovali prezident republiky, vláda, mi­nisterstva a nižší správní úřady.\n\nPrezident zastupoval stát navenek, přijímal a pověřoval vyslance, sjednával a ratifikoval mezinárodní smlou­vy, vypovídal válku a sjednával mír. Byl vrchním velitelem branné moci. Svolával, odročoval, roz­pouštěl, prohlašoval za ukončená zasedání sněmoven Národního shromáždění, podával jim zprávu o stavu republiky, podepisoval zákony a měl právo vrátit je s připomínkami. Ve vztahu k vládě jmenoval a propouštěl ministry, určoval jejich počet. Jme­noval vysokoškolské profesory, soudce, vyšší státní úředníky a dů­stojníky, uděloval milost. Z výkonu své funkce nebyl odpovědný. Trestně stíhán mohl být pouze pro velezradu, po roce 1923 pak ještě pro zločiny úkladů o republiku a ohrožení její bezpečnosti. Potrestán mohl být pouze ztrátou svého úřadu. Prezident byl neodpovědný, byl volen Národním shromážděním na 7 let. Minimální věk kandidáta byl 35 let. Mohl být nejvýš dvakrát (toto ustanovení neplatilo pro Tomáše Garrigua Masaryka).\n\nPostavení vlády zůstalo v podstatě stejné jako v prozatímní ústavě. Vláda rozhodovala sborově a byla odpovědná Poslanecké sněmovně, vládě mohla být vyslovena nedůvěra, prezident mohl jmenovat úřednickou vládu, což se také několikrát stalo.\n\nSoudy byly rozlišovány na soudy řádné, mimořádné a roz­hodčí pro civilněprávní věci, pro trestněprávní věci byly občanské trestní soudy, vojenské trestní soudy a případně soudy výjimečné. V čele obecného soudnictví stál Nejvyšší soud, dále působil Nejvyšší správní soud, Ústavní soud a volební soud.\n\nZaručena byla rovnost, svoboda osobní a majetková, svoboda domovní, tisková, právo shromažďovací a spolkové, petiční, listovní tajemství, svoboda učení a svědomí, svoboda projevu mínění, svoboda náboženská a zvláštní ochrana manželství. Byla stanovena jen branná povinnost. Práva hospodářská, kulturní a sociální zakotvena nebyla, což ale bylo v dobovém kontextu zcela normální.\n\nPráva byla ze strany státu respektována, jen v roce 1923 byl přijat zákon o ochraně republiky, jež mimo jiné obsahoval paragrafy o rozpouštění extrémistických a pro stát nebezpečných stran. Svoboda majetková byla do jisté míry omezena pozemkovou reformou.\n\nChráněny byly menšiny národní, náboženské a rasové (dle St. Germainské smlouvy). Byla zaručena rovnost před zákonem, zákaz diskriminace občanů v přístupu k veřejným funkcím nebo ve vykonávání povolání či živnosti. Další podrobnosti stanovil jazykový zákon, zmíněný jako součást ústavy.\n\nJazykový zákon (č. 122/1920, přijatý ve stejný den jako ústava) stanovil za státní a oficiální jazyk československý. Zvláštní práva náležela menšinovým jazykům v případě, kdy obyvatelé mluvící jazykem tvořili alespoň 20% v daném soudním okrese. Pak jim byla zaručena možnost podávat podání na soudy a úřady v menšinovém jazyce, v tom jim také náležela příslušná odpověď. Měly také nárok na vzdělání v tomto jazyce, souběžné vyučování „jazyka československého“ však zůstalo povinné.\n\nTento zákon byl přijímán negativně jen v oblastech, kde tvořila jazyková menšina výraznou většinu. I v případě 90% převahy byl vnitřním jazykem státních úřadů, pošty či železnice jazyk československý, včetně jeho povinné výuky na školách.\n\n\n"}
{"id": "36784", "url": "https://cs.wikipedia.org/wiki?curid=36784", "title": "Katedrála svatého Václava", "text": "Katedrála svatého Václava\n\nKatedrála svatého Václava, zvaná také dóm sv. Václava, se nachází v Olomouci na Václavském náměstí. Jde o domovskou katedrálu olomoucké římskokatolické arcidiecéze. Původně románská bazilika z první poloviny 12. století byla počátkem 13. století přestavěna v románsko-gotickém slohu. Následovaly další gotické stavební úpravy během 13. a 14. století. Počátkem 16. století vznikl raně barokní presbytář. Koncem 19. století chrám prodělal radikální přestavbu v novogotickém stylu, která mu dala současnou podobu. Katedrála od roku 1995 patří mezi národní kulturní památky a její 100,65 m vysoká hlavní věž je druhou nejvyšší kostelní věží v Česku, ve věži visí zvon Václav, který váží 8 tun, je největším zvonem na Moravě a druhým největším zvonem v Česku.\n\nPůvodně románská bazilika, založená asi roku 1107 přemyslovským knížetem Svatoplukem Olomouckým jako nový biskupský kostel, vysvěcená roku 1131 Jindřichem Zdíkem, synem kronikáře Kosmy, byla po požáru roku 1204 a 1266 na popud olomouckého biskupa Bruna ze Schauenburku přestavěna v nákladném gotickém stylu a stavba byla doplněna náročnou sochařskou výzdobou.\n\nV sousedním domě bývalého olomouckého děkanství byl 4. srpna roku 1306 zavražděn český král Václav III. jako poslední z rodu Přemyslovců. Pohřben byl v kryptě kostela, ovšem roku 1326 dala jeho sestra královna Eliška Přemyslovna ostatky převézt do Zbraslavského kláštera. Roku 1469 prohlásila v kostele část českých a moravských pánů uherského krále Matyáše Korvína českým králem.\n\nPresbytář pochází z let 1617–1618. Roku 1803 po úderu blesku shořely všechny tři věže v průčelí katedrály. Místo nich byla vybudována jediná středová věž nad společnou římsou shořelých věží. V letech 1883–1892 nechal arcibiskup Bedřich z Fürstenberka provést novogotickou přestavbu podle projektu Gustava Meretty a R. Völkela. Přestavbu provedl Gustav Meretta.\n\nOd roku 1962 je dóm svatého Václava se Zdíkovým palácem (dříve nazývaným Přemyslovský palác) a dalšími významnými objekty v sousedství podle usnesení vlády ČSR č. 251/62 ze dne 30. 3. 1962 č. 262/1995 Sb. a podle nařízení vlády ze dne 16. 8. 1995 \"o prohlášení a zrušení prohlášení některých kulturních památek za národní kulturní památky\" zařazen mezi národní kulturní památky (NKP).\n\nV rámci Programu záchrany architektonického dědictví bylo v roce 2000 na opravu památky čerpáno 2 000 000 Kč.\n\nOd února 2004 po podzim 2005 probíhala 2. etapa generální opravy vnějšího pláště kostela. V letech 2006–2007 probíhaly další rekonstrukce, např. opravy hlavní věže, instalace zvonkohry. Roku 2008 byly do věží umístěny nové zvony včetně zvonu Panny Marie Hostýnské o váze 6 tun, který nyní zvoní každý den v jedenáct hodin, v pátek ve tři a jinak před bohoslužbami. 1. listopadu 2011 byly po předchozí exhumaci a rekonstrukci spodního patra krypty do ní při mši za zemřelé opět vloženy ostatky biskupa Lichtenštejna-Kastelkorna a arcibiskupa Kolovrat-Libštejnského.\n\nKatedrála představuje výraznou dominantu města Olomouce a to především svojí hlavní věží, jejíž výška 100,65 metrů z ní činí druhou nejvyšší kostelní věž v České republice (prvenství patří katedrále sv. Bartoloměje v Plzni) a nejvyšší novogotickou věž v České republice. V katedrále je také umístěn největší zvon na Moravě, sv. Václav.\n\nUvnitř se nalézá například renesanční kaple svatého Stanislava s bronzovým náhrobkem biskupa Khuena a mramorový náhrobek posledních olomouckých Přemyslovců. Na severní straně chrámu je velká novogoticky upravená kaple sv. Cyrila a Metoděje, gotickou sakristií se dá projít do rovněž gotické křížové chodby, s níž sousedí kaple sv. Jana Křtitele. Fresková výzdoba je dílem Jana Kryštofa Handkeho.\n\nHned vedle dómu se nachází románský Zdíkův palác (dříve nazývaný Přemyslovský palác), s ním sousedí manýristická stavba kaple svaté Anny, v níž probíhaly volby olomouckých biskupů, a za ní kaple svaté Barbory, původně románská věž přemyslovského hradu (Bergfrit).\n\nChrámová loď a krypta jsou zpřístupněny v průběhu letní sezóny s průvodcem (dobrovolné vstupné).\n\nKrypta pod presbytářem má dvě patra. Obě patra jsou od roku 2012 přístupná pro veřejnost. Dolní patro krypty je určeno pro uchovávání ostatků. V kryptě jsou pohřbeni biskupové a arcibiskupové: František z Ditrichštejna, Karel II. z Lichtenštejna-Kastelkornu, Jan Vilém Kolovrat-Libštejnský a Maria Tadeáš Trauttmansdorff. V kryptě je také uloženo srdce arcibiskupa a rakouského arcivévody Rudolfa Jana Habsburského. Stavební úpravy v závěru 19. století odhalily pod podlahou chrámu i pozůstatky románské krypty, která ale dnes není přístupná. Kromě těchto krypt se pod katedrálou také nachází gotická krypta, která přechází v renesanční kryptu pod kaplí sv. Stanislava, tu však nechal kardinál Ditrichštejn zasypat kvůli zpevnění vnitřní zdi a výstavbě schodiště do barokní krypty.\n\nNachází se v přízemí 100 metrů vysoké jižní věže. Původně se mělo jednat o křestní kapli, ale postupně nabrala pietní charakter. Jsou v ní hrobky posledních tří kardinálů, Fürstenberka, Bauera a Skrbenského s uměleckými náhrobky. Jako poslední byl v této kapli pohřben biskup, apoštolský administrátor mons. Josef Vrana.\n\nKaple původně gotického slohu sv. Cyrila a Metoděje pochází asi ze 14. století. Kaple byla barokizována na přelomu 17. a 18. století s novým oltářem a bohatou sochařskou a obrazovou výzdobou. Název loretánská souvisí s umístěním sošky černé Madony z italské Lorety. Omítkové malby ze života Panny Marie jsou od barokního malíře J. K. Handkeho. Zlatem a stříbrem vyzdobený svatostánek nese rodinný znak dómského děkana Mayerswalda, z jehož pozůstalosti byla provedena celá oprava.\n\nZbudována biskupem Stanislavem II. Pavlovským v letech 1582–1591 s rodinnou hrobkou Pavlovských a s bohatou štukovou, sochařskou a malířskou výzdobou. Patří mezi několik významných centrálních staveb české renesance. Nádherný vstupní renesanční portál s ozdobnou bronzovou mříží, jehož bohatá plastická výzdoba je tvořena reliéfní dekorací i figurálními motivy ctností a nectností. Jde o norimberskou kovoliteckou práci z konce 16. století. V současnosti se kaple používá pro uchování eucharistie (v kapli je umístěn svatostánek).\nVchod zdobí náhrobky dvou posledních Olomouckých údělných knížat.\n\nV kapli je pozoruhodný oltář z italského mramoru, se vzácnou kamennou plastikou – pozdně gotickým reliéfem Panny Marie Ochranitelky, pocházející z průčelí zaniklého kostela Panny Marie na Předhradí. Nejcennější a historicky velmi hodnotné jsou pískovcové sochy sv. Petra a Pavla z 2. poloviny 15. století, údajně pocházející ze zbořeného původního biskupského kostela sv. Petra na Předhradí.\n\n\n\n"}
{"id": "36789", "url": "https://cs.wikipedia.org/wiki?curid=36789", "title": "Albrecht Habsburský", "text": "Albrecht Habsburský\n\nNositelé jména Albrecht Habsburský:\n"}
{"id": "36792", "url": "https://cs.wikipedia.org/wiki?curid=36792", "title": "Albrecht IV. Rakouský", "text": "Albrecht IV. Rakouský\n\nAlbrecht IV. Habsburský, řečený Weltwunder – Div světa (19. září 1377, Vídeň – 14. září 1404, Klosterneuburg) byl rakouský vévoda panující v letech 1395 až 1404.\n\nAlbrecht IV. byl synem Albrechta III. z rodu Habsburků a jeho druhé choti Beatrix Hohenzollernské. Po otcově smrti převzal vládu v Dolních Rakousích a Kraňsku, musel však čelit útokům ze strany svých habsburských příbuzných z tzv. leopoldinské linie, vládnoucích v ostatních alpských zemích. V roce 1398 podnikl pouť do Jeruzaléma a byl zde na Božím hrobě pasován za rytíře.\n\nV roce 1394 se Albrecht IV. spojil ještě za spoluúčasti Albrechta III. s panskou jednotou v Čechách, jež začala vytvářet koalici namířenou proti králi Václavu IV. Do jejího čela se postavil moravský markrabí Jošt. V létě následujícího roku vyhlásili Habsburkové Václavu IV. válku a slíbili vyslat českým a moravským pánům vojenskou pomoc. Albrecht se kromě toho účastnil pohraničních válek, které od roku 1394 probíhaly téměř ustavičně na česko-rakouském pomezí. Jeho soupeřem byl především mladší moravský markrabí Prokop. V srpnu roku 1402 uzavřel Albrecht IV. a jeho bratranci Vilém a Arnošt smlouvu o politickém spojenectví s uherským králem Zikmundem. Ctižádostivý Lucemburk slíbil opravdu mnoho. Habsburkové se naproti tomu nerozpakovali využít skutečnosti, že potřeboval jejich pomoc. V době, kdy Zikmund nechal zajmout Václava IV. a stal se pánem Čech, se totiž proti němu v zemi vytvořila silná opozice v čele s Joštem a později vzplál i ozbrojený odpor. Za této situace Zikmund, který byl bezdětným vdovcem, postoupil Albrechtu IV. svoje dědické právo na český trůn – předtím ovšem zrušil nástupnictví Joštovo – slíbil Habsburkům Braniborsko a garantoval jim vliv na Václava IV. v říšských záležitostech. Jisté vyhlídky měl Albrecht i na uherskou korunu.\n\nNa podzim roku 1402 přivezl Zikmund zajatého bratra do Vídně, kde zůstal po celý rok, i když podmínky zajetí nebyly příliš tvrdé. Když pak Václav IV. koncem roku 1403 z Vídně uprchl, Zikmund se na své rakouské spojence rozzlobil a přinutil je vytáhnout proti Znojmu. Habsburkové bezúspěšně obléhali město. V jejich ležení vypukla epidemie úplavice a na nákazu zemřel i Albrecht IV. Podle starší verze byl prý při obléhání Znojma otráven a lékař povolaný z Vídně se jej snažil zachránit tehdy oblíbenou metodou – zavěšením za nohy hlavou dolů, aby jed vyšel z těla. Jeho snažení však bylo marné.\n\n"}
{"id": "36794", "url": "https://cs.wikipedia.org/wiki?curid=36794", "title": "Jaromír (pražský biskup)", "text": "Jaromír (pražský biskup)\n\nJaromír zvaný též Gebhart (kolem 1040 – 26. června 1090, Ostřihom) byl pražský biskup (1067–1090) z rodu Přemyslovců, čtvrtý syn knížete Břetislava I. a Jitky.\n\nOd mládí byl Jaromír určen na duchovní dráhu a jako nástupce pražského biskupa Šebíře, ke kněžskému povolání ale nejevil mnoho chuti, miloval spíš hony a válku. Vzdělával se v cizině, po smrti knížete Spytihněva se vrátil a byl bratry přemluven, aby se dal vysvětit za jáhna. Jeho povolání se mu však brzy znechutilo a uprchl do Polska.\n\nPo smrti biskupa Šebíře (1067) byl svými bratry Konrádem a Otou povolán zpět a předveden před knížete Vratislava se žádostí, aby mu udělil slíbené biskupství. Vratislav se obával, že by Jaromír získal příliš velkou moc a nechtěl vyhovět. Již roku 1063 zřídil biskupství v Olomouci a tím omezil moc pražského biskupa a nyní chtěl, aby se pražským biskupem stal jeho kaplan Lenc. Narazil však na odpor svých bratrů i některých českých pánů a ustoupil. Jaromír přijal 30. června 1068 v Mohuči od Jindřicha IV. investituru a 6. července byl mohučským arcibiskupem Sigbertem posvěcen na kněze. Vratislav poté odpověděl založením vyšehradské kapituly, která byla podřízena přímo papeži.\n\nNepřátelství mezi Vratislavem a Jaromírem pokračovalo a postupně se do něj zapletly i Říše a papež. Jaromír se především snažil o zrušení olomouckého biskupství a obnovení jediné diecéze. Když v roce 1070 vypukl mezi ním a olomouckým biskupem majetkový spor, se kterým se oba obrátili na papeže Alexandra II., vznětlivý Jaromír nečekal na rozhodnutí, roku 1071 odjel na Moravu a nechal biskupa Jana tělesně týrat. Poté nechal zmrzačit posla, jehož biskup Jan vyslal do Říma s žalobou na Jaromíra.\n\nAlexandr II. vyslal do Čech legáta a Vratislav svolal soud, ke kterému se však Jaromír nedostavil. Když mu legát zakázal vykonávat biskupský úřad, odebral se do ciziny. Nový papež Řehoř VII. se sice s Jaromírem smířil, ale spory se táhly dál až do roku 1075, kdy Řehoř VII. na zvláštní synodě rozhodl, aby byly sporné statky rovným dílem rozděleny mezi oba biskupy. Císař Jindřich IV. měl k Jaromírovi takovou důvěru, že ho 11. června 1077 jmenoval svým nejvyšším kancléřem a spory pak dočasně utichly. Když roku 1085 na sněmu v Mohuči nasadil Jindřich IV. Vratislavovi královskou korunu, potvrdil též na Jaromírovu žádost starou základní listinu pražského biskupství a Morava tak byla opět spojena s Čechami pod jediným biskupem.\n\nJiž roku 1088 ale rozhodl Vratislav o obnovení olomouckého biskupství. Jaromír odjel protestovat do Říma, zemřel však cestou v Uhrách, kde se zastavil u svého přítele, krále Ladislava I.\n\nJaromír byl podle Kosmova svědectví ješitný a prchlivý člověk, měl sklony k okázalé štědrosti, věnoval se péči o chudé, jemu samotnému se však příčil asketický způsob života. Jaromír měl prý v oblibě \"kanadské\" žerty. V Kosmově Kronice české se píše: \"...dne 30. června v pondělí dal mu prsten a pastýřskou berlu a první neděli potom, dne 6. července, byl Jaromír se změněným jménem Gebhart vysvěcen od arcibiskupa mohučského na biskupa. Téhož dne se přeplavili přes Rýn, a když po obědě Vilém, jeden z jeho bojovníků, seděl na břehu, maje nohy spuštěny do řeky, přiblížil se k němu zezadu nový biskup a nemaje tušení, jak je tam hluboko, sestrčil ho do vln Rýna se slovy: „Po druhé tě křtím, Viléme“. Ten zůstav dlouho ponořen pod vodou, konečně se vynořil a hlavou kroutě a vodu polykaje řekl: „Tak-li křtíš, velmi blázníš, biskupe!“ A kdyby nebyl uměl ten muž tak dobře plavati, byl by býval jedním dnem biskupství nabyl i pozbyl biskup Gebhart.\"\n\n\n"}
{"id": "36799", "url": "https://cs.wikipedia.org/wiki?curid=36799", "title": "Konjic", "text": "Konjic\n\nKonjic je město a opčina v Bosně a Hercegovině, v Hercegovsko-neretvanském kantonu. V roce 1991 mělo město samotné okolo 14 500 obyvatel a se svým okolím (općinou) okolo 45 tisíc.\n\nMěsto vzniklo na staré obchodní stezce spojující Sarajevo se Středozemním mořem. První zmínka pochází z roku 1382.\n\nStarý most, který překonává řeku Neretvu byl jedním z nejstarších v zemi a patří mezi typické ukázky osmanské architektury na území současné Bosny a Hercegoviny, \n\nBěhem války v Bosně a Hercegovině na konci 20. století měl Konjic strategický význam. Jako stanice na hlavní spojnici mezi metropolí Sarajevem a hlavní spojnicí ke Středozemnímu moři bylo cílem řady vojenských tažení. Ve městě se navíc nacházela významná zbrojní továrna Igman.\n\nVe městě v současné době žije okolo 90 % bosenských Muslimů (22 486 obyvatel), 6,17 % Chorvatů a 1,41 % Srbů. Po konfliktu v 90. letech Srbové a Chorvati (jichž žilo ve městě okolo 40 % - 26,2% Chorvatů a 15,1% Srbů) odešli do měst ovládaných svými vojsky (např. Srbové do Pale, Chorvati do Mostaru atd.)\n\nZ Konjice pocházel poslední jugoslávský premiér Ante Marković a v jeho blízkosti se také narodil chorvatský fašistický vůdce Ante Pavelić.\n\n"}
{"id": "36803", "url": "https://cs.wikipedia.org/wiki?curid=36803", "title": "Matt Busby", "text": "Matt Busby\n\nSir Matthew Busby (26. květen 1909 – 20. leden 1994) byl skotský fotbalista a trenér, který byl nejvíce znám ze svého působení v anglickém fotbalovém klubu Manchester United, s nímž získal v padesátých a šedesátých letech minulého století mnoho úspěchů.\n\nObjevil hvězdy jako byl Bobby Charlton, Denis Law, či George Best. Jeho život poznamenala letecká tragédie na mnichovském letišti v roce 1958, ve kterém zemřelo 8 členů jeho týmu a sám Busby bojoval o svůj život v nemocnici. Největšího trenérského úspěchu dosáhl v roce 1968, kdy Manchester United vyhrál Evropský pohár.\n"}
{"id": "36804", "url": "https://cs.wikipedia.org/wiki?curid=36804", "title": "Jiřina Hauková", "text": "Jiřina Hauková\n\nJiřina Hauková (27. ledna 1919 Přerov – 15. prosince 2005 Praha) byla česká básnířka a překladatelka.\n\nPo maturitě v roce 1939 začala studovat filosofii v Brně, kde byla až do uzavření vysokých škol. Poté pracovala jako redaktorka \"Obzoru\" v Přerově. Po druhé světové válce nastoupila na ministerstvo informací, kde pracovala až do roku 1950, kdy se stala spisovatelkou z povolání.\n\nByla členkou skupiny 42, v jejímž duchu se nesla i její tvorba. \n\n\n\nKromě svého vlastního díla překládala z angličtiny. Mezi jí překládané autory patří například Edgar Allan Poe, T. S. Eliot, Emily Dickinsonová, Dylan Thomas či John Keats.\n\nPo Jiřině Haukové a Jindřichu Chalupeckém je pojmenovaný park v Praze 10 ve Vršovicích. Je ohraničený ulicemi Ukrajinská, Vršovická a U Vršovického nádraží. Podnět k pojmenování dala tamní místostarostka Ivana Cabrnochová v roce 2014. Manželé žili v Petrohradské (Leningradské) ulici čp. 35.\n\n\n\n"}
{"id": "36805", "url": "https://cs.wikipedia.org/wiki?curid=36805", "title": "VoIP brána", "text": "VoIP brána\n\nVoIP brána je síťové zařízení, tvořící spojovací prvek mezi částí, v níž je telefonní hovor přenášen pomocí VoIP a mezi částí využívající jinou metodu přenosu telefonního hovoru, např. digitální TDM či analogovou telefonii. Úkolem VoIP brány je zajistit převod (digitálně zakódované) hlasové informace a také signalizace mezi dvěma infrastrukturami, z nichž každá pracuje s jinými přenosovými protokoly a jinými standardy. Převod musí probíhat v reálném čase a pokud možno bez narušení množiny služeb využívaných na obou stranách.\n\nBrána mívá obvykle dva různé typy rozhraní, někdy ve vícenásobně se opakujícím počtu. Příkladem může být brána se dvěma porty typu Ethernet na VoIP straně a čtyřmi porty typu ISDN BRI.\n\nBrána může být provedena jako samostatné zařízení nebo jako součást jiného celku, např. směrovače (routeru), telefonní ústředny nebo serveru. Od brány se typicky vyžaduje přenos tzv. provolby. Tím se liší od tzv. VoIP adaptérů. \n"}
{"id": "36808", "url": "https://cs.wikipedia.org/wiki?curid=36808", "title": "Hipath Feature Access", "text": "Hipath Feature Access\n\nZkrácený název VoIP protokolu, pocházející z anglických slov Hipath Feature Access.\n\nHFA je vlastním (proprietárním) protokolem firmy Siemens. Jeho podstatou je tunelování pokročilých služeb telefonních systémů řady HiPath do protokolu IP a jejich přenos datovou sítí.\n\nK hlavním důvodům vzniku tohoto protokolu patří\n\nV době vzniku HFA každý z dosavadních VoIP protokolů poskytoval jen zlomek ze stovek možných služeb, které byly běžné v systémech Hicom a HiPath. Zavedení HFA se stalo diskutovaným kompromisem, který za cenu vzdálení se mezinárodním standardům okamžitě nabídl na IP telefonech tentýž komfort, na který byli zvyklí uživatelé klasických ústředen a systémů.\n\nZavedení proprietárního protokolu je známo i od dalších výrobců VoIP systémů, jako je např. Cisco.\n"}
{"id": "36810", "url": "https://cs.wikipedia.org/wiki?curid=36810", "title": "Oxid sírový", "text": "Oxid sírový\n\nOxid sírový (chemický vzorec SO) je jeden z oxidů síry, který je hlavní příčinou vzniku kyselých dešťů. Vyrábí se ve velkém množství jako prekurzor kyseliny sírové.\n\nPrůmyslově se vyrábí oxidací oxidu siřičitého\n\nTato reakce je silně exotermická a je vratná; proto je nutno ji provádět za relativně nízkých teplot do 500 °C a za přítomnosti katalyzátorů (např. platiny nebo oxidu vanadičného, wolframového, molybdenového aj.). Za vysokých teplot vyšších než 800 °C probíhá tato reakce opačným směrem a z oxidu sírového vzniká opět oxid siřičitý a kyslík].\n\nV laboratoři se oxid sírový připravuje rozkladem síranu železitého:\n\nnebo destilací olea, což je roztok oxidu sírového v kyselině sírové, případně zahříváním hydrogensíranu sodného\n\n\n\nV plynném stavu má monomerní forma oxidu planární uspořádání (grupa symetrie D). V kapalném i plynném skupenství existuje rovnováha mezi monomerem a trimerem (SO). V pevném stavu je oxid sírový vždy trimerní nebo polymerní. Cyklický trimer zaujímá vaničkovou konformaci (grupa symetrie D) podobnou cyklohexanu.\n\nKrystaluje v podobě bezbarvých kosočtverečných krystalů jako modifikace γ–SO; pokud přijde do styku s vodou, tak vytváří bílé jednoklonné jehličkovité krystaly modifikace β–SO, které jsou tvořeny směsí vláknitých polysírových kyselin. Nejstálejší formou oxidu sírového je jednoklonný α-SO, který má složitou vrstevnatou strukturu, vzniklou příčným spojováním řetězců.\nProstorová struktura monomerní a trimerní formy oxidu sírového\n\nS vodou reaguje velmi prudce, a podle stechiometrického poměru reakčních složek vzniká buď kyselina sírová\n\nnebo oleum, případně směsi polysírových kyselin. Oxid sírový je velmi silné dehydratační činidlo: z organických látek odštěpuje vodu, např. jeho působením na ethanol vzniká ethen (ethylen) a kyselina sírová\n\nReakci s halogenovodíky vznikají halogensírové kyseliny HSOX, např. reakcí s chlorovodíkem\n\nvzniká kyselina chlorsírová (chlorsulfonová).\n\nOxid sírový je velmi silnou Lewisovou kyselinou. Tvoří proto velké množství různých aduktů s mnoha organickými i anorganickými ligandy.\n\nPrůmyslově vyráběný oxid sírový se ihned zpracovává na kyselinu sírovou.\n\nOxid sírový je silně žíravý, neboť ve styku s tkáněmi těla z nich odnímá vodu a mění se na kyselinu sírovou. Necháme-li odpadnout kapku vody na oxid sírový, dojde k explozívní reakci.\n"}
{"id": "36814", "url": "https://cs.wikipedia.org/wiki?curid=36814", "title": "Rozpuk jízlivý", "text": "Rozpuk jízlivý\n\nRozpuk jízlivý (\"Cicuta virosa\") je druh rostliny z čeledi miříkovitých. Je to vytrvalá, prudce jedovatá rostlina. Přirozeně se vyskytuje ve střední a severní Evropě, severní Asii a na severozápadě Ameriky.\n\nvědecké názvy, synonyma: \"Cicuta angustifolia\" Kit., \"Cicuta baldacciana\" Degen ex Bald., \"Cicuta mackenzieana\" Raup, \"Cicuta nipponica\" Franch., \"Cicuta orientalis\" Degen, \"Cicuta pumila\" Behm, \"Cicuta tenuifolia\" Schrank, \"Cicutaria aquatica\" Lam., \"Cicutaria virosa\" Delarbre, \"Coriandrum cicuta\" Roth, \"Selinum virosum\" E. H. L. Krause, \"Sium cicuta\" F. H. Wigg.; \nčeské názvy: rozpuk jizlivý (Presl 1819, Opiz 1852, Čelakovský 1879, Dostál 1950), rozpuk jízlivý (Kubát 2002);\nslovenské názvy: rozpuk jedovatý (Dostál 1950, Marhold–Hindák 1998);\nčeské lidové názvy: rozpuka, ropuka, svinská veš.\n\nStatná, 30–150 cm vysoká bylina. Lodyha je dutá, tlustá, jemně rýhovaná a v horní části rostliny bohatě větvená. Je křehká. Obvykle rostlina dorůstá výšky 80–120 cm.\n\nSilný dutý oddenek (nacházející se zpravidla v bahně) je vejčitě válcovitý a kypře dužnatý. Vně je kroužkovaný, uvnitř charakteristicky přehrádkovaný. Podle oddenku lze rostlinu poznat. Voní podobně jako petržel.\n\nPřízemní a nižší lodyžní listy jsou dlouze řapíkaté, 20–30 cm dlouhé a dvakrát až třikrát peřenosečně členěné v čárkovitě kopinaté listové úkrojky. Lístky jsou špičaté, na okrajích ostře pilovité a až 10 cm dlouhé. Horní lodyžní listy jsou méně členěné a s kratším řapíkem.\n\nKvětenstvím jsou řídké dlouze stopkaté okolíky bez obalu, které se skládají z 10–20 dlouze stopkatých okolíčků s vyvinutými obalíčky z šídlovitých listenů. Kvete od července do září.\n\nPlody jsou okrouhlé, hnědavě žluté a tmavohnědě pruhované poltivé dvounažky rozpadající se při zralosti ve dvě merikarpia (tzv. plůdky).\n\nRozpuk je hemikryptofyt (během zimy chrání obnovovací pupeny stařina nadzemní biomasy z předchozího vegetačního období).\n\nRozpuk vyhledává vlhká stanoviště, roste v bažinných olšinách, na okrajích mokřadů, na březích tůní a rybníků, s kořeny ve vodě, často na plovoucích ostrůvcích. Toleruje mírné znečištění vody. Je světlomilným druhem, roste na slunných místech i v polostínu.\n\nDruh s areálem sahajícím od Britských ostrovů až po Zabajkalí a s izolovanou arelou ve východní Asii (Mongolsko, Čína, Japonsko a Kamčatka); ve Středozemí je velmi vzácný, zato na sever dosahuje až k polárnímu kruhu. Dále roste v severní části Severní Ameriky od Aljašky po provincii Quebec.\nV České republice dříve v nížinách až podhůří docela hojně, nyní velmi lokálně, hojněji se vyskytuje pouze v Polabí, v jihočeských pánvích a v Hornovltavské kotlině nad Lipnem, mimořádně vzácný je na Moravě;\nna Slovensku se vyskytuje hojněji jen v Podunajské a zejména Potiské nížině.\n\nRostlina patří mezi naše nejjedovatější druhy. Obsahuje jedovaté polyacetyleny (např. cikutoxin nebo virol A), alkaloid cikutin a silici, která obsahuje kafrem vonící terpen cikuten; plody obsahují silici složenou z kuminolu a cymolu.\n\nK otravě dochází nejčastěji záměnou nasládle chutnajícího oddenku za kořen petržele nebo záměnou listů rozpuku za listy petržele, celeru nebo pastináku. Oběťmi jsou nejčastěji děti. Smrtelnou dávkou jsou již 2 gramy kořene (oddenku). Otrava nastupuje velice rychle, často se první příznaky objeví již po několika minutách. Projevuje se pálivou bolestí v ústech a hrdle, kolikovitou bolestí břicha, zvracením a srdečními a dýchacími obtížemi až smrtí.\n\nV případě otravy je nutný okamžitý převoz do nemocnice. U silnějších otrav je prognóza špatná i při maximální lékařské pomoci.\n\nDruh je z hlediska ohrožení řazen do kategorie C2 (silně ohrožený). Kvůli odvodňování půd, regulaci říčních toků, příp. eutrofizaci stanovišť patří mezi silně ohrožené taxony flóry ČR.\n\n\n"}
{"id": "36815", "url": "https://cs.wikipedia.org/wiki?curid=36815", "title": "Béla IV.", "text": "Béla IV.\n\nBéla IV. (listopad 1206 – 3. května 1270) byl uherským králem a jedním z nejvýznamnějších uherských panovníků z arpádovské dynastie. Usiloval o hospodářský rozkvět království i velmocenskou politiku.\n\nBélovy snahy byly přerušeny roku 1241 pustošivým vpádem Tatarů, vedených chánem Bátúem, jemuž král odmítl složit slib poslušnosti.\nKdyž byla uherská vojska poražena u řeky Sajó (Slané), uprchl Béla IV., pronásledovaný speciálním tatarským oddílem, nejprve přes Moravu do Rakous, pak do Záhřebu a nakonec na dalmatské ostrovy. Odsud marně žádal papeže, císaře i další evropské panovníky o pomoc.\n\nTataři však v Uhrách nezůstali a vrátili se do Mongolska. Král se poté snažil zreorganizovat obranu uherského státu a obklopit jej vazalsky nebo jinak závislými zeměmi (Bosna, Srbsko, Moldavsko, Valašsko, některá polská či ruská knížectví). Musel se při tom potýkat s rakouským a štýrským vévodou Fridrichem II. Bojovným, který se k němu zachoval velmi podle, když prchal před Tatary.\n\nFridrich, jenž byl posledním mužským členem rodu Babenberků, posléze v boji s Uhry padl a jeho smrt se stala impulzem k zahájení konfliktu o dědictví mezi Bélou IV. a českými Přemyslovci. Béla IV. se snažil získat babenberské země vojensky i sňatkovou politikou – sjednal sňatek svého příbuzného Romana Daniiloviče Haličského s Fridrichovou neteří Gertrudou Babenberskou. V Bélův prospěch intervenoval i papež Inocenc IV., přesto získal Rakousy i Štýrsko syn českého krále Václava I. Přemysl a upevnil svoje nároky sňatkem s Fridrichovou sestrou Markétou.\n\nRoku 1252 zahájil Béla IV. vpádem do Přemyslových nových držav pustošivou válku, jež tvrdě postihla také Moravu. Spojencem uherského krále se stali především bavorští Wittelsbachové, kteří rovněž s obavami sledovali mocenský vzestup Přemysla Otakara II., který se navíc roku 1253 stal českým králem. Tomu se vcelku dařilo útokům odolávat. Válka však byla vyčerpávající, proto oba panovníci přijali celkem s povděkem papežův návrh, aby si babenberské dědictví rozdělili. Béla se zřekl Rakous a ponechal si Štýrsko (1254). Byl však přesvědčen, že se nejedná o konečné řešení.\n\nNový konflikt vyprovokoval Bélův syn Štěpán útokem proti Přemyslovu bratranci Oldřichu Sponheimskému v Korutanech (1259). Český král zbavený vůči Bélovi závazků odpověděl vysláním vojenské pomoci štýrské opoziční šlechtě, která vytlačila ze země uherské posádky. Oba tábory se začaly připravovat na novou válku, která vyvrcholila v létě 1260 osudovou bitvou na břehu řeky Moravy u Kressenbrunnu. Přestože se srážka na počátku nevyvíjela pro českou stranu příznivě, bylo uherské vojsko nakonec na hlavu poraženo. Béla IV., stržen panicky prchajícími bojovníky, opustil svůj tábor a dlouho ani nevěděl, zda jeho syn Štěpán, který zahájil s jízdou útok, zůstal naživu.\n\nZdrcený porážkou i následným obsazením Bratislavy a dalších hradů nabídl svému protivníkovi mír. Přemysl rád přijal, zvláště když se Béla zřekl Štýrska a rezignoval tak politicky na alpské oblasti. Roku 1261 byl vídeňský mír potvrzen sňatkem českého krále s Bélovou vnučkou Kunhutou a následně roku 1264 sňatkem mladšího prince Bély s Kunhutou, dcerou Oty III. Braniborského. Česko-uherská shoda vydržela až do Bélovy smrti. Poté ji porušil jeho nástupce král Štěpán V. Béla IV., který byl se svým bojovným a ctižádostivým synem ve sporu, svěřil dokonce před smrtí svoji rodinu i věrné šlechtice do ochrany Přemyslu Otakarovi II. Někteří z nich pak našli útočiště na pražském dvoře, mezi nimi i Bélova dcera Anna, matka královny Kunhuty.\n\nBéla byl společně s manželkou a synem Bélou pohřben v kostele minoritů v Ostřihomi.\n\nmanželství ∞ Marie Laskarina\n\n\n"}
{"id": "36824", "url": "https://cs.wikipedia.org/wiki?curid=36824", "title": "Žihle", "text": "Žihle\n\nŽihle (v lat. textech \"Vzehl\", \"Zyhel\", \"Zihel\"; v něm. \"Scheles\", \"Schöla\", \"Schöl\", \"Schöles\") je obec, ale bývalé město, v severní části okresu Plzeň-sever. V celé obci, která zahrnuje také Hlubokou, Kalec, Nový Dvůr, Odlezly a Přehořov, žije obyvatel a její katastrální území zahrnuje 3984,86 ha. Katastrální území vlastní vsi je 943,75 ha a PSČ všech adres je 331 65. Vsí protéká Žihelský potok.\n\nNejstarší historický záznam o obci pochází z roku 1238. Tehdy český král Václav I. směnou za Kožlany s lesem postoupil Žihli plaskému klášteru. Roku 1268 byla uváděna jako trhové místo.\n\nOd husitských válek patřila Žihle k rabštejnskému panství a na městečko byla povýšena v roce 1559 Ferdinandem I. Habsburským. V témže roce byl na místě staré tvrze vystavěn renesanční zámeček, který stojí v obci dodnes. Za třicetileté války byla Žihle dvakrát obsazena (1639, 1645) švédským vojskem a vypálena. Poté bylo místní obyvatelstvo doplněno německými rodinami z okolí Horního Slavkova.\n\nDne 26. srpna 1923 byla slavnostně otevřena nová školní budova, v roce 1925 byl u nádraží otevřen Národní dům s restaurací a kinem, postavený především z peněz Národní jednoty pošumavské. Kino zahájilo provoz 28. listopadu promítáním filmu \"Zoro mstitel\" s Douglasem Fairbanksem v hlavní roli.\n\nŽihle sousedí na severu s Pastuchovicemi, na jihovýchodě s Potvorovem a Přehořovem, na jihu s Odlezly, na jihozápadě s Hlubokou a na západě s Novým Dvorem. Ves leží na východním okraji přírodního parku Horní Střela. V přírodní památce U Báby – U Lomu 2 km severozápadně od Žihle jsou obří žulové balvany Dědek a Bába.\n\nNa žádost Jáchyma Šlika z Holejče byly Žihli králem Ferdinandem I. 28. listopadu 1559 obnoveny všechny dřívější svobody a městečko získalo znak. Červený štít nese stříbrnou věžovitou bránu. Spodní část brány je čtverhranná s cimbuřím o pěti stínkách. Brána s klenákem je otevřená a v ní je zlatá mříž vytažená do půlky. Okrouhlá horní část věže má dvě obdélná okna vedle sebe a cimbuří o šesti stínkách. Z oken i vrchu věže šlehají mohutné červenožluté plameny, které vyplňují celou horní polovinu štítu.\n\n\n"}
{"id": "36837", "url": "https://cs.wikipedia.org/wiki?curid=36837", "title": "Eduard Štorch", "text": "Eduard Štorch\n\nEduard Štorch (10. dubna 1878, Ostroměř u Hořic – 25. června 1956, Praha) byl český pedagog, spisovatel a archeolog. Proslul svými povídkami a romány situovanými nejčastěji do období doby kamenné a doby bronzové. Jeho nejznámější dílo nese název \"Lovci mamutů\".\n\nByl významným představitelem reformního pedagogického hnutí 20. let. Podle Jiřího Štolla Štorch jako pedagog silně převyšuje Štorcha spisovatele i Štorcha archeologa. Děti byly vždy Štorchova priorita, jim zasvětil celý svůj život a jeho 8 let trvající projekt Dětská farma na Libeňském ostrově byl, po prvotních trpkých zkušenostech se sociálně zanedbanou mládeží Mostecka a pražských periférií, jeho životním úspěchem, kterým dokázal nejen sobě, že jeho myšlenky realizované v praxi byly správné a přínosné. Následující megalomanský utopický projekt trojské výchovné osady Růžičkov, který inicioval a významně se ho účastnil, však nezískal potřebnou podporu a nebyl uskutečněn.\n\nJeho hrob se nachází v obci Lobeč (okres Mělník). Archeologické sbírky ze svého pražského bytu prodal ve 20. letech Národnímu muzeu, písemnou pozůstalost a knihovnu odkázal v 50. letech Městskému muzeu v Hořicích poté, co mu režim zabral jeho rekreační domek v Lobči i půlku pražského bytu. Písemnosti z hořického muzea byly v roce 1977 předány do Literárního archívu Památníku národního písemnictví ve Starých Hradech, kde byly odborně zpracovány. Dne 21. srpna 2010 bylo v budově obecního úřadu v Lobči otevřeno Muzeum Eduarda Štorcha. Jeho velkým přítelem byl také spisovatel, archeolog a pedagog Karel Sellner.\n\nNarodil se jako třetí syn manželům Štorchovým. Otec Vojtěch byl dozorcem parního stroje ve vodárně, a proto rodina bydlela na samotě u vodárny, oddělené od vesnice řekou Javorkou, matka Anna byla v domácnosti s prvním synem Gustavem. Sotva Eduard nastoupil do první třídy v ostroměřské škole, rodina se stěhovala do Všestar a pak do Studánek. První třídu Eduard dokončil v Radimi u Jičína, druhou až čtvrtou třídu absolvoval v české obecné škole v Josefově. Byl pilným žákem, náruživým čtenářem, učil se hrát na housle a již v té době napsal první povídku, o mořských rybářích. Období v Josefově později označil za nejšťastnější část svého mládí.\n\nV roce 1889 nastoupil na c. k. vyšší reálnou školu v Hradci Králové. Zde již jeho školní výsledky byly slabší, problémy měl zejména v kreslení a německém jazyce. Velmi si cenil svého třídního učitele M. Vaněčka, vynikajícího matematika, který byl sice přísný, ale po vyučování se s žáky bavil nenuceně a byl jejich upřímným přítelem. Znamenitě se prý dařily jím pořádané školní výlety. Jeho příklad přiměl Eduarda k tomu, že se v 15 letech rozhodl stát učitelem.\n\nV roce 1893 byl přijat ke studiu na c. k. Českém ústavu ku vzdělání učitelů v Hradci Králové. Zpočátku byl slabším studentem, později se však zlepšil, zvláště v jazyce českém, a roku 1897 maturoval s vyznamenáním. Krom toho se během studia aktivně účastnil veřejného studentského života.\n\nJako učitel působil v letech 1897–1898 ve východních Čechách, dalších pět let v severních Čechách na Mostecku, kde nabyl zkušenost s těžce sociálně zanedbanou mládeží. Obě oblasti musel opustit kvůli persekuci pro svůj politický aktivismus. Roku 1903 získal místo v Praze, kde pak strávil zbytek života, krom poválečného dvouletého pobytu v Bratislavě.\n\nRoku 1914 v rámci mobilizace první světové války narukoval na vojnu. Působil jako pracovník Červeného kříže na rentgenologickém oddělení v karlínské nemocnici. Roku 1918 uprchl z transportu, jímž byl vezen na frontu (či se vyhnul nastoupení do transportu), a nastoupil v Jedličkově a Bakulově ústavu jako fotograf.\n\nV roce 1916 se stal vedoucím společnosti \"Přátelé skautingu\", prvního klubu rodinného skautingu v Česku.\n\nPo válce byl krátce ředitelem dětské útulny, kvůli absolutní nespolupráci úřadů se funkce vzdal a odjel na Slovensko, kde získal místo zástupce okresního školního inspektora. Po dvou letech se vrátil do Prahy, kde působil jako učitel nejprve na předměstích (Libeň, Bubny), pak na chlapecké měšťanské škole v Jindřišské ulici. V letech 1926–1934 vedl Dětskou farmu na Libeňském ostrově.\n\n27. dubna 1907 se oženil s Boženou Vávrovou. Později ji hodnotil jako výjimečnou ženu, která mu pomáhala, posilovala ho při všech útrapách a stála mu vždy po jeho boku. Zůstal však bezdětným.\n\nVe dvacátých letech věnoval veškerý volný čas mládeži, což jej roku 1928 dovedlo k duševnímu zhroucení. Po získání definitivního učitelského místa v roce 1930 koupil roku 1933 domek v Lobči u Mělníka a spolu s manželkou se tam pravidelně v neděli rekreoval a také psal. Na Silvestra 1935 utrpěl při lyžařském kurzu vážnou nehodu, když jeho a dvě děti u Bodenvísek porazil neopatrný německý brněnský lyžař Gerhard Schwarz. Kvůli tělesným i duševním následkům události byl podán návrh na odchod do dočasné penze a v polovině roku 1937 byl Štorch přeložen na dočasný odpočinek. V lednu 1939 odešel do penze definitivně.\n\nJako penzista během druhé světové války psal Štorch především povídky z pravěku. Cenzura mu však téměř nic nepustila k vydání. O vánocích roku 1940 jej postihla další nehoda a oslepl na pravé oko. Přesto pokračoval v psaní. Manželka byla po operaci v roce 1949 upoutána na invalidní vozík a odkázána na jeho neustálou pomoc. Nový režim mu zabral jeho domek v Lobči i půlku jeho bytu v Praze. Proto nabídl své sbírky, spisy, knihy, rukopisy, korespondence a diapozitivy Vlastivědnému muzeu v Hořících, které je přijalo v roce 1954. V následujících letech se jeho zdravotní stav prudce zhoršil, 25. června 1956 ve svých 78 letech zemřel. Pohřbu se 28. června 1956 v Praze účastnilo 120 smutečních hostů.\n\nZačal 1. září 1897 jako zatímní podučitel na obecné škole v Třebechovicích. Kvůli své osvětové vlastenecké činnosti a psaní do novin musel po půl roce toto místo opustit a byl přeložen do Lhoty Malšové, poté do Dobré Vody. Roku 1898 v Praze na sjezdu rad Pokrokové strany mluvil o významu učitelstva, 5. července 1899 u Husovy hranice u Hořic pronesl přednášku o Janu Husovi. Proto byl z učitelské služby propuštěn, čemuž nezabránila ani petice občanů Dobré Vody.\n\nPoté působil na školách Ústřední matice školské v severních Čechách, v Hostomicích u Bíliny a pak jako zatímní učitel v Mostě. Napsal sociologickou studii \"Sociální postavení dětí v severočeském revíru\", která byla otištěna v revui pro vědu, umění a život sociální \"Naše doba\", Praha, roč. VIII, roku 1901. Psal o zdejší krajině, která má nejen vzduch zkažený dýmem, ale také o zpustlých dětech, které tu jsou postrachem vychovateli, kouří, jakmile se naučily běhat, kořalku pijí s dospělými zároveň, lžou, podvádějí, jsou do krajnosti drzé, surové, ukradnou i hodinky učiteli, z učitele si nic nedělají (vědí, že je nesmí tělesně potrestat a jiný trest na ně nepůsobí), policajtům utekou, a rodiče děti vychovávají jen bitím. Pedagogické neúspěchy v tomto prostředí jej vedly ke snaze tyto děti pochopit a převychovat. Zde se zrodila jeho myšlenka škol v přírodě a k výchově pohybovými aktivitami a manuální prací, jíž se přirozená „expanze pohybová“ nejen vybije, ale i užitečně využije. Z ankety mezi žáky dospěl k názoru, že klíčovým problémem je nedostatek pohybu, proto začal chodit s žáky na čerstvý vzduch. Upřímným zájmem si získal důvěru mnohých dětí. Roku 1902 zveřejnil v \"Naší době\" další studii, podle níž 12 % dětí spí na zemi, 14–18 % žáků nesnídá a 14–50 % žáků neobědvá a většina žáků bydlí v místnosti obydlené velkým počtem lidí, 5 až 14, často spolu s nemocnými. Došel k závěru, že pomoci může jen učitel, a že jeho styk s dětmi by měl být přátelského rázu, aby ho žáci přestali nenávidět. Jednou z jeho prvních speciálních metod byly besedy po vyučování, na které zpočátku bral nejvýše čtyři žáky, později více, a probíral s nimi jejich problémy. Také postupně dospěl k tomu, že školský systém je zaměřen pouze na mechanickou paměť, ale nepěstuje reflexi, pozorování, obsahovou paměť a vůli.\n\nZpočátku prožíval v severních Čechách osobní krizi, poté se však opět zapojil do veřejného života, účastnil se přednášek a psal pedagogické studie. Roku 1903 byl odveden policií ze školy na hejtmanství, kde se měl zodpovídat z pobuřování. Zachránil ho český zapisovatel, který stylizoval zápis tak, že tím napomohl Štorchovu propuštění. Neustálý nátlak úřadů jej však přesto donutil mostecké působiště opustit.\n\nV roce 1903 odešel do Prahy a s vyznamenáním vykonal zkoušku k dosažení způsobilosti učit na měšťanských školách.\n\nO pomoc písemně žádal pražskou městskou radu a díky ní 1. prosince 1903 nastoupil jako zatímní učitel na obecné škole v Libni, která byla o dva roky dříve připojena k Praze. Roku 1907 získal místo zatímního učitele v pomocné škole Praha-Bubny. Kvůli aktivní osvětové činnosti a moderním názorům dlouho nedostal definitivu (byl sociální demokrat), tu dostal až v roce 1930.\n\nV roce 1918 po útěku z transportu na frontu se několik měsíců ukrýval v Jedličkově ústavu. Po válce, ještě roku 1918, uspěl v konkursu na ředitele Dětské ústřední útulny v Praze. Zde byl nucen bojovat s neutěšeným technickým stavem a vybavením. Příslušné úřady mu však nikdy nevyhověly a jednaly s ním od počátku s despektem. Ani půl roku po působení ve funkci ředitele nedostal jmenovací dekret, plat a dokonce ani klíče od útulny. Roku 1919 proto na tento post rezignoval.\n\nRoku 1919 odcestoval na Slovensko a získal v Bratislavě místo zástupce školního inspektora pro okresy bratislavský a malacký. V rámci této činnosti poukazoval na chyby ve školském systému, neutěšený stav škol i na poměr škol k církvi. Snažil se o sjednocení školství v rámci Československa. V konkursu na místo místo okresního školního inspektora neuspěl a začátkem roku 1921 přišel i o místo zástupce. Poté se vrátil do Prahy.\n\nV únoru 1921 získal místo zastupujícího odborného učitele na chlapecké měšťanské škole v Jindřišské ulici v Praze. Roku 1922 požádal školní správu o vytvoření speciálního „oddělení pro vyučování občanské mravouce“, které by bylo pod jeho vedením (a bez nároku na honorář) vlastně zájmovým kroužkem pro 15 žáků stálých a několik občasných, kteří by této činnosti věnovali týdně jednu školní hodinu a šest, deset i více hodin volného času ve volné přírodě podle dohody, v rázu životně-praktickém a rodinném, v duchu skautingu, včetně záměru společné stavby dřevěné chaty na Libeňském ostrově a prázdninových táborů. Školský výbor záměr schválil.\n\n17. června 1928 požádal o přeložení do dočasné výslužby z důvodu duševního zhroucení, bezúspěšnosti školní činnosti, ztroskotání jeho podniků, beznadějnosti své učitelské dráhy a neúspěšnosti žádostí o získání definitivy (kterou přednostně získávají učitelé starší nebo s vlastními dětmi) a vyčerpání způsobenému nepřetržitým nasazením, činností s dětmi i o nedělích a prázdninách. Nakonec se však k učitelské práci přece jen vrátil. 7. června 1930 jej konečně zemská školní rada ustanovila definitivním odborným učitelem v Jindřišské ulici, což jej také povzbudilo do další činnosti.\n\nVe 20. letech byl Eduard Štorch prvním, kdo uspořádal lyžařský kurs pro pražskou mládež. Prvního běhu ve školním roce 1922/1923 se účastnilo 45 zájemců, následující rok již 106 zájemců, na čtvrtý ročník již 224 účastníků, 5. ročník měl 387 účastníků a 6. ročník 394 účastníků. Kurzy pořádal až do roku 1935 a jednalo se rozsahem o největší lyžařské kurzy tehdejšího Československa. Chudším dětem hradil zpočátku veškeré výdaje sám, získal levné ubytování i mnoho sponzorů, krom občanů též z řad prodejců lyžařských potřeb. Po čtvrtém ročníku Svaz lyžařů nakonec neposkytl přislíbenou subvenci, od ledna 1926 však na kurzy přispívalo i ministerstvo školství.\n\nNejprve se neúspěšně pokoušel získat podporu úřadů pro rekreační pobyty rodin u moře v Jugoslávii, poté je začal organizovat sám. Rodiny pobývaly v levných prostorech, které Štorch najal, a samy si vařily a zdravě a harmonicky žily v duchu eubiotiky. Roku 1923 jej Spolek pro feriální osady města Prahy požádal o vedení dětské výpravy k moři. V rámci přípravy uspořádal pro vybrané chlapce ve věku od 11 od 15 let čtyřměsíční kurs, který zahrnoval naukovou část (výklad o Dalmácii a Černé Hoře a základy chorvatštiny), tělovýchovnou část (turistika, táboření, hry v přírodě, plavání a veslování) a mravně-výchovnou část. Výprava se opravdu uskutečnila, Štorch navázal několikaletou spolupráci s Markem Vekaričem v Orebiči. Pražským úřadům předložil Štorch návrh zřídit v Orebiči stálé letovisko pro pražskou mládež, ale návrh byl v březnu 1925 zamítnut. Od roku 1926 přibíral na tyto aktivity i další vedoucí, na které měl přísné nároky: museli být abstinenti a nekuřáci (aspoň v táboře dětí), netoulaví, zpěváci (či hudebníci, aranžéři her a zábav pro děti), věku mezi 20 a 35 lety, s praxí s vedením dětí, zdraví (bez neurózy) a veselí, pracovití, učenliví, laskaví, inteligentní (nemusí však být studovaní), schopní podřízenosti Štorchovu vedení. Zastoupena měla být mezi vedoucími obě pohlaví.\n\nLibeňský ostrov si vyhlédl pro své působení již začátkem 20. let a pronajal si zde pozemek ještě od soukromého vlastníka. Po vyvlastnění ostrova československým státem se mu podařilo získat ministerského radu Ing. Schwarzera pro myšlenku zachovat větší část libeňského ostrova tělovýchově pražské mládeže. Protože se mu nepodařilo získat podporu města ani jiného sponzora pro využití celého ostrova, plány zredukoval a dotyčný pozemek rozdělil i mezi další organizace (Svaz skautů, Československý červený kříž, Domovina, Svépomoc). Sám zabral pozemek u Vltavy obklopený z dalších tří stran zahradami. Projekt nazval Dětská farma.\n\nProtože mu k uskutečnění tohoto snu chyběly peníze a nenašel sponzory, s těžkým srdcem proto prodal 7. dubna 1926 Národnímu muzeu svou archeologickou sbírku, kterou předtím dvacet let shromažďoval. Smlouvou z 20. dubna 1926 si pronajal pozemek v severní části Libeňského ostrova a zřídil zde, především vlastními silami, dětskou základnu s velkým hřištěm a školou v přírodě. S praci mu pomáhali jeho žáci ze školy v Jindřišské ulici, kteří se pak v této škole v přírodě zčásti učili a také s ním podnikali archeologické výzkumy po okolí. Nejprve vybudovali boudu na nářadí, poté hlavní budovu s kanceláří, komorou, půdou a velkou verandou pro výuku celé třídy v případě nepohody (jinak se učilo venku). Hlavní budova byla dokončena 27. dubna 1926. Elektrické podniky nevyhověly Štorchově žádosti o bezplatnou přepravu jeho žáků mezi centrem a Libní. Roku 1934 musel pozemek vyklidit pro jiné účely, čímž tato aktivita skončila. Ředitelství pro stavbu vodních cest plochu Dětské farmy přislíbilo pronajmout Ústavu pro tělocvik a sport při Universitě Karlově a tento záměr byl prosazen pod pohrůžkou násilného vyklizení pozemku, nebude-li uvolněn do 31. prosince 1934. Štorch to ve své kronice okomentoval: „Dětská farma padla. Mně ji vyrvali, a sami nic nesvedli!“\n\nÚřady mu stanovily jako podmínky postavit přístřeší pro žáky v případě náhlé nepohody, zabezpečit pitnou vodu, dosažitelnost skříňky první pomoci, stavbu řádných záchodů. Své škole pak musel doložit přesný rozvrh hodin pro třídu vyučovanou ve škole v přírodě a jeho skloubení s rozvrhem ostatních třídy, aby bylo zřejmé, jak bude zastupován. Ve škole v přírodě Štorch vyučoval ve čtvrtek, pátek a sobotu od 9 do 12 a od 14 do 17 hodin. Kolegové učící přírodopis a náboženství se také uvolili docházet vyučovat na farmu.\n\nŠtorch na svou Dětskou farmu zval a přijímal zde odborníky a kolegy, aby se s tímto přístupem seznámili. Za nejlepší odpověď na pochybovačné dotazy považoval holou skutečnost. Děti nechal při prvním příchodu na farmu nejprve dva dny vyřádit či spontánně se zabavit a teprve poté s nimi začal s prvními ochotnými zájemci systematicky pracovat, k čemuž se pak přidávali další. Třetího dne už žáci byli schopni přistoupit na návrh: „Hoši, nejdříve si odbudeme školu a pak budete míti volno!“ Místo pohrůžky „zůstaneš po škole“ tak na Farmě byla nejúčinnější poslední pohrůžka „půjdeš domů“. Farmu osobně navštívil i prezident Tomáš Garrigue Masaryk.\n\nŠtorch úzce spolupracoval s profesorem Stanislavem Růžičkou, československým průkopníkem hygienické vědy a eubiotiky a propagátorem zahradních měst. Stanislav Růžička je považován za zakladatele eubiotiky, kterou sám takto pojmenoval; Eduard Štorch za jejího propagátora a za Růžičkova následovníka. Eubiotika navazovala na Galtonovu myšlenku eugeniky a vůbec na středoevropské hnutí reformy životního stylu (Lebensreformbewegung), reagující z vědeckého i aktivistického hlediska na akutní problémy související především s intenzivní industrializací.\n\nVelkostatkář Alois Svoboda 7. října 1922 věnoval u příležitosti 70. narozenin T. G. Masaryka, k památce založení Československé republiky a uctění 250. výročí úmrtí J. A. Komenského československému státu rozsáhlé pozemky a nemovitosti v Praze-Troji, a to s podmínkou, že zde budovu vybudována osvětová a sociálně-humanitní zařízení ve prospěch mládeže původem i rasou československé v Komenského duchu. Počítalo se především s vybudováním rozsáhlého pavilónového komplexu škol a internátních zařízení všech stupňů, dětských domovů atd. Ministerská rada poté na přelomu let 1923 a 1924 ustanovila Kuratorium trojských nemovitostí, které mělo rozhodovat o přidělení pozemků. Část těchto pozemků byla využita k vybudování pražské zoologické a botanické zahrady, ačkoliv proti předání pozemků zoologické zahradě se ostře stavěl například Stanislav Růžička. V prosinci 1926 začalo Ministerstvo školství a národní osvěty jednat o využití pozemků s pražskou městskou radou, ministerstvem sociální péče a ministerstvem veřejného zdravotnictví a tělesné výchovy, ale žádná z oslovených institucí na nabídku nereagovala.\n\nNa popud Eduarda Štorcha se příležitosti chopila Československá eubiotická společnost. K tomu založili Stanislav Růžička a Eduard Štorch družstvo „Eubiotická škola a rodina“ a 5. listopadu 1928 zaslali Růžička jako předseda a Štorch jako jednatel přípravného výboru družstva ministerstvu školství první žádost, zatím o propůjčení 10 až 20 ha pozemků na dobu cca 80 let pro projekt školy v přírodě, rozličně diferencované, s odůvodněním odvolávajícím se na eubiotické principy a nutnost reformy školství a náležitých pokusů a vzorů, přičemž takové projekty by prospěly nejen dětem, ale mohly by být pedagogickou laboratoří příští učitelské fakulty.\n\nCelý záměr byl nazván „výchovná osada Růžičkov“. Program družstva přislíbil, že bude zřizovat ústavy a školy, které by vyplňovaly mezery v tradičním školství pro všechny věkové kategorie: ústav pro kojence a útlou mládež; školy a ústavy pro děti ve věku od 6 do 14 let, školu v přírodě, zvláště pro děti tělesně oslabené, pomocnou školu pro děti duševně slabé, sirotčinec a útulek pro děti opuštěné, pro dorost a dospělé pak praktické ústavy a pokračovací odborné kurzy. Školy pavilónového typu měly být zpřístupněny i pro děti mimo osadu, a to především pro děti tělesně slabé a zdravotně ohrožené z přilehlých oblastí Podhoří, Bohnic, Podbaby, centra Prahy a venkova. Doprava měla být řešeny autobusy.\n\nKe škole měla být, kvůli lepšímu spojení školní výchovy s rodinnou, připojena i vzorová osada domků (50 až 80 rodinných domků se zahrádkami o celkové výměře cca 83 ha) rodin, které mají smysl pro moderní výchovu mládeže a pro plně zdravý a zdatný občanský život. Správy osady i škol se měli účastnit vychovatelští průkopníci, hygienikové-eubiotikové i příkladní občané (rodičovská rada). Pro nemajetné rodiny by bydlení bylo dostupné za symbolické nájemné nebo ke koupi na splátky. Osada měla být i hospodářsky téměř soběstačná, měly tu být administrativní budovy, prostory pro živnostníky, řemeslníky a obchodníky, společenská a kulturní zařízení, zdravotnická zařízení a další. V osadě však nesměl být hostinec a kromě abstinentismu program obsahuje i důraz na vegetariánství. Pracovní doba v místních továrnách by byla přizpůsobena výchově, vzdělávání a polozemědělskému rytmu života, ve druhé polovině dne by obyvatelé v rodinné pospolitosti obdělávali vlastní zahrádky, což by přispělo návratu k přírodě i generačnímu semknutí. V Trojském zámku, součásti Svobodovy donace, mělo být umístěno „Světové ústředí eubiotické“ včetně eubiotické světové knihovny, muzea, výzkumné laboratoře, přednáškové síně a slavnostního sálu, v zámeckém parku pak letní eubiotické kurzy, pokusné eubiotické praktikum, škola v přírodě a zásobárna ovoce.\n\nKuratorium při ministerstvu školství 13. února 1930 vydalo usnesení, že zřízení obytné kolonie neschvaluje, a to jednak vzhledem k důvodným pochybnostem o finančním krytí výstavby a provozu budov. jednak vzhledem k tomu, že v darovací listině nenalezlo oporu pro záměr výstavby obytných domů. Podpořilo by však výstavbu všech navrhovaných školních institucí. V říjnu 1930 se družstvo Eubiotická škola a rodina sloučilo s Československou eubiotickou společností zdravotnickou a tím pravděpodobně skončila i Štorchova účast na experimentu. Eubiotická společnost se pak až do roku 1935 neúspěšně pokoušela o získání pozemků prostřednictvím Hygienického ústavu lékařské fakulty Univerzity Komenského v Bratislavě, který Růžička vedl, kvůli špatným vztahům Růžičky a bratislavské lékařské fakulty s profesorským sborem pražské lékařské fakulty Univerzity Karlovy však posudek z pražské fakulty vyzněl nepříznivě a kuratorium na jeho základě návrhy opět zamítlo.\n\nIdeologie eubiotiky neboli dobrožilství, dnešním jazykem zdravého a přírodního životního stylu, prolínala celou Štorchovou pedagogickou činností. Prosazoval ji velmi radikálně, roku 1929 napsal: „Stát, národ, společnost lidská buď se postaví na základ eubiotický, anebo propadnou degeneraci a zahynou\". Stejně konfrontační byl i sám Růžička, který, ač sám působil na významných lékařských fakultách, tradiční lékařství a jeho výuku na lékařských fakultách nařkl z parazitování na nemocech.\n\nKromě volnočasových aktivit skautského typu propagoval Štorch též školy v přírodě. Tím nemyslel dvoutýdenní rekreační pobyty, jaké se tak označují dnes, ale internátní školy využívající v maximální míře pobyt i výuku pod širým nebem nebo alespoň vzdušných místností s velkými okny. Jeho inspirací, zmíněnou v knize \"Dětská farma\", byla první moderní škola v přírodě, lesní škola otevřená 1. srpna 1904 v Charlotenburgu u Berlína, „open air school“ otevřená roku 1907 v Bostall Wood u Londýna, Dětská osada ve skotském Edinburgu, řada takových škol ve Francii, Itálii a USA. V Československu se plán lesní školy v Kostelci nad Orlicí z roku 1907 nakonec neuskutečnil, pokus olomouckých pedagogů z roku 1923 sice získal i finanční podporu města, ale byl kvůli údajným zdravotním rizikům záhy po zahájení úředně zakázán. V Praze se o sadovou školu pokusil v Kinského zahradě sociální úřad města Prahy, avšak školské úřady se zasadily o její zrušení. Nejúspěšnějším pokusem tak byla právě Štorchova Dětská farma, která po 8 let působila s oficiálním souhlasem školských úřadů, než její další činnost znemožnila výpověď z pozemku. Štorchovým následovníkem byl například V. Moravec v Brně, který v roce 1931 po třech letech hodnotil svou školu v přírodě.\n\nŠtorchovy nároky na otužování dětí byly velmi radikální. Pro první fáze proměny československých škol Štorch navrhl: „a) Rozmnoží se a zvětší se okna ve třídách. Jsou pak otevřena stále. Za chladného počasí se děti teple obléknou; b) Odstraní se celá jedna stěna učebny, takže z uzavřené učebny vznikne krytá veranda; c) Zřídí se lodžie, otevřené vzduchu a slunci, kde děti odpočívají na lehátkách. V zimě jsou děti dobře zabaleny. Ustoupiti nelze!\" (Dětská farma, 1929, str. 152) Na Dětské farmě v Libni skutečně takovou otevřenou verandu (pro případ špatného počasí, jinak se učilo venku) vybudoval a používal.\n\nPo architektonické stránce Štorch kritizoval ve svém díle \"Dětská farma\" školy ve stylu spíše kláštera, kasáren nebo věznice, vysoké, dlouhé a obrovské, obyčejně velmi ponuré, s nedostatkem přirozeného světla, v ulici, v rámusu a kouři. Podle něj je dítě spíše šťastné v hlídačské boudě, ve které může hospodařit po svém, než ve škole za milióny, ve které je cizincem. Jako odstrašující příklad jmenoval žižkovskou školu na Prokopově náměstí, která pro 41 tříd má jediný východ, ale i milánský projekt dvanáctipavilónové školy v přírodě se 48 třídami pro 1800 dětí. Doporučoval spíše malé školy, kde každý ročník má svou vlastní budovu, jako kompromis navrhoval pavilonové uspořádání školy, s autonomií jednotlivých pavilonů. V tom oponoval doc. Příhodovi, který ve svém díle \"Jednotná škola\" prosazoval velké školy. Škola by podle něj měla být jednoduchá, přízemní, pro maximálně 150 dětí. Za optimální počet uváděl maximálně 30 či 25 žáků ve třídě. Klíčovým argumentem pro malé školy u Štorcha bylo vytvoření žádoucího blízkého poměru mezi učitelem a žáky. Škola podle něj má být malá, hezká, prozářená sluncem a provívaná čerstvým vzduchem, podobná rodinnému domku, dětská a dětem blízká, zařízená a vyzdobená samotnými dětmi, kterým učitel pomáhá technicky, hygienicky a esteticky.\n\nUčitel má být veselým společníkem, který bujný život jen udržuje v mezích. Práce má být veselá, bez donucení a tělesného či duševního týrání dětí. Rozvrh hodin považoval za zbytečně rozkouskovaný a tím neurotizující, v učebních osnovách shledával mnoho zbytečných a nepřiměřených věcí, často na úkor spánku, zotavení nebo rozvoje vlastních zájmů dítěte. Literní vyučování podle něj je vzdálené skutečné výchově a skutečnému životu. Mravní výchova ve školách podle něj byla pokrytecká a povrchní. Pro Dětskou farmu v roce 1925 navrhoval na dopoledne náročnější předměty jako rýsování nebo fyzika, vyučované v klasické škole, a na odpoledne pak asi dvě hodiny v přírodě předměty méně náročné na pomůcky (dějepis, občanská nauka, zpěv, tělocvik), na něž pak plynule naváže až do večera možnost volného pohybu (koupání, tělocvik, hry, zahradní práce). Při tvorbě svého rozvrhu Štorch zkoumal a porovnával rozvrhy obdobných zařízení ve Švýcarsku, Francii, Anglii i Americe. V některé dny nebyl program dělen na jednotlivé hodiny, ale na společné projekty.\n\nObčanská a mravní nauka se podle Štorcha nemá učit způsobem podobným mluvnici či fyzice, ale musí vycházet ze vztahu učitele k dětem. Učitel musí být šťasten mezi dětmi, učitel se žáky se mají mít navzájem rádi. “Výchova se daří jen tehdy, když mistr sblíží se s učedníky svými a kdy kantor i žáci ztratí se kdesi v mlhách a zůstanou jen malí přátelé v kruhu kolem staršího druha.“ Děti také mají znát učitele v běhu všedních událostí, jak se chová, když pracuje, jak se baví, jak se zlobí, jaký je při hře a jaký při starostech. Protože škola děti zčásti vytrhuje z rodinného prostředí, musí rodinu doplňovat a zastupovat. Štorch to realizoval i tak, že do školy v přírodě bral svou manželku, která zde působila jako školní vychovatelka. V článku z roku 1930 zdůraznil, že prostřednictvím dětí vychovatel působí i na dospělé členy žákovy rodiny. Zvláštní důraz Štorch kladl a tvořivý přístup projevoval ve vyučování slohu, přičemž za vrchol jazykové kultury považoval divadlo. Vedl děti k tomu, aby si samy psaly i inscenovaly hry.\n\nNa druhou stranu zdůrazňoval aktivní účast učitele i při zabavných a volnočasových aktivitách: „Učitel se ovšem koupe stejně s dětmi a stejně si hraje, šplouchá, plave, staví a válí se v písku. S oděvem byla odložena jistá přehrada, vždycky oddělující učitele od žáků. Také mezi žáky samými padly všechny přehrady a už není znáti, kdo je bohatý, kdo chudý – všichni jsou ve stejných plavkách.“ V intimitě uzavřené skupiny dětí (a to i smíšené) nebo dětí s pedagogem připouštěl i nahotu, zvykání nahotě považoval za důležité z hlediska přirozenosti i pohlavní výchovy. Protože v Praze nebylo žádné koupaliště vyhrazené pro děti, Štorch v roce 1927 umožnil pražským školám koupaliště Dětské farmy bezplatně využívat a za první měsíc toho využilo 81 škol s 2861 dětmi.\n\nProtože nebylo možné přijmout do škol v přírodě všechny děti, Štorch ve svém teoretickém spisu doporučoval upřednostňovat nejohroženější děti – tělesně slabé, zdravotně neodolné, ohrožené pobytem v nehygienickém prostředí, rekonvalescenty atd., vybrané školou ve spolupráci se školním lékařem. Na svou Dětskou farmu na Libeňské farmě Štorchu nesměl vzít ohrožené děti z Libně a Holešovic, a proto tam nakonec přijal běžné děti ze své třídy v Jindřišské. Potřebu škol v přírodě podkládal i výzvou pražského lékaře dr. A. Hofmana, zabývajícího se tuberkulózou, k vybudování škol na volném vzduchu a na slunci.\n\nOvlivnilo jej zejména učitelské působení v chudinském dělnickém prostředí, trpícím podvýživou, nemocemi a kriminalitou. Jako pedagog usiloval o spojení školy s pobytem dětí v přírodě, mimo jiné vedl tábor pro děti a rodiče na pražském Libeňském ostrově. Snažil se také o zavedení tzv. nového dějepisu do škol (více názornosti, beletristická forma naučného textu). Vedl kursy plavání, bruslení i oddíl ve skautském duchu, organizoval a vedl četné lyžařské kurzy pro učitele a mládež, levné zájezdy pro děti a rodiny s dětmi k moři do Jugoslávie atd.\n\nŠtorch zastával v pedagogice celkově reformní přístupy, jeho zájem se však soustředil na jemu blízké obory, jímž vedle slohové výchovy byl dějepis. Chtěl, aby se žáci neučili jen strohá fakta a letopočty, ale aby poznávali celkový život dané doby. Poukazoval na fakt, že tehdejší výuka zahrnuje jen období pokryté písemnými památkami a začíná tak vlastně z prostředka Egypťany, Babylóňany, Féničany a Peršany. Ztrácí proto prvopočátky lidstva, přičemž se opírá o tezi německého historika Schossera: \"tehdy se počaly dějiny lidstva, kdy se člověk povznesl nad zvíře\". Proto také od roku 1935 společně s Karlem Čondlem postupně vydal trojdílnou učebnici dějepisu s názvem \"Pracovní učebnice dějepisu pro školy měšťanské\", jež byla na svou dobu velmi pokrokovou a vyvolala řadu polemik. Učebnice se nelíbila zejména katolické církvi, protože mimo jiné líčila i její snahu o získání politické moci, a v roce 1936 byla kvůli ní dokonce podána interpelace v parlamentu.\n\n\"„Fakta do dějepisu patří, ale jen jako funkční součástky nějakého dynamického ústrojí myšlenkově řízeného a jako pomůcka k vytvoření dějepisného obrazu. (…) Nahodilé zvuky nejsou hudbou a symfonií, hromada kaménků není ještě mozaikovým obrazem, hrstka koleček a hřídelků nejsou hodinky, plná kniha historických faktů není ještě dějepis. Ovšemže bez tónů není hudby, bez kaménků mozaiky, bez koleček hodin a bez faktů dějepisu.“\"\n\nZejména pod vlivem svého krátkého působení ve školní inspekci na Slovensku se vyjadřoval kriticky k vlivu římskokatolické církve (respektive církví obecně) na dějiny národa, což vzbuzovalo u konzervativců podobně nelibé reakce jako mnohé jeho další politické a reformní názory. A stejně jako v otázkách archeologických, i v těch z oblasti novodobé historie byl Štorch kritizován pro neodbornost a amatérismus.\n\nVedle činnosti pedagogické k jeho zájmům patřila archeologie, k níž získal potřebné vědomosti samostudiem a později též vlastními archeologickými výzkumy i praktické zkušenosti. Archeologické výzkumy prováděl zejména v Praze a v krajině kolem Lobče na Mělnicku. Zabýval se též činností spisovatelskou, osvětovou a novinářskou. Neméně významný byl i jeho zájem o etnografii, biologii a archeologii, kterou studoval u profesora Lubora Niederleho. Výsledkem jeho činnosti byla nejen celá řada odborných knih, ale poznatky touto činností získané využil při psaní svých beletristických knih pro mládež, ve kterých zpracoval nejstarší období našich dějin a kterými se proslavil i v zahraničí. Jejich ilustrace později vytvořil zejména uznávaný malíř Zdeněk Burian. Mezi odborné kruhy nebyl přijat, protože nedokázal dobře oddělit populárně naučnou a beletristickou složku od čistě odborných faktických poznatků.\n\n\n\nEduard Štorch ve svých dílech „Pro vystižení povahy, zvyků a stylu života… odvozoval je od vědomostí o soudobých divošských kulturách domorodých kmenů v Africe čí amerických Indiánů, které aplikoval na (popisovanou) kulturu.“\n\n\n\n"}
{"id": "36838", "url": "https://cs.wikipedia.org/wiki?curid=36838", "title": "Mezinárodní železniční unie", "text": "Mezinárodní železniční unie\n\nMezinárodní železniční unie ( – UIC, ) je globální společnost, která koordinuje rozvoj a fungování železniční dopravy ve všech členských státech. Řeší m.j. problematiku vytváření nových a zachovávání stávajících mezinárodních spojů, unifikaci železniční techniky, dohlíží na dodržování bezpečnostních kritérií, jako je zabezpečovací zařízení nebo samočinné brzdy. Reprezentuje členské společnosti na mezinárodní úrovni.\n\nSídlem organizace je Paříž. Členy mohou být železniční společnosti, manažeři železniční infrastruktury, operátoři železniční a kombinované dopravy, společnosti poskytující leasing vozidlového parku a poskytovatelé služeb (stravovací služby, spací vozy ad.). V současnosti (2009) unie má celkem 199 členů z celého světa, včetně Českých drah a RegioJetu (přistoupil v červenci 2012).\n\nMezinárodní železniční unie byla založena 17. října 1922 51 železničními společnostmi z 29 zemí. Mezi zakládající členy UIC patřily i Československé státní dráhy (ČSD).\n\n\n"}
{"id": "36839", "url": "https://cs.wikipedia.org/wiki?curid=36839", "title": "Simon Wiesenthal", "text": "Simon Wiesenthal\n\nSimon Wiesenthal, KBE (31. prosince 1908 Bučač – 20. září 2005 Vídeň) byl židovský aktivista v Rakousku, který zasvětil velkou část života vyhledávání uprchlých nacistických válečných zločinců a pachatelů holocaustu. Proto byl často označován za lovce nacistů, i když toto označení sám odmítal. Za svůj židovský původ byl za druhé světové války nacisty pronásledován a přežil pobyt v několika německých koncentračních táborech.\n\nSimon Wiesenthal se narodil v roce 1908 v městě Bučač nedaleko Lvova v oblasti, která tehdy patřila do rakouské Haliče, v meziválečných letech k Polsku, po válce Sovětskému svazu a nyní náleží Ukrajině. V roce 1932 vystudoval architekturu na Českém vysokém učení technickém v Praze. Ve Lvově pracoval jako architekt až do druhé světové války, kdy východní část Polska napadl Sovětský svaz. \n\nJako výsledek Ribbentrop-Molotovova paktu byl Lvov a zbytek západní Ukrajiny 17. září 1939 anektován SSSR a sovětské orgány začaly zatýkat, popravovat a deportovat inteligenci do vnitrozemí SSSR (zejména na Sibiř a do Kazachstánu). Wiesenthalův otčím byl sovětskou tajnou policií NKVD zatčen a pravděpodobně zemřel ve vězení, bratr byl zastřelen. Simon Wiesenthal musel skončit s architekturou a pracoval jako mechanik. Před deportací na Sibiř se spolu s manželkou zachránil tím, že podplatil komisaře NKVD. \n\nPo převzetí kontroly nad Haličí Němci v červnu 1941 byl Wiesenthal načas internován v koncentračním táboře Janowska, blízko Lvova, odkud byl přesunut o několik měsíců později do tábora zabývajícího se opravářskými pracemi na Ostbahn (OAW) ve Lvově. Zde pracoval jako technik. Podařilo se mu utéct v roce 1943, těsně před tím, než nacisté začali s masovým vyhlazováním. \n\nV červnu 1944 byl opět zatčen a převezen do tábora. Dne 13. června 1944 se pokusil spáchat sebevraždu podřezáním žil. Přežil spolu s malou skupinkou spoluvězňů, protože posádka tábora věděla, že když nebudou mít vůbec žádné vězně, budou muset jít bojovat na frontu. \n\nOsvobození se dočkal dne 5. května 1945 v rakouském koncentračním táboře Mauthausen. Po válce se nevrátil k architektuře, ale začal shromažďovat svědectví a důkazy o nacistických zločinech během války. Pracoval pro OSS (předchůdce CIA), kontrarozvědku americké armády (CIC) a působil i jako předseda židovského ústředního výboru v americké okupační zóně Rakouska. Jím shromážděné důkazy byly použity v americké zóně při soudních jednáních.\n\nV roce 1947 založil v Linci v Rakousku Židovské dokumentační středisko. Mezi své úspěchy řadí i podíl na vypátrání Adolfa Eichmanna v Argentině v květnu roku 1960. Bývalý šéf Mosadu Isser Harel však jeho podíl odmítá a informace, které Wiesenthal poskytoval, označil, stejně jako je jeho informace v pátrání po Mengelem, za bezcenné až zavádějící a negativní hodnoty.\n\nDostal titul rytíře, komandéra.\n\nAle již v roce 1996 obvinil Eli Rosenbaum, tehdejší „general counsel“ \"Světového židovského kongresu\" Wiesenthala z toho, že selhal při pátrání po „nejdůležitějších válečných zločincích“. Před reportéry německé veřejnoprávní televize Rosenbaum popisoval „advokáta šesti milionů židovských obětí nacismu“ tehdy natvrdo takto: „\"Slova, která bych použil pro Simona Wiesenthala? Inkompetentní, egomanský, šiřitel nespolehlivých informací, tragická postava.“\" Rosenbaum tehdy zastával funkci vedoucího pátrání po nacistických zločincích v americkém ministerstvu spravedlnosti…\n\nDne 8. února 1996 odvysílal magazín \"Panorama\" německé veřejnoprávní televize ARD nebývale odvážně kritický příspěvek o Simonu Wiesenthalovi, ve kterém se ke slovu vícekrát dostal právě Eli Rosenbaum, několik židovských svědků a také německý novinář, který usvědčil Simona Wiesenthala ze lži a manipulace. \"V zemích, kde od dob holocaustu žije víc obětí nacismu než v Německu – například v Izraeli nebo v USA -, vládlo už tenkrát podezřelé ticho. Protože o mnohých švindlech Simona Wiesenthala se už tenkrát docela vědělo.\" \n\n\"Tři instituce – izraelská tajná služba \"Mossad, Světový židovský kongres\" a oddělení amerického ministerstva spravedlnosti pro otázku stíhání nacistických zločinců – jsou si zajedno v tom, že velká část Wiesenthalovy slávy stojí na vymyšlených fundamentech.\"\n\nV červnu 2010 byla na jeho počest vydána v Izraeli poštovní známka o nominální hodnotě 5 šekelů.\n\n\n"}
{"id": "36841", "url": "https://cs.wikipedia.org/wiki?curid=36841", "title": "Lokomotivy 4-6-2 Pacific", "text": "Lokomotivy 4-6-2 Pacific\n\n4-6-2 Pacific je typ amerických parních lokomotiv. Sériově se vyráběly od roku 1902. Byly vybaveny sacími injektory a tlakovou brzdou. Vnitřní Stephensonův rozvod později nahradil vnější rozvod Walschaerts. Parní stroj byl dvojčitý.\n\nLokomotivy typu pacifik nebyly u Československých státních drah příliš rozšířené. Ještě z dob Rakouska-Uherska zde byla řada 354.1, což je pacifik v tendrovém provedení. Nepočítáme-li lokomotivy ř. 399.0 určené původně pro Litevské železnice, zbývá jediná řada vyvinutá a vyráběná pro ČSD – 387.0 „Mikádo“. Vzhledem ke kopcovitému charakteru naší země a zvyšující se hmotnosti vlaků se v dalším vývoji přešlo ke čtyřspřežním lokomotivám – ř. 486.0 a 1, 475.1, 498.0 a 1.\n\n"}
{"id": "36842", "url": "https://cs.wikipedia.org/wiki?curid=36842", "title": "Bučač", "text": "Bučač\n\nBučač (; ; / Betšotš) je malé město na západní Ukrajině. Leží v Ternopilské oblasti na řece Strypa v historickém regionu Halič, 135 km jihovýchodně od Lvova a 55 km jihozápadně od oblastního města Ternopil. Žije zde zhruba 12 tisíc obyvatel.\n\nPrvní zmínka pochází z roku 1260.\n\nV roku 1349 (téměř devadesát let poté) Halič dobyli Poláci. Na konci 14. století město poprvé přijalo magdeburské právo.\n\nV létě roku 1498 moldavský kníže Stefan III a jeho spojence – Turci dobyli město; pomsta za jejich předchozí neúspěchy bylo zničení města, zachycení jeho obyvatele. Roku 1515 město znovu přijalo magdeburské právo.\n\nTo bylo v době, kdy do této oblasti přicházelo velké množství přistěhovalců – Poláků, Židů a Arménů. Bučač se stal centrem místní židovské komunity.\n\nV roce 1772 byla Halič anektována Rakouskem v rámci prvního dělení Polska. Bučač zůstal součástí Rakouska a jeho následovníků až do konce první světové války v roce 1918. Bučač byl pak krátce součástí nezávislé Západoukrajinské republiky před tím, než toto území obsadilo v roce 1923 Polsko. Během druhé světové války bylo území Haliče, včetně Bučače, anektováno Sovětským svazem a přičleněno k Ukrajině (viz pakt Molotov-Ribbentrop).\n\nV roce 1941 bylo město přepadeno nacistickým Německem. Veškeré židovské obyvatelstvo bylo fakticky vyhlazeno během holocaustu. Po válce se město se vrátilo do náruče Sovětského svazu. Z města byli vyhnáni příslušníci polské komunity. Po pádu Sovětského svazu v roce 1991 se město Bučač stalo součástí nezávislé Ukrajiny.\n\nOd roku 2007 se z iniciativy místní samosprávy ve městě nachází pomník hlavy Organizace ukrajinských nacionalistů Stepana Bandery.\n\nVe městě se dochovala monumentální barokní radnice z poloviny 18. století, kostel Povýšení svatého Kříže a monastýr (klášter) basiliánů a další památky; funguje zde také vlastivědné museum.\n\nS oblastním Ternopilem a dalšími městy je město spojeno autobusovými linkami, vlak z Husjatyna a Čertkova sem zajíždí pouze jednou denně.\n\n\n\n\n\n\n\n\n\n"}
{"id": "36844", "url": "https://cs.wikipedia.org/wiki?curid=36844", "title": "Lokomotivy 4-4-0 American", "text": "Lokomotivy 4-4-0 American\n\n4-4-0 American je typ amerických parních lokomotiv s pojezdem typu 2'B (\"American\" je v USA používáno jako typové jméno všech lokomotiv s tímto členěním podvozku). Lokomotivy tohoto typu byly nejvíce používanými v celé Severní Americe v druhé polovině 19. století. Pro lokomotivy vytápěné dřevem byl charakteristický velký trychtýřovitý komín. Vpředu měla nepřehlédnutelný \"cow catcher\" (chytač krav), proti volně pobíhající zvěři. Poháněl ji dvojčitý parní stroj s rozvodem typu Stephenson.\n\nLokomotiva tohoto typu se proslavila ve filmu \"General\" (v české verzi jako \"Frigo na mašině\" s Busterem Keatonem v hlavní roli)\n\n"}
{"id": "36845", "url": "https://cs.wikipedia.org/wiki?curid=36845", "title": "Romney, Hythe and Dymchurch Railway", "text": "Romney, Hythe and Dymchurch Railway\n\nRomney, Hythe and Dymchurch Railway (R.H.D.R.) je nejmenší veřejně provozovaná železnice na světě. Má rozchod pouhých 381 mm (15 palců), nachází se v jižní Anglii, hrabství Kent. Celková dráha dvojkolejné trati je 23 km.\n\nTrať si nechal postavit v roce 1927 excentrický milionář. Během druhé světové války sloužila pro potřeby výstavby opevnění a pro dopravu součástí podmořského potrubí pro zásobování invazních jednotek naftou. Dokonce na ní jezdil pancéřový vlak. Dráha si připisuje zásluhy za zničení nepřátelského letounu. Pilot nalétával na vlak, ale vzhledem k jeho velikosti špatně odhadl výšku. V poli vedle trati dodnes ukazují kráter, který zde vytvořil. Dnes slouží jako turistická atrakce ale i jako dopravní prostředek pro dopravu dětí do školy.\n\nLokomotivní park je tvořen replikami lokomotiv ze skutečné železnice, zmenšenými přibližně v měřítku 1:3. Toto ovšem platí jen pro vzhled a celkové rozměry, kotle, parní stroje a ostatní namáhané součásti jsou konstruovány přímo „na míru“. Je to dáno tím, že tlak páry v kotli nelze zmenšovat podle měřítka, hmotnost vozidla klesá s třetí mocninou měřítka, zatímco průřez např. šroubů, a tedy i jejich pevnost klesá s mocninou druhou. Proto by prostým zmenšením výkresů skutečné lokomotivy vznikla lokomotiva v některých ohledech poddimenzovaná (kotel) a jinde zase předimenzovaná (pojezd). Lokomotivy konstruované pro tuto dráhu dosahují lepší účinnosti a klidnějšího chodu, než stejně výkonné klasické parní lokomotivy pro podobné rozchody.\n\n"}
{"id": "36847", "url": "https://cs.wikipedia.org/wiki?curid=36847", "title": "Mlha", "text": "Mlha\n\nMlha je oblak, který leží bezprostředně nad zemí a výrazně omezuje viditelnost na vzdálenost nižší než 1 km. Vzniká kondenzací vodní páry v přízemní vrstvě vzduchu. Skládá se z malých vodních kapiček nebo drobných ledových krystalků rozptýlených ve vzduchu. Mlha se od oblaku odlišuje pouze tím, že se dotýká zemského povrchu, zatímco oblak nikoliv. Ochlazování vzduchu nad zemským povrchem, které způsobuje vznik mlhy, může být vyvoláno různými faktory.\n\nMlha vzniká jako důsledek kondenzace v přízemní vrstvě vzduchu. Vzniká tehdy, poklesne-li teplota vzduchu na teplotu rosného bodu. Podle způsobu, jakým dochází k ochlazování vzdušné masy, lze mlhu rozdělit na několik typů:\n\nMlha se častěji tvoří v místě zasaženém exhalacemi. Ty vytvářejí kondenzační centra vhodná pro vznik mlhy.\n\nRadiační mlha vzniká následkem nočního ochlazování vzduchu přiléhajícího k zemskému povrchu. Toto podloží se ochlazuje důsledkem dlouhovlnného vyzařování. Pro vznik mlhy je potřebné, aby ochlazování vzduchu od podloží nebylo narušováno silnějším prouděním. Ideální rychlost proudění je 1 - 3 m/s. Při silnějším proudění by se promíchávala mocnější vrstva vzduchu a nedošlo by tak k jejímu dostatečnému ochlazení. Takto by se vzduch nenasytil vodními parami a mlha by nevznikla. Tato mlha se tvoří většinou v druhé polovině noci. V létě tvoří jen tenoučkou vrstvu nad podložím a rozpadává se brzy po východu slunce. Na podzim je to vrstva silná 100 - 200 m a rozpadává se dopoledne, anebo zmetamorfózuje na oblačnost druhu Stratus, se základnou ve výšce 100 - 300 m. V zimě pak může tato mlha trvat v závislosti na vnějších meteorologických podmínkách i celý den.\n\nTento druh mlhy se tvoří v případě, kdy se vlhký teplý vzduch přemisťuje nad studené zemské podloží. Při svém pohybu se od podloží ochlazují přiléhající vzduchové vrstvy až do stavu nasycení vodnými parami. Při vyšší rychlosti proudění se mlha při zemi neudrží, zdvihne se do výšky a vytvoří se Stratus. Advekční mlhy zabírají velké prostory, mohou vzniknout v kterékoliv denní době, obvykle však na podzim a v zimě, kdy se nad naše území dostávají teplé a vlhké vzduchové hmoty od oceánu, který je v tomto období teplejší než pevnina. Jsou spojené s mrholením, v nočních hodinách obvykle sílícím vlivem radiačního efektu. Vertikálně vždy přesahují 20 m a mohou být mocné i několik stovek metrů. Mají dlouhé trvání a rozpadávají se především vlivem změny synoptické situace.\n\nVzniká tehdy, když studeným vzduchem před frontou propadávají relativně teplé vodní kapky, které se vypařují a touto vlhkostí nasycují vzduch. Nejčastěji vznikají před teplými frontami v pásmu 100 - 200 km před vlastní frontální čarou.\n\nJe podmíněná advekcí teplého a vlhkého vzduchu nad studené podloží za teplou frontou anebo teplou okluzí. Má velkou rozlohu a je spojená s frontální oblačností.\n\nTento typ mlhy je v podstatě frontální oblačnost, která dosahuje svou spodní základnou až na zemský povrch.\n\nTento typ mlh je znám spíš pod označením smog. Smog je směs především vodního aerosolu, prachu, kouře a exhalací z dopravy, které smogu propůjčují jeho specifický namodralý až našedlý nádech. Kondenzace vodních par v městském prostředí je díky značné prašnosti i exhalacím o to snazší, zvláště s ohledem na fakt, že brzy po ránu, kdy jsou všeobecně podmínky pro vznik mlh nejpříznivější, sílí dopravní špička a je zvýšená produkce kouře z lokálních topenišť. Rozlišujeme smog Londýnského typu (na vzniku smogu se podílí především proudění vlhkého vzduchu od moře) a Los Angelského typu (hlavní spouštěč je doprava).\n\n\n"}
{"id": "36849", "url": "https://cs.wikipedia.org/wiki?curid=36849", "title": "Přídržnice", "text": "Přídržnice\n\nPřídržnice je přídavná ocelová deska, která slouží k pomocnému vedení železničního dvojkolí v místech, kde by případně mohlo dojít k vykolejení.\n\nPřídržnice je především důležitou pevnou součástí výhybek, která se montuje ke kolejnici naproti srdcovce. Protože na srdcovce by se mohlo dvojkolí pohnout i nežádoucím směrem, přídržnice drží okolek druhého kola dvojkolí ve správném směru.\n\nPřídržnicí se lidově nazývá také přídržná kolejnice, která se u starších konstrukcí železničních tratí používala v obloucích menších poloměrů. Měla omezit opotřebení vnější kolejnice a částečně i zvyšovat bezpečnost proti vykolejení při průjezdu obloukem.\n\nZařízení podobné přídržnici, zvané ovšem pojistný úhelník, je také předepsanou součástí železničního svršku na mostech, kde představují bezpečnostní prvek v případě vykolejení.\n\nNa tramvajové dráze je přídržnice ta část hlavy kolejnice, po které se nepohybují kola a která je určena k tomu, aby bránila vzdálení okolku od opornice, po níž se pohybuje kolo. Okolek (rozšířená část kola vozidla) zasahuje do žlábku mezi opornicí a přídržnicí.\n"}
{"id": "36852", "url": "https://cs.wikipedia.org/wiki?curid=36852", "title": "Doboj", "text": "Doboj\n\nDoboj (srbsky: Добој) je město v Bosně a Hercegovině. Má 27 000 obyvatel, leží v srbské části země na řece Bosně.\n\nPrvní zmínka o městu je z roku 1415, ačkoliv existují dohady, že se zde stálé osídlení nacházelo již v dobách římské říše. V 15. století zde již existovala pevnost (kterou obsadili Turci v roce 1476; na konci století pak bylo město rozšířeno. V době, kdy patřilo osmanské říši, bylo neustále ohrožováno rakouskými výboji; roku 1878 byli Turci poraženi již nadobro, byť na rozdíl od mnoha jiných měst zde došlo k ozbrojenému střetu mezi starou a novou mocí. 5-6 tisíc muslimů se vzbouřilo a pokoušelo se zastavit 20. divizi generála Lászlo Saparyho, která do Doboje vstoupila.\n\nBěhem první světové války se zde nacházel rakousko-uherský internační tábor pro Srby, odváženi sem byli Srbové jak z Bosny, tak i ze Srbska a Černé Hory. Ke konci války již museli být vězni odváženi jinam, převážně do dnešního Maďarska.\n\nO dvacet let později, za druhé světové války zde operovalo jugoslávské partyzánské hnutí. Kontrolu nad větší částí města, které bylo původně součástí fašistického Chorvatska, získali v noci z 23. na 24. srpna 1943. Německé vojáky se podařilo vyhnat ale až v dubnu 1945, protože nacisté považovali Doboj díky své poloze za strategický bod a pokoušeli se ho co nejdéle udržet.4. srpna 1991 se konala v Doboji demonstrace proti násilnostem, které odstartovaly válku v Bosně a Hercegovině. Shromáždění se konalo v parku národních hrdinů a bylo spíše symbolickým vyjádřením názoru té části obyvatelstva, která ostře odsuzovala nacionalismus.\n\nVládnoucí Srbská demokratická strana v květnu 1992 po vzoru ostatních míst v Bosně a Hercegovině zformovala krizový štáb a převzala vládu nad městem. Etnický neklid tak byl ještě umocněn a hlavně mohl získat podporu shora. Z okolních vesnic, které se nacházejí na území opštiny Doboj začali odcházet, nebo byli vyháněni, příslušníci nesrbských národů, tedy Bosňáků a Chorvatů. Docházelo často k válečným zločinům.\n\nOdpovědné osoby byly po válce potrestány tribunálem ICTY. Docházelo k rozsáhlým přesunům tisíců lidí. A to nejen Bosňáků, kterých bylo mezi uprchlíky nejvíce, ale také i Chorvatů a samozřejmě Srbů, kteří se rovněž stali oběťmi války.\n\nPo konfliktu byla původní opština rozdělena na tři; kromě samotného města Doboj vznikly i administrativní jednotky \"Doboj Istok\" (Doboj Východ) a \"Doboj Jug\" (Doboj jih). Podobně jako v jiných městech v zemi se tak umocnil převažující etnický prvek, který byl v Doboji srbský a dnes se jedná tedy převážně o srbské město. Celkový počet obětí války dosáhl 2201 osob.\n\nDoboj je průmyslové město s kovozpracujícími, textilními a chemickými závody. Díky vhodné poloze v údolí řeky Bosny a dobrému napojení na železniční trať do Sarajeva byly v Doboji příhodné podmínky pro rozvíjení mnoha odvětví. V současné době sídlí v Doboji Železnice Republiky srbské, město má jako železniční uzel význam i z hlediska celé Bosny a Hercegoviny, jejíž drážní síť je velmi řídká.\n\nV současné době se plánuje rozvoj také v energetice, v blízkosti města se projektuje tepelná elektrárna.\n"}
{"id": "36853", "url": "https://cs.wikipedia.org/wiki?curid=36853", "title": "Most Akaši-Kaikjó", "text": "Most Akaši-Kaikjó\n\nVisutý most Akaši-Kaikjó (: 明石海峡大橋; \"Akaši Kaikjó Ó-haši\") spojuje města Kóbe na ostrově Honšú a Awadži na stejnojmenném ostrově. Je součástí šestiproudé dálnice Kóbe-Awadži-Naruto, která jako jedna ze tří spojuje ostrovy Honšú a Šikoku.\n\nStavba mostu začala v roce 1988, otevřen byl 5. dubna 1998. Z původních plánů, které počítaly i s železniční tratí, sešlo. Přes most vede pouze dálnice.\n\nS rozpětím hlavního pole 1 991 m je nejdelším visutým mostem na světě. Krajní pole mají rozpětí 960 m. Celková délka mostu je 3 911 m. Rozpětí mezi hlavními pylony mělo být pouze 1 990  m, ale v roce 1995, kdy už byly vztyčeny, došlo k silnému zemětřesení s epicentrem přímo na severu ostrova Awadži (epicentrum asi 2 km od jižního pylonu, síla 7,2 stupně Richterovy stupnice), které napáchalo v okolí velké škody a mimo jiné posunulo pylony zhruba 1 m od sebe. Tento problém se vyřešil prodloužením hlavního pole oproti původnímu plánu právě o tento jeden metr. Celková výška pylonů je 298,3 m; šířka pylonů 46,5 – 35,4 m; šířka mostovky 35,5 m. Nosný kabel (jeden ze dvou) má průměr 1,122 m, je složen z 36 830 drátů a přenáší tah 625 MN.\n\nMost je navržen tak, aby odolal větru o rychlosti 285 km/h a zemětřesení o stupni 8,5 Richterovy stupnice.\n\nPřekonává 1 500 m široký průliv Akaši, který je intenzivně využíván lodní dopravou.\n"}
{"id": "36854", "url": "https://cs.wikipedia.org/wiki?curid=36854", "title": "STEM", "text": "STEM\n\nSTEM, středisko empirických výzkumů, vznikl jako s.r.o., v listopadu 2015 byl přeměněn na zapsaný ústav. Zakladatelem je sociolog Jan Hartl. STEM provádí empirické sociologické výzkumy veřejného mínění a preferuje přitom tradiční metodu \"face-to-face,\" tedy tváří v tvář. Je zavedenou institucí, která nabízí veřejnosti pravidelně přehledy volebních preferencí českých politických stran. \n\nVěnuje se především těmto okruhům zkoumání\n\nZapsaný ústav navazuje na dvacet šest let empirického výzkumu vedeného soukromou agenturou stejného jména. Za dobu své existence provedl STEM více než 800 rozsáhlých šetření, ve kterých se dotázal více než miliónu obyvatel České republiky. Zpracoval řadu studií pro soukromé a veřejné klienty, mezinárodní instituce, domácí a zahraniční univerzity. Nikdy nebyl nikým dotován a na trhu se udržel svým vlastním úsilím.\n\nZapsaný ústav STEM pokračuje v pravidelné měsíční výzkumné sérii TRENDY, která je unikátní nejen u nás, ale i v mezinárodním srovnání délkou sledovaného období od roku 1993 i důsledně srovnatelnou metodikou. Oproti minulosti neziskový STEM činnost rozšiřuje o osvětové a vzdělávací aktivity a chce přispět k vytvoření informačního a analytického zázemí pro poučenou společenskou diskusi o závažných otázkách současnosti.\n\n\n"}
{"id": "36855", "url": "https://cs.wikipedia.org/wiki?curid=36855", "title": "Velká jezera", "text": "Velká jezera\n\nVelká jezera ( ) je skupina jezer v Severní Americe. Jezery prochází státní hranice mezi Kanadou (provincie Ontario) a USA. V \"USA\" zasahují jezera na území 8 států Illinois, Indiana, Michigan, Minnesota, New York, Ohio, Pennsylvania a Wisconsin. Jezera leží v povodí řeky svatého Vavřince. Mezi \"Velká jezera\" se počítají Hořejší jezero, Huronské jezero, Michiganské jezero, Erijské jezero a Ontarijské jezero. Jediné \"Michiganské jezero\" leží celé v \"USA\", ostatními prochází státní hranice s \"Kanadou\", které patří přibližně ⅓ rozlohy jezer. Představují největší skupinu sladkovodních jezer na světě. Často bývají označována za vnitrozemská moře. Je třeba rozlišit pojem \"Velká jezera\" (většinou označující pouze pět níže jmenovaných jezer) a systém Velkých jezer, který zahrnuje i menší jezera a řeky, které celý systém spojují.\n\nDélka pobřeží včetně ostrovů je 18 000 km. Představují obrovskou zásobárnu sladké vody. Objem vody je 22 725 km³. Mají rozlohu 245 200 km² a rozloha jejich povodí (včetně plochy jezer) je 768 000 km². U čtyř jezer hloubka převyšuje 200 m a pouze u \"Erijského jezera\" je maximální hloubka nižší (64 m). Největší je \"Hořejší jezero\" (má větší rozlohu než Česká republika) a nejmenší \"Ontarijské jezero\". Jezera jsou rozložena stupňovitě, ale rozdíl v nadmořských výškách prvních čtyř z nich nepřevyšuje 9 m (183 m \"Hořejší jezero\" a 174 m \"Erijské jezero\") a jen nejnižší \"Ontarijské jezero\" se nachází téměř 100 m pod \"Erijským\".\n\nJezera jsou mezi sebou spojena krátkými řekami s velkým průtokem a peřejemi.\n\"Huronské\" a \"Michiganské jezero\" se nacházejí ve stejné nadmořské výšce a jsou spojeny 8 km širokým průlivem Mackinac. Vytvářejí tak vlastně jedno jezero (Michigan-Huron). Do \"Velkých jezer\" ústí několik set nevelkých řek a odtok zajišťuje řeka svatého Vavřince (průměrný průtok při odtoku 6 637 m³/s), která odtéká z \"Ontarijského jezera\" a ústí do Atlantského oceánu.\nKotliny \"Hořejšího jezera\" a severní části \"Huronského jezera\" byla vyhloubena v krystalických horninách jižní části Kanadského štítu. Kotliny ostatních jezer jsou ve vrstvě vápenců, dolomitů a pískovců prvohorní platformy \"Severní Ameriky\". Kotliny \"Velkých jezer\" vznikaly v důsledku tektonického zdvihu, předledovcové říční a ledovcové eroze. Původ vodní masy \"Velkých jezer\" je spojen s táním pevninských ledovců, při jejichž ústupu se vytvořila řada velkých jezer, která několikrát změnila svůj tvar. V severní části \"Velkých jezer\" je pobřeží členité, ostrovy a břehy jsou skalnaté, srázné (výška do 400 m) a velmi malebné (zvláště břehy \"Hořejšího\" a severní části \"Huronského jezera\"). Břehy jižní a jihovýchodní části jezer jsou převážně nízké, hlinité a písčité.\n\nKolísání úrovně hladiny \"Velkých jezer\" je uměle regulované kvůli lodní dopravě a energetice. Amplituda sezónního kolísání představuje 30 až 60 cm. Nejvyšší úroveň je v létě a nejnižší v zimě. Krátkodobé kolísání, které způsobují prudké nárazové větry a bouře dosahuje 3 až 4 m. Výška přílivu je 3 až 4 cm (\"Hořejší\" a \"Michiganské jezero\"). Jezera zamrzají jen u břehů (od prosince do března až dubna). V centrálních částech jezer se v důsledku častých podzimních a zimních bouří led nevytváří. Délka plavební sezóny je 8 až 9 měsíců. Voda v jezerech je průzračná a odlišuje se nevýznamným obsahem rozpuštěných látek (0,06 až 0,13 g/l).\n\nVelká jezera mohou na své blízké okolí působit poměrně znatelně, v jejich okolí a hlavně na jejich jihovýchodních pobřežích jsou díky nim o něco mírnější teploty, a také zde přispívají k vyšší oblačnosti a v zimě je nejextrémnějším projevem jejich přítomnosti sněhový efekt jezer, díky kterému zde dochází k extrémně hustému sněžení a sněhovým kalamitám.\n\nV jezerech žije 173 druhů ryb převážně kaprovitých, okounovitých a lososovitých. Průmyslový význam mají pstruzi a síhové.\n\n\"Velká jezera\" představují hlubokovodní vnitrozemskou vodní cestu díky existenci vodních kanálů, které obcházejí peřeje na \"řece svaté Marie\" (kanál Sault Saint Marys) a vodopády na \"Niagaře\" (kanál Welland). Je dlouhá 1 873 km od velkého přístavu Duluth na \"Hořejším jezeře\" do odtoku \"řeky svatého Vavřince\" z \"Ontarijského jezera\". V roce 1959 byla dokončena rekonstrukce kanálů, které obchvacují peřeje na \"řece svatého Vavřince\" a byla tak vytvořena vodní cesta z \"Hořejšího jezera\" do \"Atlantského oceánu\" s hloubkou minimálně 8 m, takže je dostupná pro mořské lodě. Základní obrat probíhá ze západu na východ (pšenice, železná ruda). Opačným směrem se vozí převážně černé uhlí.\n\nZ jihu a jihovýchodu k \"Velkým jezerům\" zasahují hustě osídlené průmyslové oblasti USA a Kanady. Na severu a západě se nacházejí zemědělské a surovinové oblasti. Na pobřeží \"Velkých jezer\" se nacházejí velká města USA: Chicago a Milwaukee na \"Michiganském jezeře\", Buffalo a Cleveland na \"Erijském jezeře\", centrum automobilového průmyslu Detroit na stejnojmenné řece poblíž jejího ústí do \"Erijského jezera\" a také druhé největší město Kanady Toronto na \"Ontarijském jezeře\". \"Velká jezera\" jsou spojena s povodím řeky Mississippi soustavou splavných kanálů začínajících u Chicaga na \"Michiganském jezeře\" a s řekou Hudson (na které leží New York) \"Erijským kanálem\" začínajícím z \"Erijského jezera\" u Buffala.\n\nOblast Velkých jezer je stále těžce kontaminována PCB. V některých oblastech je z tohoto důvodu omezen lov a konzumace ryb. V okolí jezera Michigan bylo prokázáno, že polychlorované bifenyly narušily vývoj mozku dětí, jejichž matky jedly ryby z jezera. Vyšetření dětí ve věku 4 let prokázalo horší krátkodobou verbální paměť a schopnost učit se. Testování v 11 letech ukázalo nižší IQ a horší schopnost porozumět čtenému textu.\n\nAmerická Agentura pro ochranu životního prostředí (EPA) proto představila v únoru 2010 pětiletý plán na revitalizaci Velkých jezer, pro který se počítá se 475 miliony dolarů a jehož cílem je zlepšení kvality vody, přilehlých pláží a mokřin.\n\n"}
{"id": "36863", "url": "https://cs.wikipedia.org/wiki?curid=36863", "title": "Matt Groening", "text": "Matt Groening\n\nMatthew Abram Groening (známý jako Matt Groeing) (* 15. února 1954 v Portlandu, stát Oregon v USA) je karikaturista a tvůrce animovaných seriálů \"Simpsonovi\", \"Futurama\" a \"Disenchantment\". V současnosti je jejich producentem a scenáristou.\n\nPochází z pěti dětí animátora a producenta Homera a učitelky Margaret Groeningových. Jeho starší bratr se jmenuje Mark a sestry jsou Patty, Lisa a Maggie. Jeho bratrancem je režisér a scenárista Craig Bartlett.\n\nBěhem studia na Lincolnově střední škole v Portlandu byl studentským presidentem. Již tehdy kreslil. Potom vystudoval Evergreen State College v Olympii ve státě Washington, kde byl v posledním roce studia redaktorem školních novin.\n\nV roce 1987 se oženil s Deborah Caplanovou, v roce 1991 se jim narodil syn Homer a v roce 1993 syn Abe. Manželství skončilo rozvodem v roce 1999.\n\nV polovině 80. let 20. století se přestěhoval do Los Angeles, kde pracoval jako novinář. Mimo jiné pokračoval v kreslení komiksu \"Life in Hell\" (Život v pekle), který dosud vychází v mnoha novinách a byl vydán v sérii knih \"School is Hell\" (Škola je peklo), \"Love is Hell\" (Láska je peklo), \"Work is Hell\" (Práce je peklo) a \"The Big Book of Hell\" (Velká kniha pekla). \"Life in Hell\" si získal pozornost hollywoodského producenta a zakladatele Gracie Films Jamese Brookse, který sháněl vatu do pořadu \"The Tracey Ullman Show\" vysílaného stanicí Fox. Proto je požádal o sérii krátkých skečů. Později byl formát rozšířen, 17. prosince 1989 byl poprvé odvysílán dvacetiminutový díl (v češtině \"Vánoce u Simpsonových\"). Pozornost, kterou nový seriál vzbudil, mu pak vynesla místo v hlavním vysílacím čase.\n\nJe rovněž autorem surrealistického komiksu \"Akbar and Jeff\", jehož postavičky se poprvé objevily v roce 1984 v \"Life in Hell\".\n\nJeho další velmi úspěšný animovaný seriál \"Futurama\" se na obrazovkách objevil v roce 1999, poslední díl vyšel v roce 2013. V roce 2018 vytvořil svoji první produkci pro Netflix, animovaný seriál \"Disenchantment\".\n\n\n"}
{"id": "36865", "url": "https://cs.wikipedia.org/wiki?curid=36865", "title": "Oxid měďnatý", "text": "Oxid měďnatý\n\nOxid měďnatý, vzorec CuO, je oxidem mědi, kde je měď v oxidačním čísle II . V přírodě se vyskytuje jako minerál tenorit. Je to černá pevná látka tající nad teplotou 1 200 °C, kdy dochází k rozkladu. Vzniká zahříváním mědi na vzduchu. Protože tímto způsobem vzniká zároveň i oxid měďný, je lepší metodou přípravy žíhání dusičnanu měďnatého, hydroxidu měďnatého nebo uhličitanu měďnatého, např.:\n\nOxid měďnatý se rozpouští v minerálních kyselinách za vzniku odpovídajících solí:\n\nVodíkem nebo oxidem uhelnatým ho lze zredukovat na měď.\n\nOxid měďnatý lze též připravit elektrolýzou roztoku chloridu sodného měděnými elektrodami a následnou filtrací.\n\nLátka se používá například jako pigment pro barvení skla a keramiky, leštidlo v optice, katalyzátor při výrobě hedvábí nebo jako vodič elektrického proudu. Americký výzkum ukázal při testu na ředkvičkách, že po vystavení nanočásticím oxidu měďnatého bylo vyvoláno dvakrát více lézí DNA než u rostlin vystavených větším částicím. Také buněčný příjem mědi z nanočástic byl výrazně větší než u větších částic.\n"}
{"id": "36866", "url": "https://cs.wikipedia.org/wiki?curid=36866", "title": "Tramvajová doprava v Praze", "text": "Tramvajová doprava v Praze\n\nTramvajová doprava v Praze je provozována od roku 1875, kdy zahájila provoz první linka koněspřežné tramvaje. První elektrická tramvaj Františka Křižíka následovala v roce 1891. Město začalo vlastní dráhu provozovat v roce 1897 a do roku 1907 odkoupilo všechny dráhy od dosavadních provozovatelů. Provozovatelem sítě tratí i dopravy na nich je nyní Dopravní podnik hl. m. Prahy (DPP), jehož stoprocentním vlastníkem je město. Pražská tramvajová síť o rozchodu kolejí 1435 mm je největší v Česku. V roce 2018 bylo v provozu 142,7 km tratí, na kterých DPP provozoval 25 denních a 9 nočních linek o celkové délce 558 km.\n\nDopravní podnik hl. m. Prahy v roce 2018 provozoval 818 tramvajových vozidel, třetí největší tramvajový vozový park na světě po Moskvě a Budapešti. V roce 2018 pražské tramvaje přepravily přes 375 milionů cestujících, což je druhý největší počet na světě (po Budapešti). Pražské tramvaje dosahovaly v roce 2018 průměrné cestovní rychlosti 18,58 km/h.\n\nV roce 1873 založili Bernard Kollman a Zdeněk hrabě Kinský Anglicko-českou tramwayovou společnost a ta obdržela 5. března 1873 koncesi ke stavbě a provozování kolejové pouliční dráhy tažené koňmi — koněspřežnou tramvají. Z finančních důvodů však záměr nakonec nebyl realizován.\n\nKoleje byly do pražských ulic pokládány od 3. nebo 4. května 1875, přičemž první kolejový úsek byl položen podél bývalých jezdeckých kasáren (dnešní Palladium) k bývalému hostinci U bažanta, který stál v místech dnešního paláce YMCA. První trasu koněspřežné tramvaje uvedl do provozu belgický podnikatel Eduard Otlet 23. září 1875 v 15:15 hodin. Provozovatelem sítě byla belgická společnost Akciová společnost Pražské tramwaye, resp. Generální ředitelství Pražské tramwaye. První trať vedla z Prahy (od Řetězového mostu) do Karlína (k Invalidovně). Ředitelství sídlilo od 1. května 1875 v Paláci Lažanských naproti Národnímu divadlu. 27. června 1897 Otletovu dráhu odkoupily a převzaly Elektrické podniky král. hl. m. Prahy a do roku 1905 celou síť přebudovaly na elektrický provoz.\n\nJiž roku 1886 se uvažovalo o zavedení parní tramvaje; 30. září 1890 starosta Královských Vinohrad Jan Friedländer navrhl radě města Prahy vybudování tří tratí, které měly obsloužit město Královské Vinohrady a propojit je s Prahou. Zvláštní komise jmenovaná pražskou městskou radou projekt zamítla a doporučila tramvaj elektrickou.\n\nPodobně jako na zemské výstavě v roce 1891 byla jako propagační atrakce předváděna Křižíkova elektrická tramvaj, v roce 1895 na Národopisné výstavě byla u Královské obory na 500 m trati předváděna šlapací tramvaj konstruktéra Sylvestra Krnky. Tento ekologický dopravní prostředek se však neujal.\n\nV roce 1897 se časopis \"Z říše vědy a práce\" zabýval možností zavedení plynových tramvají v článku, který zpochybňoval samozřejmost zavedení elektrických tramvají, vychvaloval výhody plynového pohonu s poukazem na to, že vrchní trolejové vedení Křižíkových drah je z estetického hlediska do města nevhodné.\n\nPočátek elektrických tramvají v Praze je spjat se jménem Františka Křižíka. Jeho první elektrická trať, kterou provozoval jeho podnik Elektrická dráha na Letné v Praze, měla hlavně propagační účel a byla uvedena do provozu v roce 1891. Vedla mezi horní stanicí letenské lanové dráhy a pavilonem Jubilejní zemské výstavy na dnešním Výstavišti Oveneckou ulicí. O další dva roky později byla prodloužena až k Místodržitelskému letohrádku na celkovou délku 1,4 km.\n\n19. března 1896 otevřela jiná Křižíkova společnost, Elektrická dráha Praha – Libeň – Vysočany, dráhu vedoucí z dnešní Florence do dělnických předměstí Libně (k Praze připojené až roku 1901) a do Vysočan (až do roku 1921 samostatných), měnících se tou dobou v města.\n\nStarosta tehdejšího samostatného města Košíře Matěj Hlaváček pod vlastním jménem vybudoval a od června 1897 provozoval trať Elektrická dráha Smíchov – Košíře z Anděla ve městě Smíchov Plzeňskou ulicí zhruba k dnešní zastávce \"Klamovka\". Zajímavé na ní bylo, že na rozdíl od ostatních tratí nebyla na tomto úseku trolej umístěna nad osou koleje, ale bočně. Stavbou a provozem dráhy se však Hlaváček zadlužil, což ho vedlo k tomu, že se následně zastřelil.\n\nPražská radniční komise vzniklá v roce 1890 k posouzení návrhů parní tramvaje se sice v následujících letech zabývala myšlenkami na zřízení elektrické tramvaje do oblasti Královských Vinohrad, ale po mnoho let se nedokázala shodnout.\n\nMěsto Královské Vinohrady se tedy chopilo iniciativy samo, a pro tento účel založilo podnik Městská elektrická dráha Královských Vinohrad. František Křižík pro ně navrhl okružní dráhu Praha – Žižkov – Královské Vinohrady. Vinohradskou část projektu pak začaly Královské Vinohrady samy realizovat, město Praha se k projektu nakonec přidalo a budovalo, zpočátku prostřednictvím Pražských obecních plynáren, část do města Žižkova. Dráha byla dlouhá 5,846 km a měla 17 stanic. Provoz na okruhu byl zahájen 18. září 1897. Zpočátku jezdily po okruhu jak pražské, tak vinohradské vozy, 15. prosince 1897 však byl vinohradský podnik začleněn do pražského.\n\nZároveň město Praha stavělo a začátkem roku 1898 zprovoznilo další trať na Novém Městě, ze Spálené ulice (od Perštýna) přes Karlovo náměstí na Purkyňovo náměstí (dnešní náměstí Míru) na Královských Vinohradech, kde byla napojena na Okružní dráhu.\n\nPůvodní radniční komise se v době neúspěšného hledání tramvajové koncepce jmenovala Komise pro elektrické dráhy. Od počátku roku 1897 začala být označována jako Správní rada elektrických drah a 1. září 1897 byl usnesením městské rady zřízen jako nový subjekt Kancelář městských elektrických podniků. Do obchodního rejstříku byla tato kancelář zapsána o dva roky později se zpětnou platností jako Elektrické podniky král. hlavního města Prahy.\n\nNa začátku 20. století, brzy po vzniku městského dopravce, se začal postupně formovat budoucí monopol města Prahy jako provozovatele tramvajové dopravy v Praze a okolních městech.\n\nPoté, co Otletova Pražská tramway podlehla konkurenčnímu tlaku Elektrických podniků, EP ji 27. června 1897 odkoupil a převzatou koňku v období do roku 1905 postupně přebudoval na elektrickou tramvaj. Úsek trati na Karlově mostě byl řešen pomocí tzv. spodního přívodu elektrického proudu; systém byl sice na svoji dobu velmi moderní, ale také velmi poruchový. Tento systém byl v provozu pouhé tři roky a pak byl nahrazen autobusovou linkou, která byla taktéž později zrušena.\n\nElektrické podniky odkoupily i vinohradskou a košířskou dráhu. Poslední soukromá trať, patřící Františkovi Křižíkovi, byla městu předána 5. srpna 1907. Letenskou dráhu Křižík zrušil.\n\nPo tomto sjednocení sítě pod jednoho provozovatele se mohlo přistoupit k jejímu rozšiřování; roku 1907 už bylo v provozu 55 km tratí se 17 linkami.\n\nV době počátků tramvajové dopravy existovala komplikovaná soustava potravních daní, jednou z jejích forem byla i daň vybíraná na potravní čáře, na hranicích obcí, na stanovištích nazývaných celní městiště, lidově též akcíz. Na potravní čáře městské hranice se prováděla i kontrola tramvajových vozů a cestujících. Cestující, kteří měli něco k proclení, v tomto místě vystoupili a po vyřízení mohli pokračovat na stejnou jízdenku dalším spojem, jinak bylo v těchto zastávkách nastupování i vystupování zakázáno. Daňové hranice se nekryly úplně přesně s hranicemi měst, například Holešovice a Libeň byly i po připojení k Praze mimo pražský daňový obvod. Výběrčí místa na tramvajových tratích byla například (popsáno dnešními názvy) v Sokolovské u dnešní zastávky Florenc, v Křižíkově ulici u Městského muzea, v Hybernské před Bulharem, v Bolzanově ulici, u Národního muzea v úrovni Vinohradské ulice, u křižovatky Žitné a Legerovy, na náměstí I. P. Pavlova, Na Slupi v úrovni hradební zdi mezi Novým Městem a Nuslemi, u vyšehradského tunelu, před Palackého mostem, u Kinského zahrady (Petřínská ulice), v Badeniho ulici, u dolního konce letenského tunelu (tehdy letenské lanovky), na Těšnově, v ulici U Brusnice a v ulici U Prašného mostu. Při vzniku Velké Prahy byly do pražského daňového obvodu zahrnuty i některé přilehlé obce, čímž bylo cestování značně ulehčeno, později pak daň komplikovala jen nově vznikající autobusovou dopravu, a to až do května 1942, kdy byla tato daň zrušena.\n\nRozvoj sítě netrval dlouho, zastavila jej první světová válka, která kladla na síť nové nároky. Pro raněné přijíždějící sanitními vlaky z fronty byly zřízeny tzv. sanitní tramvaje i pohřební tramvaj. Nedostatek koňských povozů – další problém dopravy v budoucí metropoli – si vynutil zavedení také tramvají nákladních, přepravovalo se palivo (uhlí), suroviny, potraviny i komunální odpad.\n\nZa války musela být za každou cenu zvyšována produkce střeliva a zbraní, došlo tak k přetavování trolejí a ztrátě kapacit (v dílnách se vyráběly granáty atd.), problémy byly i s nedostatkem provozního personálu, protože mnozí pracovníci narukovali na frontu. Od 15. listopadu 1917 byl přerušen provoz na devíti koncových úsecích linek a večerní doprava končila ve 20 hodin.\n\nSituace se normalizovala ještě dlouho po skočení války a vzniku Československé republiky. Plný provoz v původním rozsahu byl obnoven až v roce 1921.\n\nTramvajová síť se začala znovu rychle rozšiřovat – převážně do nově budovaných čtvrtí nyní už Velké Prahy, jako byly například Dejvice, Nusle nebo Žižkov. V roce 1927 přesáhla délka sítě v Hlubočepích 100 km, a na tomto místě stojí památník.\n\nZároveň se začaly také objevovat nové typy tramvají, tzv. \"ponorky\". Vzhledem k tomu, že byly jednosměrné, nemohly končit trasu na úvratích, ale pouze na smyčkách; tak bylo nezbytné přebudovat mnoho konečných stanic.\n\nOd roku 1925 začaly Elektrické podniky tramvajovou dopravu doplňovat autobusovou, od roku 1936 i trolejbusovou.\n\nRostoucí velikost města i sítě tramvají a zvětšování vzdáleností začaly dopravu z jednoho konce metropole na druhý zpomalovat, protože počet linek i projíždějících vozů neustále rostl. Hlavní dopravní tepny v centru, jako například ulice Na příkopě či Václavské náměstí, začaly být přehlceny. Snahy řešit tuto situaci se objevily, vznikaly různé úvahy o podpovrchové či rychlodrážní tramvaji. Koncem 30. let byla otevřena projekční kancelář, která měla navrhnout nejvhodnější řešení; za války však musela být zavřena.\n\nV důsledku německé okupace byl 26. března 1939 spěšně zaveden pravostranný provoz, ke kterému se Československo zavázalo již roku 1926. Narychlo se musely předělávat vstupy do tramvají i jednotlivé zastávky. Elektrické podniky města Prahy vydaly také nařízení, kterým byli Židé od sobotního odpoledne až do pozdní nedělní noci vyloučeni z tramvajové dopravy.\n\nV roce 1942 byl zaveden celonoční provoz tramvají. Hrozilo ale bombardování spojeneckými letadly, a tak vozy musely být dobře zatemněné. Přes všechny tyto obtíže fungovala celá síť relativně spolehlivě a dopravní výkony dokonce překračovaly ty předválečné. Spojenecké bombardování narušilo tramvajový provoz až ke konci války. 18. ledna 1945 byl z důvodů válečné nouze zrušen noční provoz a od 5. do 16. května 1945 byl provoz tramvají zcela přerušen. K postupnému obnovení provozu bylo přikročeno až do 17. prosince 1945.\n\nVzhledem k narůstající automobilové dopravě, vynucující si širší ulice, nebyly na nových a rekonstruovaných komunikacích koleje umisťovány přímo v úrovni vozovky jako dříve, ale na zvláštní, vyvýšené těleso.\n\nAni tyto úpravy však nedokázaly odstranit hlavní problém této doby – nespolehlivost a hlavně nevyhovující cestovní rychlost v celém tramvajovém systému. Proto bylo rozhodnuto o výstavbě podpovrchové tramvaje. Kopat se začalo roku 1966, první úsek měl vést z Hlavního nádraží na Pankrác v tubusu právě budovaného Nuselského mostu. Později byl tento úsek využit pro první trasu metra, C.\n\nDne 1. ledna 1960 byla zrušena první z tratí v historickém centru města: jednokolejný úsek vedoucí Pařížskou ulici, Staroměstské náměstí a úzkou Celetnou ulici, kde již nebylo možné provozovat rychlou a moderní dopravu.\n\nPo zahájení stavby podpovrchové tramvaje prokázaly různé studie, že bude výhodnější, když se po dokončení systém přebuduje na klasickou podzemní dráhu postupně (tzv. koncepce metra s mezietapou podpovrchové tramvaje). To potvrdilo i vládní usnesení č. 437 z 30. listopadu 1966, založené na výsledcích expertizy odborníků z ČSSR, SSSR, Švédska a SRN. Někteří oponenti (například Zbyněk Jirsák či Jindřich Horešovský) ale již dříve poukazovali na nevýhody tohoto řešení, mezi které patří například nutnost výstavby nájezdových ramp apod. V květnu 1967 tak požádal na základě jednání vlády premiér Lenárt sovětskou vládu o vyslání skupiny expertů, kteří by celou koncepci ještě jednou posoudili. Tým v čele s I. T. Jefimovem doporučil mezietapu podpovrchové tramvaje vypustit. Vedení Dopravního podniku i pražský národní výbor se s těmito výsledky ztotožnily a vládním rozhodnutím z 9. srpna 1967 byl nakonec projekt metra stvrzen.\n\nBěhem stavebních prací vznikaly veliké zábory stavebního prostoru a mnoho tramvajových tratí bylo nutno přeložit (nejprve u Národního muzea a na Pankráci, později i jinde v centru, například na Můstku). V květnu roku 1974 se pro veřejnost otevřela první linka metra C,\n\nZměněn byl i tarif na nepřestupný a zrušena byla po mnoha letech profese průvodčího (ve všech vozech muselo být demontováno jeho stanoviště).\n\nPostupné rozšiřování metra omezilo rozvoj tramvajové sítě a otevřelo i otázku pro její případné nahrazení autobusy (jako tomu bylo i v některých jiných městech tehdejšího Československa). Vzhledem k rychlému rozvoji autobusové dopravy také nevznikaly v této době nové tratě do okrajových sídlišť, místo toho byly preferovány desítky autobusových linek, většinou navazujících právě na nové metro.\n\nRušeny byly tramvajové tratě souběžné s metrem: na Pankráci hned v 70. letech, v 80. letech v centru města – Václavské náměstí (podélná trať) – 1980, \"Na Florenci\" – 1983, \"Na Příkopě\" – 1984. Tratě existující více než sto let nahradila pěší zóna. Jako důsledek se přirozené těžiště tramvajové dopravy přesunulo z Václavského na Karlovo náměstí. V roce 1983 byl také zrušen poslední trvale pojížděný jednokolejný úsek trati, mezi zastávkami Laurová a Radlice – trať i část zástavby Radlic v tomto úzkém místě ustoupily výstavbě kapacitnější komunikace na budované Jihozápadní Město.\n\nV 80. letech byly pro rekonstrukci většiny sítě masově využívány betonové panely typu BKV, poprvé v Praze zkušebně použité roku 1977 v Dělnické ulici. Koncem 80. let začala být tramvajová doprava podobně jako v západní Evropě znovu oceňována jako moderní a ekologický druh dopravy. Tramvajová doprava si v této době držela asi 30 % zastoupení na všech jízdách v pražské MHD, takže stále měla klíčový význam. Začaly opět vznikat nové tratě, úsek na sídliště Řepy (1988), estakáda Ohrada – Palmovka s přeložkou trati na Palmovce (1990), trať do Modřan (1995). Od roku 1986 byly některé nové úseky budovány také na samostatném drážním tělese s otevřeným svrškem – například přeložka v Braníku (1986), u vozovny Hloubětín (1987), úsek Ohrada – Krejcárek (1990), trať do Modřan (1995). Dne 29. listopadu 2003 byla po dlouhé době opět otevřena nová trať, Hlubočepy – Sídliště Barrandov. Dne 4. října 2008 byl zahájen pravidelný provoz na novém úseku Laurová – Radlická, další nový úsek byl zprovozněn 1. září 2011 (slavnostní otevření proběhlo již o den dříve), kdy byla trať z Vítězného náměstí prodloužena od hotelu International do nové smyčky u plánované železniční zastávky Podbaba. Nové zastávky byly vybaveny novým druhem elektronických označníků s on-line zobrazováním příjezdů vozidel MHD.\n\nUvažuje se o obnově některých tratí zrušených v 70. a 80. letech i o výstavbě nových tratí. Některé z tratí jsou již zahrnuty v územním plánu, osud většiny ze zmiňovaných záměrů je však nutno považovat za nejistý.\n\nÚtvar rozvoje hlavního města Prahy v září 2012 doporučil k realizaci následujících 13 projektů:\nKoncept Metropolitního plánu Prahy kromě výše uvedených ve stádiu návrhu tratě Vlastina – Nádraží Ruzyně, Dědinská – Dlouhá Míle – Terminál Jih, Opletalova, Eden – Bohdalec – Chodovská, Olšanská (Jana Želivského) – Sídliště Habrová (Jarov), Ústřední dílny DP – Průmyslová – Kutnohorská – Štěrboholy, Budějovická – Vyskočilova – Michle (U Plynárny), Vršovická – Litevská – Želivského; ve stádiu územní rezervy pak s i dalšími tratěmi.\n\nRozpočet hlavního města Prahy na rok 2013 ani 2014 však žádné finanční prostředky na přípravu či stavbu nových tramvajových tratí neobsahoval. V návrhu Operačního programu Doprava na období 2014–2020 byly uvedeny tratě Nádraží Podbaba – Suchdol (realizace 2016–2019), Kobylisy–Bohnice (2018–2021) a Chodovská–Háje (2016–2019). Rozpočet hlavního města Prahy na rok 2015 počítá s tratěmi Divoká Šárka – Dědinská a Sídliště Barrandov – Holyně – Slivenec. Rozpočet hlavního města Prahy na rok 2018 počítá pouze s tratí Divoká Šárka – Dědinská, když náklady na stavbu mají činit 853 mil. Kč.\n\nDo roku 2020 může začít výstavba tří tramvajových tras: Divoká Šárka-Dědinská, Sídliště Barrandov-Holyně-Slivenec a Modřany-Libuš.\nPůvodní linky koňky se označovaly barevnými čtverci nebo terčíky, ostatní tratě se zpočátku označovaly názvem dráhy. Číslování linek bylo postupně zaváděno teprve po monopolizaci a elektrizaci pražské tramvajové sítě, jako první začala být číslem označována linka 5 od 24. října 1907. Prvních asi 10 linek bylo očíslováno jen přibližně podle pořadí, v jakém původně byly zavedeny (číslo 1 měla okružní vinohradsko-pražská linka, číslo 10 měla zpočátku lanovka na Letnou), nejvyšší čísla 12 až 14 dostaly linky na převzaté Hlaváčkově a Křižíkově dráze. První autobusové linky pak koncem 20. let byly označovány písmeny. Od té doby procházely tramvajové linky kontinuálním vývojem sice bez zásadního přečíslování, ale původním trasám jsou již dnešní linky nepodobné.\n\nDenní linky tramvají jsou označeny čísly začínajícími od jedné, noční linky od roku 1985 užívají čísla od 51, v roce 2017 byly přečíslovány na čísla od 91 výše. Nostalgické linky s provozem historických vozidel používaly čísla 91 a 92, v roce 2017 byla linka 91 přečíslována na 41. Zvláštní linky zřizované při výlukách od roku 1985 nesou obvykle čísla od 31 výše. Většina tramvajových linek je vedena přes centrum města. V roce 1978 a v 80. letech 20. století byla tendence zřizovat i napájecí linky, určené především k návozu cestujících z okrajových míst tramvajové sítě k nejbližší stanici metra.\n\nVětšina denních tramvajových linek je v provozu po celý týden od brzkých ranních hodin (výjezd prvních pořadí z vozovny v cca 3:30) až do zhruba 1:00 (poslední zatahující pořadí v cca 2:00). Intervaly na jednotlivých linkách jsou většinou mezi 7,5 až 15 minutami, v první polovině noci 20 minut, nejfrekventovanější (tzv. páteřní) linky (9, 17 a 22) mají intervaly zhruba poloviční. Některé linky jezdí ve špičkách pracovních dnů po delší trase než ve volných dnech a v dopravních sedlech (např. linka 3, 16) jiné linky jezdí pouze v pracovních dnech do asi 20 hodin (24) či pouze v přepravních špičkách pracovního dne (4, 21). Dlouhodobě nejvytíženější linkou je linka 22, která v roce 2014 denně přepravila přes 133 tis. cestujících.\n\nNoční provoz byl zaváděn postupně. Od 21. ledna 1911 byl na devíti linkách prodloužen provoz až do půlnoci, v patnáctiminutovém intervalu. V období od 22:30 platilo dražší, noční jízdné. 31. července 1914, po vypuknutí 1. světové války, však byla tato polonoční doprava opět zrušena. Od 1. července 1921 byl provoz na většině linek (na 12 z celkových 15) prodloužen až do 1 hodiny v noci s intervalem 10 až 15 minut, po půl jedenácté opět platil zvláštní noční tarif. Od 9. února 1942 byl večerní provoz zkrácen do cca 23:30, při poslední hodině provozu ovšem stále ještě platilo vyšší jízdné. V nočním provozu měly linky stejné trasy jako v denním.\n\nOd 30. listopadu 1942 byl provoz denních linek zkrácen do 22:30 a byl zaveden celonoční provoz na speciálních celonočních linkách, označených písmeny A až F a jezdících v intervalu 40 minut, s centrálním přestupním bodem u Hybernského nádraží. Noční provoz byl opět z válečných důvodů přerušen od 18. ledna 1945.\n\n17. prosince 1945 byla noční doprava znovu zavedena, ovšem nešlo zatím o speciální noční linky, ale o rozdělení tramvajových linek podle rozsahu provozu: 11 linek (denní linky) končilo provoz kolem 23. hodiny, 4 linky končily až krátce po půlnoci (polonoční linky), 8 linek (1, 5, 9, 11, 14, 17, 18, 19) bylo s celonočním provozem, přičemž v noci jezdily sice pod stejným číslem jako ve dne, ale některé z nich ve více či méně odlišné trase. Toto linkové vedení bez velkých změn vydrželo až do roku 1974. Noční jízdné bylo zpočátku stejné jako denní, od 1. ledna 1970 však bylo pro dobu od 23 do 4 hodin opět stanoveno noční jízdné, a to ve výši 3 Kčs (denní jízdné bylo 1 Kčs). Od 9. května 1974, tedy změn souvisejících se zprovozněním první trasy metra, jezdilo v noci 12 linek: 5, 9, 11, 14, 15, 16, 17, 18, 19, 20, 22 a 26. Od 12. srpna 1978, dne zprovoznění trasy metra A, jezdilo v noci jen 9 linek, a to 2, 5, 6, 16, 19, 20, 22, 24 a 29, od 19. prosince 1980 na linkách 3, 5, 9, 14, 19, 20, 22, 24 a 26. Od 1. září 1982 byla v noci linka 19 nahrazena linkou 11.\n\nNa zastávkách byly denní linky značeny kulatým smaltovaným terčíkem s modrým číslem a noční linky terčíkem s červeným číslem – v úsecích s denním i nočním provozem téže linky byly na zastávkový sloupek umístěny terčíky oba, modrý i červený. Na přelomu 70. a 80. let začala být uplatňována nová technická norma, podle níž se linky vyznačovaly čtvercovými tabulkami – modré písmo pro denní linky, negativní provedení pro noční linky a červené písmo pro linky s nepřetržitým provozem. Tak mohly být souběh i odlišnosti denní a noční varianty linky vyznačeny úsporněji. Po zavedení speciální číselné řady pro noční linky již červené značení linek s nepřetržitým provozem bylo používáno jen nesoustavně pro některé linky náhradní autobusové dopravy za tramvaj.\n\nOd 3. listopadu 1985 došlo k zásadní reformě nočního tramvajového provozu. Noční linky (tradičně s intervalem 40 minut) byly přečíslovány do zvláštní číselné řady 51 až 58 a jejich trasy upraveny tak, aby se linky každých 20 minut setkaly v centrálním přestupním bodu na křižovatce Spálené a Lazarské ulice. Zde všechny vlaky kolem pěti minut vyčkávají a pak se společně rozjíždějí (řízeno dispečersky). Ve zbylé části sítě je (a bývalo i před zavedením centrálního přestupu) několik dalších míst, kde na sebe spoje dvou linek (popř. noční autobus) navzájem čekají- např. Strossmayerovo náměstí, Otakarova, Anděl, Masarykovo nádraží( bez dispečerského řízení). Mnohé z nových linek nezapřou svůj původ v denních linkách, například linka 58 v lince 9 a linka 57 v lince 22.\n\nV období od 23. listopadu 1990 do 25. března 1991 se uskutečnil další pokus o reformu noční dopravy. Provoz denních linek končil kolem 22:30 h, na ně pak navazoval do 0:30 hodin provoz 8 nočních linek v intervalu 15 minut, doplněný o speciální polonoční a prodloužený provoz denních linek 1 a 20. Na nočních linkách se navíc po půlnoci měnily na trase v blízkosti vozoven dvouvozové soupravy za sólo vozy, které pak po zbytek noci zajišťovaly dopravu původním způsobem s intervalem 40 minut. Tento systém byl natolik složitý, že se neujal.\n\nOd 1. září 1983 byly všechny noční vlaky dvouvozové, od 8. července 1991 jsou naopak v běžném provozu všechny noční vlaky jednovozové.\n\nOd 1. září 2001 byl zkrácen interval nočních linek na 30 minut, zároveň byly změněny trasy některých linek i přestupní vazby. Od 2. července 2004 byla zřízena nová linka 59, která posiluje linky 57 a 58 v zatížených částech jejich tras. V květnu 2017 byly všechny noční linky přečíslovány (91–99). Od neděle do čtvrtka jezdily v intervalu 30 minut, v pátek a v sobotu v intervalu 20 minut.\n\nV případech výluk bývají jednak linky s původními čísly odkláněny do zcela jiných částí města, jednak bývají zřizovány speciální dočasné tramvajové linky s čísly z řady 30–39. Linky náhradní autobusové dopravy za tramvaj bývají označovány písmenem X, které je doplněno číslem některé z tramvajových linek, jejíž provoz je nahrazován, například linka X12 nebo též X-12 je náhradou za tramvajovou linku 12, případně zároveň i za další denní nebo noční linky. Přestup mezi tramvají a náhradní autobusovou dopravou obvykle nebývá nijak zvlášť koordinován.\n\nZvláštní značkou jsou označeny tzv. garantované nízkopodlažní spoje, nízkopodlažní vozidla však příležitostně jezdí i na mnoha spojích neoznačených touto značkou. Kromě tramvají Škoda 14T, které jsou nízkopodlažní, mají nízkopodlažní střední část i rekonstruované vozy Tatra KT8D5R.N2P a novostavby Tatra T3R.PLF. Nízkopodlažní spoje zajišťují hlavně tramvaje Škoda 15T, kterých je od února 2019 v Praze 250.\n\nVozy typů T3 a T6A5 mají poměrně vysoké schody a nejsou vybaveny zvedacími plošinami ani nájezdovými rampami.\n\nDo 8. května 1974 prodávali jízdenky průvodčí ve vozech. Revizoři působili v pražských tramvajích již od počátku provozu v roce 1897, nejprve ve služebním stejnokroji, později v předepsaném civilním oblečení zahrnujícím tvrdý klobouk, od 1. října 1904 měli služební odznaky. 1. července 1914 byly zavedeny pokuty za černou jízdu, po vzoru Vídně, kde platily už od roku 1912.\n\nOd 9. května 1974 bylo v tramvajích i v autobusech zavedeno mechanické odbavování cestujících (MOC) pomocí nepřestupních jízdenek z předprodeje a označovacích strojků ve vozech, později nahrazených v celé síti MHD elektronicko-mechanickými označovači. V tramvajích nyní platí přestupní i nepřestupní jízdenky Pražské integrované dopravy, celá tramvajová síť patří do vnitřního dvojpásma P. Jízdenky je možné zakoupit pouze v předprodejích mimo vozidlo, na rozdíl od městských autobusů nelze v tramvaji zakoupit jízdenky u řidiče, vozidla nejsou ani vybavena prodejním automatem. Prodejní síť jízdenek je oproti dobám socialismu velmi prořídlá, jízdenky již nejsou samozřejmým sortimentem každého novinového stánku, takže pro jejich nákup mají větší význam prodejní automaty; ty jsou v Praze zřizovány již od konce 70. let. U mnoha zastávek mimo velké přestupní uzly je však možnost zakoupení jízdenek problematická. Na konci roku 2007 byly zavedeny i SMS jízdenky. V roce 2018 přibyla také možnost nákupu jízdenky v mobilní aplikaci PID Lítačka. V pražské MHD se též používají různé druhy předplatních časových jízdenek.\n\nPo předchozím zkušebním provozu na linkách č. 18, 22 a v zoo byla k 26. dubnu 2019 zavedena ve všech tramvajích možnost nákupu jízdenky prostřednictvím bezkontaktní platební karty. Společnost Bankovní informační technologie, s. r. o., dceřiná společnost ČSOB, má poskytovat tuto službu po dobu čtyř let. Bezkontaktní terminály jsou postupně instalovány i v metru a na rok 2019 je chystáno výběrové řízení na bezkontaktní terminály v autobusech, takže během roku 2020 by měl být umožněn nákup jízdenek bezkontaktní kartou ve všech prostředcích MHD. Jednou transakcí lze pořídit jednu jízdenku, terminál prodává 6 druhů jízdenek (30minutová, 90minutová a 24 hodinová v plocenné a zlevněné variantě) a vydává je již označené. DPP za službu platí 1,99 % z ceny jízdného.\n\nTramvaje jsou označené číslem linky na čelní, zadní i pravé straně každého vozu, na bočních informačních tabulích je navíc i přehled významných zastávek na trase linky, na čele vozu název konečné zastávky. Všechny vozy (kromě linky 23) mají elektronické zobrazovače ovládané palubním počítačem vozu.\n\nVe všech vozech je před příjezdem do zastávky pomocí digitálního hlásiče a vozových reproduktorů hlášen název zastávky, případné údaje o přestupu na metro a název příští zastávky. Digitální hlásič je program v palubním počítači APEX, který z MP3 nahrávek uložených v paměti sestaví playlist podle zvolené trasy. Správné vyhlášení zastávky zajišťuje řidič, v některých vozech od roku 2014 probíhá zkušební provoz automatického vyhlašování bez zásahu řidiče. Na nahrávkách je slyšet především hlas Dagmar Hazdrové, v minulosti se používaly nahrávky, které namluvil Vladimír Fišer. Do osmdesátých let řidiči hlásili zastávky ústně pomocí mikrofonu, přičemž mnozí tuto povinnost z různých důvodů neplnili, poté se řadu let používaly nahrávky na běžných magnetofonových kazetách z přehrávače značky PaMi (hovorově „pamíčko“).\n\nZastávky jsou označeny zastávkovými sloupky většinou jednotného červenožlutého provedení, v naprosté většině zastávek světelnými (s osvětlením piktogramu a vlastním vnějším osvětlením jízdních řádů – oproti autobusovým zastávkám, na nichž byly koncem 90. let světelné zastávkové sloupky systematicky nahrazeny nesvětelnými). Jízdní řády jsou vkládány do plastové fólie, s níž jsou poté vkládány do mělké uzamykatelné skříňky kryté průhlednou plastovou deskou. V jízdních řádech jsou uvedeny konkrétní časy odjezdů – pouze v obdobích, kdy je interval mimořádně krátký (zhruba do 6 minut) jsou časy odjezdů nahrazeny údajem o intervalu.\n\nZačátkem května 2000 byla do přístřešků JCDecaux (původně Dambach) v zastávkách Malostranská zkušebně nainstalována informační tabla, která pomocí červeně svítících LED displejů ukazují linku a směr nejbližších spojů v daném směru a číslo udávající počet minut do jejich odjezdu, vypočtený z času průjezdu tramvaje poslední zastávkou s inframajákem DORIS. Technologii dodala firma APEX Jesenice. Displeje jsou umístěny rovnoběžně s kolejemi ve výklenku ve střeše přístřešku pro cestující, z boku zčásti zakrytém, a tak jsou čitelné jen z nejbližšího okolí. Od listopadu 2003 jsou všechny zastávky nové trati Hlubočepy – Barrandov vybaveny podobnými digitálními informačními transparenty, tentokrát však již dobře viditelnými z nástupiště, zavěšenými na zastřešení. Elektronický displej zobrazující počet minut do odjezdu u stabilně vyznačených čísel linek byl zkušebně instalován v polovině roku 2009 zastávce Nádraží Vysočany u sídla DP ve Vysočanech. V červenci 2009 DP avizoval, že do konce prázdnin se podobný displej objeví na 271 tramvajových zastávkách, zejména na všech s elektrickou přípojkou z veřejného osvětlení, s bezdrátovým přenosem dat, které by přes den byly napájeny z vlastního akumulátoru, avšak k tomu nedošlo. V roce 2010 dopravní podnik na rekonstruované trati mezi Andělem a Sídlištěm Řepy a do zastávek Hradčanská instaloval do zastávkových sloupků namísto dosavadních statických tabulí s čísly linek elektronicky ovládaný zobrazovač čísel linek, směru trasy a počtem minut do odjezdu příslušné linky, tentokrát v elektromechanické technologii otočných bodových disků (tzv. lístečkový systém). Zároveň se ve vestibulu stanice metra Hradčanská objevily u příslušných východů LCD displeje o odjezdech tramvají. V září 2011 se na rekonstruované a prodloužené trati do Podbaby ve třech nových zastávkách (2× Zelená a Podbaba do centra) objevila kombinace zobrazení čísel linek otočnými body a LCD displejů pro zobrazení údajů o nejbližších spojích. Digitální displeje se mají v říjnu 2011 objevit i na několika zastávkách rekonstruovaných tratí na Smetanově nábřeží, na Podolském nábřeží a u Modřanské ulice, a dále má být systém rozšiřován při rekonstrukcích tratí, vždy se speciálním kabelovým napojením zastávkového sloupku. Technologii dodává firma Xanthus. Martin Jacura z Dopravní fakulty ČVUT v roce 2010 sestavil žebříček hodnocení podobných zařízení v městech ČR, zejména z hlediska obsažených informací. Jako nejlepší vyhodnotil olomoucký systém, jako druhý českobudějovický, jako třetí pražský a jako čtvrtý královéhradecký, který nezohledňuje dynamický stav. Novým pražským sloupkům je vytýkána zastaralá technologie, kterou DPP zvolil kvůli nejnižší energetické náročnosti. Na rozdíl od olomouckého dopravního podniku pražský dopravní podnik s poukazem na obchodní tajemství tají ceny, za které technologie pořídil. Nevýhodou elektromechanického systému je menší rozsah poskytovatelných informací, za výhodu ředitel DP Petr Blažek označil, že základní údaje zůstanou zobrazeny i při výpadku elektrického napájení sloupku.\n\nV některých tramvajových zastávkách, podobně jako v autobusových, jsou ve zvláštních informačních vitrinách v přístřešcích nebo na samostatných stojanech umístěny další informace, například o tarifu a jízdenkách, schémata města a sítě MHD, letáky o výlukách atd.\n\nProvozem tramvají se zabývá několik vzájemně spolupracujících dispečerských pracovišť: provozní dispečink tramvají, energetický dispečink tramvají a dispečink MHD (koordinační dispečerské pracoviště ředitelství DP, které koordinuje činnost tramvajových dispečinků s dispečinky autobusů a metra a komunikaci s mimopodnikovými složkami). Samostatný výrobní dispečink má provozovna vrchní stavby.\n\nOd roku 1995 je pohyb všech tramvají sledován kontrolním a řídicím systémem DORIS, jeho předchůdce ISYDR byl v provozu testován od roku 1992. Systém zajišťuje i radiofonní komunikace dispečinku s řidiči. Tramvaje však byly vybaveny radiostanicemi již od osmdesátých let 20. století. Předtím ke komunikaci řidičů s dispečinkem sloužily služební telefony, které byly kromě vozoven umístěny i ve skříňkách v tramvajových obratištích i v některých dalších místech na tratích. Telefony byli vybavení rovněž traťoví dispečeři na stálých stanovištích na tratích. V současné době vykonávají dozor v terénu pouze mobilní jednotky v automobilech, které provádějí kontrolu rychlosti tramvají a asistenci při nehodách a jiných mimořádných událostech, a pracovníci útvaru dopravní kontroly, kteří inkognito cestují tramvajemi a kontrolují práci řidičů (na rozdíl od přepravních kontrolorů, kteří kontrolují přepravní a tarifní kázeň cestujících).\n\nPřibližně od roku 1996 vypravoval dopravce několik vozů operativní zálohy s označením X, které vyčkávaly na několika stanovištích (Špejchar, náměstí bratří Synků, Olšanské hřbitovy, Výstaviště, v noci Myslíkova) a v případě poruchy nebo jiného výpadku vlaku na trase jej na pokyn dispečinku neprodleně nahradily. Z důvodu finančních úspor byla od 1. června 2005 tato forma záloh zrušena.\n\nOd roku 2015 jsou všechny dodávané vozy Škoda 15T vybaveny systémem EMA (elektronická mapa trati), kterým mají být v případě úspěšnosti testů a zkušebního provozu do roku 2018 dovybaveny všechny již dodané vozy tohoto typu, postupně též vozy Škoda 14T a některé modernizované vozy staršího typu. Hlavním důvodem zavádění systému je zajištění bezpečné rychlosti vozů zejména v obloucích, na výhybkách a kolejových kříženích, zároveń ovšem tento systém zajistí detekci polohy tramvají se zásadně větší přesností než inframajáky systému DORIS.\n\nV roce 2015 bylo v Praze 585 tramvajových zastávek. Většina ze zastávek na širé trati (mimo obratiště) má formu nástupiště na zvýšeném či odděleném tramvajovém pásu, přičemž přístupové podchody jsou jen na několika zastávkách a tratích (oblast Ďáblic, Hloubětína, zastávky u stanic metra). V centru jsou běžné i zastávky na nástupních ostrůvcích, na něž stále častěji navazuje oddělení tramvajového pásu například podélným prahem. Zastávky s nástupem přes vozovku jsou již poměrně vzácné, několik z nich bylo přebudováno na tzv. vídeňské zastávky se zvýšenou vozovkou nebo na zastávkové mysy. Česká asociace paraplegiků v lednu 2012 na základě kategorizace zastávek podle přístupnosti, zpracované DPP, uvádí, že z celkového počtu 629 tramvajových zastávek bylo 53 zastávek vyhodnoceno jako bezbariérově přístupné, 319 jako částečně přístupné a 257 jako nepřístupné.\n\nVětšina zastávek je označena světelnými zastávkovými sloupky, u konce zastávky či ostrůvku je zpravidla umístěn světelný výstražný majáček, avšak při rekonstrukcích, na nových tratích nebo v případě poruchy přívodního kabelu jsou majáčky stále častěji nahrazovány výstražnými deskami. V několika zastávkách jsou ještě pozůstatky starších zděných přístřešků či přístřešků z trubkových konstrukcí, v 70. a 80. letech DP v celé síti povrchové MHD zřizoval typizované modulové přístřešky s kovovou konstrukcí s výplněmi a střešní krytinou z vlnitého plechu a na stěnách též z drátoskla. V 90. letech začaly být tyto přístřešky nahrazovaný novými, s výplněmi z tvrzeného čirého skla, které zřizovala česká pobočka německé firmy Dambach na základě smlouvy s městem Prahou. Po vypovězení smlouvy přešly tyto přístřešky do vlastnictví české pobočky francouzské firmy JCDecaux, která pak postavila řadu dalších přístřešků. Kompletní zastřešení nástupišť je vybudováno pouze v terminálu MHD Nádraží Braník a v zapuštěných zastávkách u stanice metra Vltavská.\n\nObecně platí v Praze systém, že je-li na trati zastávka, zastavují v ní všechny projíždějící linky, ale i vyjíždějící, zatahující a odkloněné spoje. Do modifikace dopravního předpisu D 1/2 platilo, že v každé zastávce musejí zastavovat i služební vlaky, s výjimkou vlaků s výstražným světlem oranžové barvy, které mají pro průjezd zastávkou stanoveno pouze omezení rychlosti. Modifikace předpisu platná od počátku roku 2012 však stanovuje povinnost zastavovat pouze vlakům určeným k přepravě cestujících a vlakům cvičným; ostatní mohou zastávky projíždět za zvýšené opatrnosti a dodržení maximální rychlosti 15 km/h při průjezdu čelem soupravy okolo zastávkového sloupku. Další výjimkou jsou občasné zastávky, které jsou určeny pouze pro vyjíždějící či zatahující vlaky (u většiny vozoven, zastávka Výtoň ve Svobodově ulici atd.) a zastávky, které jsou sice vyznačeny trvale, ale zřizovány jsou pouze na dobu výluk či odklonů (Čechův most, Malostranská, Blanická), popřípadě jde o bývalé občasné zastávky (Vozovna Hloubětín, Vozovna Strašnice ve Starostrašnické). Speciálním případem jsou noční přestupní zastávky Lazarská ve Spálené ulici, které jsou určeny pouze pro noční linky.\n\nDopravní podnik hlavního města Prahy přijal novelizaci dopravního a návěstního předpisu pro tramvaje s účinností od 1. dubna 2012, která umožňuje zřízení zastávek na znamení. ROPID podporuje zavádění tramvajových zastávek na znamení, od 8. prosince 2012 změnila zastávka ČSAD Smíchov v Nádražní ulici svůj charakter ze \"stálé\" na \"na znamení\" a stala se tak první zastávkou v pražské tramvajové síti, kterou je možno běžným vlakem projíždět bez zastavení. Provozní předpis D 1/2 však definuje maximální možnou rychlost průjezdu zastávkou na 15 km/h a také uvádí kritéria, při kterých je nutno v zastávce zastavit: jedná se o osoby přítomné v prostoru zastávky, použití žádosti o otevření dveří cestujícím projíždějícího vlaku a projíždění zastávky vlakem nevybaveným poptávkovým systémem otevírání dveří. Kritériem pro zavádění by byla nejen frekvence cestujících, ale i dopravní situace, aby projíždění zastávky neohrožovalo bezpečnost provozu. ROPID odkazuje na to, že tramvajové zastávky na znamení existují v Brně a že v některých německých městech platí systém zastavování na znamení plošně.\n\nCelkem v historii existovalo 16 vozoven, některé z nich byly zbořeny (převážně v důsledku pořizování vozů typu T v 60. letech), jiné zase změnily svůj účel (například Vozovna Košíře dosloužila jako trolejbusové dílny).\n\nOd roku 1951 je stav stabilizován na dnešních osm vozoven, od té doby byla pouze vozovna Střešovice v 90. letech změněna na muzeum. Jsou rozmístěné tak, aby rovnoměrně pokryly město. Odstavné haly pojmou všechny provozované vozy, noční odstavování pod širým nebem není mimo nepravidelnosti a výluky obvyklé. Žádná z odstavných hal není průjezdná a do všech se zatahuje couváním.\n\n\n\n\n\nPraha má (k roku 2014) 142,7 km elektrifikovaných tramvajových tratí. Až na kolejovou splítku na Malé Straně jsou všechny v pravidelném stavu dvoukolejné, poslední pravidelně pojížděný jednokolejný úsek, Laurová – Radlice, byl zrušen v roce 1983.\n\nTrati v centru města jsou vedeny mnohdy v úrovni vozovky, postupně však v rámci preference veřejné hromadné dopravy přibývá úseků, v nichž podélný práh nebo jiné opatření brání vjezdu silničních vozidel na koleje. Ke zdržování tramvajového provozu automobily dochází zejména v centru města, na Malé Straně a Starém Městě.\n\nOd poloviny 20. století jsou tramvajové tratě budovány převážně ve zvýšeném tramvajovém pásu ve středu širokých pozemních komunikací. Pouze na několika z těchto tratí je přístup k zastávkám umožněn podchody, převažuje úrovňový přístup po přechodech. Od 90. let je mimo centrum města stále více upřednostňováno vedení tramvajových tratí po samostatném drážním tělese, které je s jinou dopravou křižováno pokud možno mimoúrovňově (nové trati do Modřan, přes Krejcárek, tramvajová trať Hlubočepy–Barrandov).\n\nNa tratích pražské tramvajové sítě není žádný zabezpečený železniční přejezd. Několik přejezdů, na nichž se samostatný úsek tramvajové trati kříží s pozemní komunikací, je zabezpečeno světelnými signály určenými pro pozemní komunikace. Přednost v jízdě na přejezdech je mnohde vyznačena jen silničními dopravními značkami, v několika případech je na pozemní komunikaci použita dopravní značka pro stanovení přednosti na křižovatce, zatímco na tramvajové trati drážní návěstidlo určené k označení přednosti drážních vozidel na přejezdu. Výstražný kříž je použit jen na několika málo významných přejezdech s účelovými nebo jinými málo významnými komunikacemi, přičemž některé přejezdy jsou z jedné strany označené výstražným křížem a zároveň z protisměru jako křižovatka. Opakovaně byla, zejména odborovými organizacemi DP, vznášena kritika, že značení přejezdů nesplňuje pravidla silničního provozu a zásady bezpečnosti.\n\nProblematické jsou v Praze i pěší přechody přes tramvajové tratě. Například na barrandovské trati při jejím zprovoznění bylo vyznačeno „zebrou“ několik přechodů pro chodce, některé dokonce řízené světelným signalizačním zařízením určeným pro přechody vozovky. Po smrti mladé dívky 17. června 2005 na přechodu u zastávky Poliklinika Barrandov, kde projektant zcela zanedbal rozhledové poměry, došel Dopravní podnik i příslušné úřady k závěru, že silniční značení není přípustné na přechodu samostatné tratě použít, a mozaikové značení přechodů bylo následně na celé trati přebudováno. Proto jsou v Praze přechody přes tramvajové tratě značeny nejrůznějšími způsoby: modrým (na Palmovce) nebo červeným nátěrem či dlažbou plochy, bílým nápisem POZOR TRAM, vyskytují se i případy, kdy přechod vedoucí přes vozovku „končí“ na hranici tramvajového pásu bez jakéhokoliv ostrůvku nebo vyčkávacího prostoru.\n\nNa řízených křižovatkách a v dalších místech se světelným signalizačním zařízením je stále více využíváno preference tramvají dynamickým řízením signalizace za pomoci detekce projíždějících vlaků a detekce postavení výhybek.\n\nNormy předepisují pro tramvajové tratě standardně sklon maximálně 70 ‰. Před místy, kde je klesání prudší, je většinou vyznačeno bezpečnostní zastavovací místo. V úseku Trojské ulice platí zvláštní bezpečnostních opatření (vymezený rozsah rychlost při jízdě z kopce, rozestup mezi vlaky, zvláštní pravidla pro mimořádné zastavení na trati, v minulosti zde platila i další opatření). Omezení rychlosti jako prevence před přehřátím brzdných systémů platí také na táhlé estakádě z Barrandova.\n\nMezi nejstrmější úseky patří nebo v minulosti patřily: podjezd u Polikliniky Barrandov (69,9 ‰), estakáda Hlubočepy (64 ‰, ale na dlouhém úseku), Vinohradská (v letech 1940 a 1960 byl uváděn maximální sklon 71,95 ‰), Francouzská u zastávky Krymská (76,42 ‰), Klapkova u Veltěžské ulice pod vozovnou Kobylisy (76,5 ‰), Myslbekova pod Malovankou (77,4 ‰), manipulační trať Motol – Vypich v letech 1977–1979 (až 77 ‰), bývalá smyčka Radlice (78 ‰), Mariánské hradby u Písecké brány (v minulosti až 78,8 ‰), Trojská (až 80,15 ‰), Jičínská nad Olšanským náměstím (původně až 80,54 ‰, od roku 1956 maximálně 70 ‰), trať přes Hradčany provozovaná v letech 1911–1938 (ulice U kasáren u Kanovnické ulice dosahovala až 89,3 ‰), bývalá smyčka Malovanka (zřízená roku 1932 a zrušená 1967, sklon až 94,30 ‰). Historicky nejprudší klesání v Praze, 101,9 ‰, bylo na manipulační trati v ulici U Prašného mostu, provozovaná v letech 1910–1913 (českým rekordem však byla trať v Lidické ulici v Jablonci nad Nisou, kde 65 let jezdily úzkorozchodné tramvaje úsekem se sklonem 108,5 ‰).\n\nVelká část tratí je postavena metodou velkoplošných panelů BKV. Tyto panely mají v sobě žlábky, do nichž jsou kolejnice připevněny zatlačením mezi pryžové pásy. Panel tak slouží jak k upevnění kolejnice, tak zároveň plní funkci krytu kolejového svršku a umožňuje jízdu silničních vozidel. Výstavba i opravy takových tratí jsou velmi jednoduché, problém spočíval zpočátku v jejich rychlém opotřebování (nedostatečná kvalita betonu), ojediněle se vyskytovaly i případy uvolnění kolejnice ze žlábku (za horka, po zpuchření pryžového těsnění). Protože panely BKV v historickém centru města působí rušivým dojmem, byly například v případě ulice Újezd na Malé Straně činěny pokusy imitovat tvarováním jejich povrchu vzhled dlažby.\n\nTato technologie se používá v Praze již od roku 1977. Celková délka všech těchto úseků přesahuje (počítáno jednokolejně) 100 km (památník překročení 100 km tratí s panely BKV je na Libeňském mostě a odhalen byl v listopadu 1984). Zhruba po roce 2000 je na ústupu; nahrazují ji modernější řešení (především upevnění na pražcích s otevřeným kolejovým svrškem nebo travnatým, živičným nebo dlážděným krytem svršku). V širším centru města jsou však při rekonstrukcích panely BKV na některých místech zachovávány (například roku 2007 v Lidické ulici, okolí Albertova a Palackého náměstí, Štefánikův most aj.).\n\nKromě klasického štěrkového spodku a panelů BKV se používají ve funkci traťového spodku také speciální podkladové panely VÚIS, které se ukládají pod koleje místo klasických pražců. Kryt kolejového svršku může být jakýkoliv, tráva, dlažba i živice, nebo může být kolejový svršek otevřený. Technologie je původem česká; vynalezeny byly Výzkumným ústavem inženýrských staveb.\n\nPoužívají se rovněž podkladové desky z betonu litého na místě. Pro snížení hlučnosti se někdy používaly izolační textilie.\n\nOd podzimu roku 2008 jsou v Praze budovány nové tratě také pomocí systému W-tram, který pochází z Německa a kterým se trať buduje tzv. shora dolů – tedy již položená kolejová pole jsou podbetonovávána. První trať takovéto konstrukce byla vybudována při rekonstrukci tratě původní ve Vyšehradském tunelu. Technologie je dále používána na exponovaných místech, jako je okolí křižovatky Anděl, Myslíkově, Národní a Spálené ulici či na nábřeží Kapitána Jaroše.\n\nKde nejsou použity velkoplošné panely BKV, kolejnice se ukládají na klasické pražce podobně jako u železnice nebo se spojují s použitím kovových rozchodek.\n\nTradiční technologií je kryt kolejového svršku z dlažby nebo asfaltu. Do 70. let trpěly takovéto tratě velkým opotřebením a deformacemi povrchu, což bylo řešeno zaváděním panelů BKV. Tradiční povrchy zůstaly na některých místech v historickém jádru města a v úsecích, které nebyly od 80. let rekonstruovány. V současné době se tyto technologie na nově rekonstrukovaných úsecích vracejí, ovšem dlažba spíše v betonové mozaikové podobě, například v prostoru zastávek na tratích s jinak zatravněným svrškem, a živičný povrch z mnohem odolnějších směsí, než jaké se používaly v minulosti.\n\nKolem sedmdesátých let se používaly zádlažbové panely, které jsou užší a slouží pouze jako kryt kolejového svršku. Tato technologie se zpravidla nepoužívala tam, kde po tramvajových kolejích jezdí silniční vozidla, protože tento kryt byl málo mechanicky odolný.\n\nNěkolik úseků má otevřený kolejový svršek s pražci na štěrkovém loži, tedy vypadají podobně jako běžné železniční tratě, v Praze byly až do roku 2010 na těchto úsecích použity vždy žlábkové kolejnice. V městské zástavbě na pozemní komunikaci bylo toto provedení ve větším rozsahu použito v ulici Milady Horákové u stanice metra Hradčanská, předtím však již bylo v osmdesátých a devadesátých letech používáno například na samostatných (mimo pozemní komunikaci vedoucích) tramvajových tratích Ohrada – Palmovka, Přístaviště – Nádraží Braník – Sídliště Modřany, Nový Hloubětín – Starý Hloubětín.\n\nVětšinou je na úsecích s otevřeným svrškem jako částečného krytu kolejového svršku užito vrstvy štěrku – toto řešení má však nevýhodu, že neukáznění řidiči nebo jiní lidé mohou způsobit, že se některé z kamenů dostanou do kolejnicového žlábku a ohrozí tak provoz.\n\nNěkteré z úseků s otevřeným svrškem byly později zatravněny.\n\nOd roku 1995 byly při rekonstrukcích kolejové pásy některých traťových úseků zatravňovány, a to jak v místech, kde je trať vedena mimo pozemní komunikaci, tak na zvýšených tramvajových pásech. Prvním zatravněným úsekem byla tramvajová trať podél ulic Keplerovy a Jelení v blízkosti Pražského hradu. Následovaly například ulice Milady Horákové v okolí stanice Hradčanská, ulice Českomoravská, vysočanská část ulice Sokolovské, Černokostelecká ulice a trať Hlubočepy – Barrandov. V Sokolovské ulici a na barrandovské trati má zatravnění i vlastní zavlažovací systém, který se automaticky spouští během noci, ostatní zatravněné úseky pravidelně projíždí speciální kropicí vůz.\n\nVýhodou zatravněného svršku je estetické zkvalitnění trati (zvýšení podílu zelených ploch na komunikaci), snížení hlučnosti, oproti otevřenému svršku na štěrkovém loži nebo se štěrkovým krytem je sníženo riziko, že se kameny dostanou do žlábku kolejnice nebo na vozovku nebo že budou inspirovat vandaly k ničení zastávkových zařízení nebo jiných objektů, popřípadě že budou použity násilníky z řad demonstrantů zejména v blízkosti významných budov orgánů veřejné moci.\n\nObvykle bývá zatravněná část trati od vozovky křižující trať oddělena krátkým úsekem otevřeného svršku, který znemožňuje vjezdu silničních vozidel na zatravněný úsek. Tím je zabráněno zneužívání tramvajového pásu neukázněnými motoristy, avšak zároveň znemožněno jeho využití k mimořádné jízdě vozidel náhradní autobusové dopravy, záchranných a pohotovostních vozidel nebo k jízdě silničních vozidel v případě neprůjezdnosti přilehlé vozovky.\n\nV Praze mají žlábkové kolejnice tradici již z dob koňky. Bezžlábkové kolejnice typu NP5 se na zvýšených tělesech běžně používaly od poloviny 20. let do poloviny 60. let 20. století; na silničních přejezdech byly užívány žlábkové kolejnice NP3. S příchodem moderních čtyřnápravových tramvají řady T byly kolejnice postupně všude nahrazeny žlábkovými; posledními úseky s kolejnicemi NP5 byla trať v okolí Malovanky a trať do Podbaby. Dosud jsou kolejnice NP5 nepárově použity na čtyřech kolejích vozovny Hloubětín. Na některých úsecích dodnes zůstaly kolejnice staršího typu NP3, polského typu 180S nebo ruského TV60.\n\nGeometrie kolejnic a tramvajových kol v některých bývalých československých městech je odlišná od profilů užívaných jinde ve světě a ani v českých městech se plně neshoduje (zásadně se liší například ostravské). Kolejnice NT1 (a do velkoplošných panelů BKV blokové kolejnice B1) speciálně pro pražskou tramvajovou síť vyrábějí pouze Třinecké železárny a kvůli malému vyráběnému množství i monopolnímu postavení výrobce mají vysokou cenu; nevýhodou je rovněž nutnost kolejnice ve velkém předstihu závazně objednávat. V Praze se používají kola s šířkou věnce 86 mm (v Mostě, Liberci, Plzni a Olomouci 90 mm); nová kola profilu PR-01 mají šířku věnce 100 mm.\n\nKola pražských tramvají mají křivkový profil VM, v roce 2010 jsou na vzorcích všech běžných typů vozidel testována kola nového profilu PR-01, vyvinutého speciálně pro Prahu a zamýšleného i pro situaci souběžného používání kolejnic S 49 se staršími typy kolejnic. Tato vozidla jsou zkušebně nasazována zejména na linku 19. Kola je třeba po ujetí určitého počtu kilometrů soustružit. V Ústředních dílnách DP je umístěn podúrovňový soustruh, který umožňuje reprofilaci kol bez demontáže podvozků, ve vozovně Motol je pak další soustruh, který umožňuje údržbu vyvázaných dvojkolí. Vozovna Pankrác je vybavena automatickým diagnostickým zařízením, které při průjezdu tramvaje měří průměr a profil kola a údaje automaticky ukládá a zpracovává.\n\nO použití bezžlábkových železničních kolejnic se uvažovalo v 80. letech 20. století při projektování tratě do Modřan a tratě mezi Ohradou a Palmovkou. Od záměru bylo upuštěno kvůli nepřipravenosti výšky okolků na tramvajových vozech, málo kompatibilnímu křivkovému profilu kol VM a chybějící technologii pro údržbu takových tratí.\n\nNa jaře 2007 byl v DP hl. m. Prahy zahájen transformační projekt ID042 Optimalizace vztahu kola-kolejnice. V rámci tohoto projektu se DP hl. m. Prahy rozhodl kvůli nižší ceně a větší odolnosti kolejnic začít v některých úsecích (úsecích nepojížděných silničními vozidly a bez prudších oblouků) zavádět světově rozšířené širokopatní bezžlábkové (hlavové) železniční kolejnice S 49 (49 E1), které se liší i větším poloměrem zaoblení z hlavy do boku kolejnice (13 mm oproti 6 mm u NT1). Do budoucna se počítá s tím, že by i u žlábkových kolejnic bylo zaoblení zvětšeno na poloměr 13 mm. Souběžný provoz na žlábkových i bezžlábkových kolejnicích si vyžaduje zúžení tolerančního pásma výšky okolků tramvajových kol do rozmezí 16–22 mm namísto dosavadních 11–22 mm. Od roku 2008 začala být zvyšována minimální výška okolků na 14 mm, což zvyšuje bezpečnost provozu a snižuje devastaci srdcovek i okolků i na žlábkových kolejnicích. Začátkem roku 2010 již minimální výšce okolku 16 mm vyhovovalo asi 80 % vozového parku. V obloucích o poloměru do 200 m musí být bezžlábková kolejnice doplněna přídržnicí, v obloucích o poloměru do 100 m nesmí být použita. Použití železničních výhybek se na tramvajových tratích v Praze neplánuje, před větvením bude kolej vždy převedena na žlábkové kolejnice. Za výhodu tratí s železničním profilem kolejnic je vydáván též otevřený svršek, který stavbu zlevňuje a usnadňuje údržbu. Otevřený svršek na samostatných úsecích tratí byl však běžně používán i v kombinaci se žlábkovými kolejnicemi. Ze zmíněného argumentu však lze usuzovat, že Dopravní podnik hodlá upustit od zatravňování nově rekonstruovaných tratí.\n\nPrvním úsekem, kde jsou pokládány (na betonové pražce), se stala trať mezi Starým Hloubětínem a Lehovcem, jejíž rekonstrukce započala 1. března 2010; první kolejnice S49 byly položeny 8. března 2010 u přejezdu s Chvalskou ulicí. V létě 2010 by měly být použity na trati do Řep. V roce 2011 byly kolejnice S49 dále položeny na rekonstruovaných tratích do Podbaby v ulici Jugoslávských partyzánů a na rychlodráze do Modřan.\n\nKritici tohoto přechodu upozorňují na několik problémů. Nebyly provedeny dostatečné laboratorní zkoušky. Nebyla provedena řádná ekonomická analýza, užší tolerance velikosti okolků si vyžádá například pořízení dalších speciálních reprofilovacích soustruhů pro údržbu kol. První takto rekonstruovaná trať nebyla ve stavu vyžadujícím rekonstrukci. Rozhodnutí Ministerstva dopravy ČR z roku 1993, jímž se schvaluje křivkový profil tramvajových kol VM náhradou za stávající válcový profil, s ohledem na vzájemnou vazbu profilu kola a kolejnice nedoporučuje rozšiřovat v tramvajových tratích kolejnice rozdílných tvarů pojížděného profilu. U křivkového profilu kol PR-01, navrženého pro Prahu pardubickou univerzitou, se ukazuje, že kola se již po tisíci ujetých kilometrech (několik provozních dní) začínají deformovat do profilu VM a po 20 000 km je profil kol znehodnocen, životnost kol je tak zkrácena na třetinu až čtvrtinu.\n\nDo vzdálenější budoucnosti se uvažuje o možnosti zvýšit horní hranici výšky okolku až na 25 mm (takové tramvaje by však nemohly na ojetější srdcovky ani na blokové kolejnice), o sjednocení poloměru zaoblení z hlav do boku kolejnic na 13 mm a o změně systému, kde je tvrdé kolo kombinováno s měkčími kolejnicemi na systém, kde kola budou měkčí a kolejnice tvrdší.\n\nNaprostá většina rozjezdových výhybek v síti je dálkově ovládaná z kabiny tramvaje (elektrický povel tlačítkem, rádiový povel automaticky z palubniho počítače tzv. Apex, dle typu výhybky – nové výhybky vždy rádiově). Ručně se přestavují výhybky na kolejových harfách ve většině vozoven (s výjimkou modernizované vozovny Pankrác) a některé další manipulační výhybky (tj. výhybky, které jsou pravidelnými linkami pojížděné jen v jednom směru). Ručně (stavěcím klíčem, železnou tyčí s rukojetí slangově řečenou tágo), se však přestavují výhybky i v případě poruchy nebo selhání automatického přestavování nebo blokování výhybky. Stavěcí klíč se ukládá do pochvy (toulce) umístěného zvenku v čelní části tramvajového vozu. V novějších vozech typu Škoda 14T a 15T se stavěcí klíč ukládá do speciálního držáku u dveří v kabině řidiče.\n\nV historii byly mnohé výhybky na frekventovaných tratích obsluhované výhybkářem. Výhybkáři se zpočátku volně pohybovali po křižovatce, později byla zřizována výhybkářská stanoviště v budkách, z nichž bylo možné výhybky dálkově ovládat pomocí mechanických táhel. Poslední funkční výhybkářská stanoviště byla na Floře ve směru od Olšanských hřbitovů, na Palackého náměstí ve směru od Výtoně a na Strossmayerově náměstí ve směru od nábřeží kpt. Jaroše, ale kolem poloviny 90. let dvacátého století byly i tyto výhybky při rekonstrukcích zautomatizovány.\n\nAutomatizované výhybky (elektricky ovládané výhybky, EOV, elektromagnetické přestavníky) byly v Praze ojediněle zřizovány již kolem poloviny 20. století. Původně byly založeny na principu trolejového kontaktu – pokud tramvaj při průjezdu sběrače přes kontakt odebírala proud, došlo k přestavení výhybky. Na trolejích byla dále soustava blokovacích a odblokovacích kontaktů, které měly zajistit, aby další tramvaj nebo druhý vůz téže tramvaje nemohl omylem přestavit výhybku, je-li již obsazena projíždějícím vlakem.\n\nV polovině devadesátých let začaly být testovány radiově ovládané výhybky. Postupně přibývaly, z počátku však byl tento způsob ovládání zřizován duplicitně k původnímu způsobu. V roce 2007 začaly být nově zřizované a rekonstruované výhybky vybavovány již pouze radiovým ovládáním.\n\nTrolejová vedení jsou napájena pomocí měníren. V současné době je jich 41 (40 stabilních a jedna kontejnerová). Napájecí síť byla společná se sítí pro napájení trolejbusových trolejí a i nová napájecí místa elektrobusů a napájecí úsek trolejbusů jsou na ni napojeny.\n\nMěnírny jsou většinou dálkově ovládané z centrálního dispečinku, existuje ale několik výjimek. Výkon všech těchto měníren dohromady je více než 200 MW, délka kabelového vedení se stejnosměrným proudem se počítá ve stovkách kilometrů. Energetický dispečink tramvají může dálkové ovládat nejen samotné měnírny, ale na některých místech i napájení, propojení nebo oddělení jednotlivých úseků sítě.\n\nTramvajová síť je napájena stejnosměrným napětím 600 V (resp. 660 V); kladný pól je v troleji (sběrači), záporný v kolejnicích.\n\nSeznam měníren:\n\nDlouhou dobu trolejové vedení nemělo napínací systém; od 80. let začala být využívána napínací závaží, podobně jako na železnici.\n\nTramvajový provoz bývá v některých úzkých a frekventovaných místech podjezdů narušován neukázněnými řidiči velkých vozidel, kteří nedodržují maximální povolenou výšku vozidla a čas od času za příčný drát trolejové vedení strhnou. Problémovými místy jsou například podjezd pod Železničním mostem u křižovatky Výtoň, podjezd mezi Strašnicemi a Zahradním Městem nebo podjezdy u Plzeňky. U příjezdu k těmto místům byla vybudována varovná dopravní zařízení („šibenice“, o které řidič nadměrného vozidla zavadí), ale jejich účinek není stoprocentní.\n\nV centru města je trolejové vedení mnohde uchyceno na přilehlých domech. Jinak je nejčastěji uchycováno na sloupech veřejného osvětlení a na vlastních sloupech trakčního vedení. Zpravidla je užíváno současně sloupů po obou stranách trati nebo komunikace, jen v několika úsecích (Podolské nábřeží a Modřanská, Černokostelecká) jsou sloupy uprostřed mezi kolejovými směry. Na tramvajové trati Hlubočepy – Barrandov bylo poprvé v Praze použito obloukovitých portálů, na kterých je vedení zavěšeno.\n\nElektrizaci trati koňky na Karlově mostě bránil odpor vůči trolejovému vedení, které by v těchto místech působilo z estetického hlediska silně rušivým dojmem. Nakonec František Křižík navrhl systém kontaktů v dlažbě mezi kolejnicemi. Vozy 178–192 a 122–136 byly na spodku opatřeny lyžovými sběrači. Jeden sběrač přiváděl napětí na pomocné kontakty ke spínání přívodu proudu do napájecích kontaktů, nad kterými se vůz nacházel, a druhý sbíral trakční proud. Tento komplikovaný a nespolehlivý systém byl v provozu od 28. září 1905 do 20. dubna 1907.\n\nZatímco první křižovatkové semafory byly v Praze zřízeny až roku 1927, na křižovatce ulic Hybernská, Dlážděná a Havlíčkova, signály pro tramvaje byly Elektrickými podniky král. hlav. města Prahy zaváděny již od roku 1911. Byly však určeny pro řízení provozu na jednokolejných úsecích tratí a na splítkách. Objevily se například v ulicích U kasáren, Celetná, Letenská, Křižovnická (Karlovy lázně), Radlická.\nAž do druhé poloviny 60. let se řidiči tramvají na křižovatkách řídili stejnými semafory jako řidiči automobilů. V roce 1967 se pak v Praze jako v prvním městě v Československu začala v rámci dodávky moderních světelných signalizačních zařízení pro Prahu od firmy Signalbau Huber z Mnichova objevovat speciální signalizace pro tramvaje, jejíž návěstidla o rozměru 200 × 200 mm, slangově nazývaná „čočky“, obsahují čtyři kruhová světelná pole, tři v horní řadě a jedno uprostřed pod nimi. Pravidla silničního provozu však tuto novinku zlegalizovala teprve s účinností od 1. července 1971, když vyhláška umožnila zavedení zvláštních světelných znamení pro tramvaje Pravidly technického provozu městských drah (PTP MD), kde byla obsažena již s účinností od 1. ledna 1971. a stanovila, že v případě jejich použití se na řidiče tramvaje nevztahují dosavadní světelná znamení. Od 1. ledna 1976 byly tramvajové signály již přímo ve vyhlášce o pravidlech silničního provozu. Kolem 80. nebo 90. let se ojediněle objevila v Praze i předvěst obdobného čočkového provedení doplněná písmenem P v Modřanské ulici poblíž zastávky Přístaviště a později i v Sokolovské ulici u zastávky Urxova.\n19. ledna 1998 se na Karlově náměstí objevilo první doplňkové výzvové návěstidlo, které potvrzuje, že SSZ přijalo požadavek na signál volno a upozorňuje na blížící se signál volno pro jednotlivé směry, později jimi byly doplněny další křižovatky.\n\nSpeciální návěstidla se objevila na nové tramvajové trati na Barrandov, kde mají zajišťovat v některých úsecích odstup mezi tramvajemi, popřípadě mohou zakázat vjezd do úseku z jiného důvodu.\n\nKolem roku 2006 zesílily kritické hlasy, že tramvajová návěstidla postrádají signál „pozor“ před signálem „stůj“. Od 25. června 2009 začal zkušební provoz dvou koncepčně zcela odlišných typů tramvajových návěstidel, z nichž jeden je modifikací pražcových návěstidel používaných například v Německu a druhý je inspirovaný výhybkovými návěstidly Hanning & Kahl, ale využívá navíc červené barvy.\n\nProměnnými návěstidly jsou opatřeny rovněž elektricky ovládané výhybky. Nejstarší návěstidla byla trojúhelníková a třížárovková: jedna žárovka signalizovala bíle postavení vlevo, druhá postavení vpravo a uprostřed nad nimi bylo v návěstidle umístěno bílé blokovací světlo signalizující obsazení výhybky. Novější typ, čtvercový, obsahoval místo dvojice šipek čtveřici světel pražcovitého obrysu, uspořádaných kolem bílého blokovacího světla do čtverce stojícího na vrcholu, přičemž dvojice bíle svítících pražců mohla signalizovat směr vlevo, přímo či vpravo. Pro dvojici výhybek za sebou se však používala dvě samostatná návěstidla. Tyto dva typy návěstidel se používají výhradně pro starší, tzv. neuzamykatelné typy výhybek. V období 1992–2001 se na několika místech zkušebně objevily výhybky Hanning & Kahl s možností radiového ovládání a bezkontaktním blokováním, jejichž návěstidla byla odlišná, tvořena třemi návěstními komorami nad sebou: bílý symbol vodorovného pražce v horní části signalizoval blokování, každá z dolních dvou částí signalizovala bílou šipkou jeden z možných směrů jízdy. Pro další uzamykatelné výhybky se používají diodová návěstidla, červenou šipkou zobrazují směr jízdy, přičemž blikání šipky označuje obsazení výhybky a čtvereček místo šipky znamená, že výhybka není uzamčena.\n\nPrvky automatizovaného řízení byla již detekce průjezdu tramvají světelným signalizačním zařízením a zařízeními k ovládání výhybek. Další možnosti přineslo vybavení tramvají palubními počítači, které u radiově ovládaných výhybek umožnilo automatické nastavování vlakové cesty podle trasy zadané v palubním počítači.\n\nV roce 2015 byl na části sítě uveden do zkušebního provozu systém EMA (elektronická mapa) vyvinutý společností Škoda Transportation ve spolupráci s DPP. První deklarovanou funkcí je vynucené omezení rychlosti před směrovými oblouky, výhybkami a kolejovými kříženími, další zamýšlenou funkcí například hlášení názvů zastávek bez zásahu řidiče (novější palubní počítače DT04 a DT06 používají k automatickému vyhlašování GPS, které ovšem není, zvláště v husté zástavbě, příliš přesné a spolehlivé) anebo regulace osvětlení nebo topení ve voze (například vypínání vnitřního osvětlení po dobu pobytu na konečné). Po trati jsou rozmístěné čipy, které čtečka na tramvaji dokáže identifikovat. Palubní počítač pak zareaguje na požadavky spojené s danou adresou čipu. V první fázi jimi bylo vybaveno asi 15 % sítě, a to po trase linek 17 a 18. Na informačním displeji pro cestující se zobrazuje výseč mapy s aktuální polohou a trasou tramvaje. EMA určuje polohu tramvaje s přesností na 20 centimetrů. Systém GPS nebyl pro tento účel dostatečně přesný, do budoucna se uvažuje o využití systému Galileo. Systém zvyšuje bezpečnost provozu a snižuje opotřebení tratě, ale zejména zpočátku byl nastaven tak, že způsoboval nadměrná zpoždění. Optimistický scénář DPP počítá s tím, že do roku 2018 by systém mělo mít všech 250 tramvají 15T, mimo to i některé starší modernizované tramvaje.\n\nOd roku 1905 začaly být Ringhofferovými závody dodávány dvounápravové vozy, jejichž podobu navrhl architekt Jan Kotěra. Vozy této koncepce se udržely v provozu až do konce éry dvounápravových tramvají v roce 1974. Tyto vozy již byly opatřeny novým ochranným systémem proti přejetí Svoboda-Jirgl-Charvát.\n\nVozy dodávané od roku 1915 měly zesílenou konstrukci, snížené nástupní plošiny oddělené od oddílu pro cestující dvoukřídlými posuvnými dveřmi, tyčový sběrač byl nahrazen lyrou a měly též jednokřídlé posuvné nástupní dveře zcela uzavírající plošiny. Vozy měly jako první již z výroby nová spřáhla pražského vzoru s dvojitou hlavou.V letech 1922–24 byly u těchto i dalších vozů nahrazeny lyry tyčovými sběrači.\n\nV roce 1951 započala náhrada zastaralých dvounápravových tramvají s vlečnými vozy novou, moderní řadou z produkce Tatry Smíchov konstrukce PCC – nejprve Tatra T1 (od roku 1951) a později T3 (od roku 1962). (Vozy T2 se neujaly jednak z důvodu vysoké hmotnosti, jednak kvůli tomu, že jejich dodávky do SSSR plně vytížily kapacitu závodu, který tak nemohl přijímat další zakázky).\n\nSoučasně se zprovozněním metra byly v roce 1974 vyřazeny z provozu všechny zbylé dřevěné dvounápravové tramvaje, některé i z doby Rakousko-Uherska. Od roku 1974 tedy jezdily pouze tramvaje typů T (T1 a T3). V osmdesátých letech byly vyřazovány tramvaje typů T1, poslední roku 1987.\n\nV letech 1989 a 1990 se v pražských ulicích objevil nový typ tramvají – tříčlánkové, obousměrné Tatra KT8D5 z ČKD Tatra Smíchov, dodané v počtu 48 ks, i když podle původních socialistických plánů jich mělo být až 120. V 90. letech byla otevřena jen nová trať rychlodrážního charakteru do Modřan v roce 1995 a po roce 2000 na Barrandov (rovněž v rychlodrážním provedení) (2003). K dalším změnám ve vozovém parku došlo mezi lety 1995 a 1997 – část tramvají T3 vystřídaly T6A5 (150 vozů). Původně se uvažovalo o nízkopodlažních vozidlech, ta však z finančních důvodů nemohla být zakoupena. Od roku 1999 se i tramvaje typu T3 modernizují na T3R.P; jejich vzhled se mnoho nezměnil, zato však byly podstatně vylepšeny jejich jízdní vlastnosti. Ve stejnou dobu se také na mnohých křižovatkách začala zavádět signalizace, upřednostňující tramvajovou dopravu, vybavení všech je však ještě otázkou mnoha let.\n\nV roce 1996 se pokoušel Dopravní podnik zavést do provozu nízkopodlažní tramvaje Tatra RT6N1. Nakoupeno bylo několik vozů, ukázaly se ale jako velmi poruchové a navzdory několika nákladným opravám neschopné provozu; v roce 2007 DP jednal o jejich prodeji jiným městům. Byly to poslední tramvaje, které městu dodala ČKD Tatra.\nOd roku 2006 se modernizují i tramvaje KT8D5 výměnou středního článku za nízkopodlažní, od konce roku 2005 se zavádí do provozu pětičlánkové, částečně nízkopodlažní tramvaje Škoda 14T vyráběné společností Škoda Transportation v Plzni a designované firmou Porsche Design Group. Následované byly vyspělejší, plně nízkopodlažní Škoda 15T vyvinuté speciálně pro pražské podmínky. Do února 2019 jich pro Prahu bylo dodáno cekem 250. \n\nKromě toho DP zařazuje také novostavby vozů typu T3R.PLF, které mají prodlouženou nízkopodlažní střední část.\n\nVětšina zastávek je délkou dimenzována buď pro jednu dvojici vozů T3 (tj. i s rezervou 35 metrů) nebo pro dvě dvojice T3 (tj. i s rezervou 65 metrů). Rovněž další typy tramvají provozované v Praze mají obdobné délky, třebaže vozy T6 jsou nepatrně delší než T3. Na přelomu 80. a 90. let byla doprava provozována zásadně dvouvozovými soupravami, pak znovu začaly být používány i „sólo“ tramvaje, tedy jednovozové vlaky, zejména v noční dopravě.\n\nVětšina tramvají v Praze je nyní jednosměrných. Obousměrné jsou vozy řady Tatra KT8D5, kterých má Praha 48. Proto jsou pouze tyto vozy používány na linkách, které jsou mimořádně ukončeny na kolejovém přejezdu (např. na mobilním přejezdu Californien).\n\nOd 31. března 2011 spouští pražský dopravní projekt bezdrátového připojení k internetu pro cestující. Wi-Fi vysílač bude zkušebně zabudován do jednoho nově zrekonstruovaného kloubového vozu typu Tatra KT8D5R.N2P, který bude vybaven také novým informačním systémem zahrnujícím například LCD obrazovky. Wi-fi bylo dále instalováno i do trojice vozů Škoda 15T a jednoho vozu Škoda 14T.\n\nV červenci 2011 DP oznámil, že hodlá od července 2011 do roku 2018 prodat 300 tramvají typu T3 včetně modernizovaných verzí, do roku 2020 pak dalších 210 vozů. Kupce údajně již má. Zájemci jsou města ze zemí bývalého východního bloku. V minulosti již prodal 20 tramvají T3 do Pchjongjangu. Podle MF Dnes se v minulosti tyto tramvaje prodávaly za 100 až 150 tisíc Kč, což je jen o málo více než cena za prodej do šrotu. Kupcem většího množství pražských vozů Tatra T3, T3SUCS a T3M jsou ukrajinská města Charkov, Oděsa a Kyjev. V ukrajinských provozech jsou na vozech většinou prováděny pouze drobné úpravy a to na pantografu a v rozchodu podvozků (oboje nutné kvůli odlišnostem v tramvajové síti).\n\nDopravní podnik hlavního města Prahy deponuje tyto typy tramvajových vozů určených k pravidelné přepravě cestujících a ke služebním účelům:\n\nVlastní také ale i jeden vůz typu Tatra T4, který je používán jako vyhlídkový vůz.\n\nDále také Dopravní podnik vlastní několik vozů manipulačních. Jedná se o osm vozů Tatra T3M upravených na tramvajové pluhy, kde každý z vozů je deponován v jiné vozovně; osm vozů cvičných (typy Tatra T3, T3M a T3R.P) deponovaných ve vozovně Pankrác a vozovně Hloubětín; dva oboustranné posunovací vozy Tatra T3 deponované v Ústředních dílnách a vůz měřící, dlouhodobě deponovaný ve vozovně Kobylisy, a jednu T3M upravenou na mazací a kropicí vůz, deponovanou ve vozovně Pankrác.\n\nV polovině září 2008 byl v Plzni představen prototyp nové tramvaje Škoda 15T. Od února 2011 jsou tramvaje Škoda 15T v běžném provozu. Od roku 2015 do roku 2019 byly dodávány lehce vylepšené tramvaje 15T4.\n\nDne 19. prosince 2011 ráno skončil v Praze provoz klasických, nemodernizovaných, vozů T3. Jako poslední dojezdila souprava č. 6892+6921 na lince 22. Nemodernizované vozy Tatra KT8D5 dojezdily v květnu 2013. Dne 24. března 2017 dojezdily v Praze v běžném provozu také tramvaje typu T3SUCS. Od následujícího dne se tramvaje T3 s odporovou výzbrojí vyskytují pouze na retrolince 23.\n\nRoku 1992 bylo ve Vozovně Střešovice zřízeno středisko smluvních jízd, od této doby jsou odsud vypravovány historické soupravy na okružní jízdy Prahou. Dne 14. května roku 1993 se část vozovny přebudovala na Muzeum MHD, díky rozsáhlosti sbírky všech tramvají, autobusů i trolejbusů, se stalo Národní technickou památkou. Veřejně přístupné jsou první dvě lodě vozovny, kde se nacházejí historické tramvaje, ale též i autobusy a trolejbusy. Druhá polovina vozovny naopak slouží jako depozitář; nacházejí se zde vozy v různém stádiu rekonstrukce a na speciální koleji i jeden vagón metra Ečs.\n\nV roce 1991 se na pražském Výstavišti konala Všeobecná československá výstava, která navazovala na podobnou akci, jež se na stejném místě uskutečnila před sto lety (v roce 1891). Na rok 1991 navíc připadalo sté výročí zahájení provozu elektrických tramvají v Praze, neboť během výstavy v roce 1891 byla představena Křižíkova tramvaj spojující konečnou lanové dráhy na Letné a Stromovku u Výstaviště. K připomenutí těchto dvou výročí se zvažovalo, že by se opětovně postavila trať staré Křižíkovy tramvaje spolu s replikou původního prvního elektrického vozu. K tomu však nakonec nedošlo, neboť organizátoři výstavy, jenž výstavbu obnovené trati plánovali, neměli tušení, kudy původní trať vedla.\n\nPro připomenutí jubilea tak byla zvolena varianta, kdy Prahou jezdila zvláštní tramvajová linka provozovaná starými vozy, jež měl Dopravní podnik v té době stále k dispozici. Na poradě v Dopravním podniku 11. února 1991 byl nápad schválen, vybralo se číslo linky – 91, aby odkazovalo na letopočty výstav 1891 a 1991 (v květnu 2017 linka přečíslována na 41), a současně se také vybraly dvojice vozů, jež by na lince jezdily. Jejich evidenční čísla jsou 2210 spolu s vlečným vozem 1202 a dvojice 2110 s vlečným vozem 1522. Tyto vybrané vozy musely být rekonstruovány a musely projít schválením podle podmínek pro dopravu ministerstva vnitra. Renovace se prováděly ve vozovnách Strašnice a Pankrác.\n\nDne 15. května 1991 linka vyjela a její okružní trasa vedla přes zastávky Výstaviště – Strossmayerovo náměstí – Náměstí Republiky – Václavské náměstí – Národní divadlo – Právnická fakulta – Čechův most – Strossmayerovo náměstí – Výstaviště. Linka byla v provozu pouze v odpoledních hodinách a jízdné stálo 5 Kč. Ve vozech se (v Praze opětovně po 17 letech) pohybovali průvodčí.\n\nV roce 1992 byla v provozu též linka číslo 92 v trase Malostranské náměstí – Dlabačov. Protože se však neujala, její provoz brzy skončil.\n\nTramvaje na obě linky byly vypravovány z vozovny Strašnice, avšak od září 1992 bylo vypravování přesunuto do vozovny Střešovice.\n\nTrasa linky číslo 91 se v počátcích často měnila. V roce 1992 – ve druhém roce svého provozu – byla oproti předchozímu roku změněna a vedla z Vápenky k Národnímu divadlu, dále přes Staroměstskou a Čechův most na Újezd a odtud zpět. V průběhu roku však došlo ke zkrácení linky na Hlavní nádraží (otáčení bylo prováděno na kusé koleji v Opletalově ulici), takže tramvaje již nezajížděly na Vápenku. Další rok přinesl opět změnu do vedení trasy linky, neboť její začátek byl na Výstavišti, odkud se jelo na Strossmayerovo náměstí, dále na Letenské náměstí, Špejchar na Malou Stranu a přes centrum města zpět na Výstaviště. Od roku 2001 začíná trasa linky ve vozovně Střešovice a přes Malou Stranu a centrum vede na Výstaviště. V roce 2012 jezdila linka po trase Vozovna Střešovice – Brusnice – Pražský hrad – Královský letohrádek – Malostranská – Malostranské náměstí – Hellichova – Újezd – Národní divadlo – Národní třída – Lazarská – Vodičkova – Václavské náměstí – Jindřišská – Masarykovo nádraží – Náměstí Republiky – Dlouhá třída – Nábřeží Kapitána Jaroše – Strossmayerovo náměstí – Veletržní – Výstaviště.\n\n\n\n"}
{"id": "36868", "url": "https://cs.wikipedia.org/wiki?curid=36868", "title": "Eurotel", "text": "Eurotel\n\nEurotel (dříve také EuroTel) byla značka mobilních telefonních a datových služeb české společnosti Eurotel Praha, spol. s r.o. Pod značkou Eurotel byly v Česku provozovány sítě NMT, GSM, CDMA a UMTS. V roce 2006 byl Eurotel mobilním operátorem s největším obratem a počtem paušálních zákazníků v České republice. Značku Eurotel také na Slovensku používala společnost EuroTel Bratislava.\n\nSpolečnost Eurotel Praha byla založena v roce 1991 jako společný podnik SPT Telecom a amerického konsorcia Atlantic West. V roce 2003 SPT Telecom (tehdy již Český Telecom) odkoupil od Atlantic West jeho podíl a stal se tak jediným společníkem. K 1. 7. 2006 se společnost sloučila s Českým Telecomem (který se ke stejnému dni přejmenoval na Telefónica O Czech Republic, a.s.) a formálně zanikla.\n\nEurotel byl právně založen dne 9. 4. 1991 jako společný podnik SPT Telecom (později Český Telecom) (vlastnil 51 %) a amerického konsorcia Atlantic West (joint venture mezi US WEST International, Inc. a Bell Atlantic International Inc.). V roce 2003 tehdy ještě polostátní Český Telecom odkoupil od konsorcia jeho podíl za 1,05 miliardy dolarů (tehdy asi 29 miliard Kč) a stal se tak jediným společníkem. Před prodejem ještě Eurotel svým dosavadním vlastníkům vyplatil dividendu v mimořádné výši 11 miliard Kč. V roce 2005 byl Český Telecom definitivně zprivatizován do rukou společnosti Telefónica, Eurotel byl následně k 1. 7. 2006 s Českým Telecomem sloučen a ten se ke stejnému dni přejmenoval na Telefónica O Czech Republic, a.s.). Společnost Eurotel Praha tím formálně zanikla.\n\nJeště před zapsáním do obchodního rejstříku získal 16. listopadu 1990 výhradní pětiletou licenci na provozování veřejné datové sítě a dvacetiletou licenci pro pásmo 450 MHz na služby analogové mobilní sítě NMT a automaticky také nárok na nákup licence na tehdy ještě neprovozovaný digitální telefonní systém GSM. Mobilní síť na bázi technologie NMT spustila společnost 12. září 1991, její provoz byl ukončen v červenci 2006.\n\nVeřejnou datovou službu Nextel společnost provozovala do poloviny roku 1995, kdy ji prodala společnosti SPT Telecom (zde se stala součástí divize IOL), tím také 1. 7. 1995 vypršel monopol na provozování veřejné datové sítě a mohly se legálně rozvíjet konkurenční společnosti nabízející připojení do veřejných datových sítí.\n\nEurotel roku 2001 získal licenci na síť třetí generace UMTS. Za licenci zaplatil ihned 1 miliardu korun a do 10 let slíbil zaplatit v pravidelných ročních splátkách další 2,535 miliardy korun. Také se zavázal spustit komerční provoz sítě alespoň v Praze nejpozději do 1. ledna 2005. V roce 2003 výměnou za rychlejší splácení licencí obdržel roční odklad. V průběhu roku spustil do testovacího a posléze ostrého provozu připojení technologií CDMA v pásmu 450 MHz pod názvem Data Express.\n\nDalší roční odklad pro UMTS obdržel v roce 2005 v souvislosti s udělením třetí licence společnosti Oskar Mobil. Komerční provoz tedy musel spustit nejpozději 1. ledna 2007. To společnost splnila a 1. 12. 2005 odstartovala nabídkou pokrytí Prahy a Brna technologií UMTS. Další pokrytí pokračovalo jen pomalu.\n\nV dubnu 2006 spustil Eurotel rychlá data HSDPA v 3G síti UMTS. Podporovaná rychlost byla omezena na 1024 Kb/s což již nyní neplatí a lze dosahovat i reálných rychlostí například kolem 5-6 Mb/s (květen 2010).\n\nDo povědomí se vryl svým sloganem „Více ze života“ a znělkou použitou z písničky britské rockové skupiny Death In Vegas (album Satan's Circus, píseň Help Yourself).. Později jako další hudební motiv společnosti posloužila písnička další skupiny, tentokráte belgické, trip-hopové jménem Hooverphonic - Mad About You.\n\n"}
{"id": "36875", "url": "https://cs.wikipedia.org/wiki?curid=36875", "title": "Seznam objektů v Messierově katalogu", "text": "Seznam objektů v Messierově katalogu\n\nToto je úplný seznam objektů v Messierově katalogu.\n"}
{"id": "36878", "url": "https://cs.wikipedia.org/wiki?curid=36878", "title": "Digitální televizní vysílání", "text": "Digitální televizní vysílání\n\nDigitální televizní vysílání (zkratka DVB, anglicky \"Digital Video Broadcasting\") je nový způsob přenosu digitálního signálu pro digitální televizi. Digitální vysílání umožňuje pomocí multiplexu přenášet na jedné frekvenci několik televizních programů (případně i rádií) a tak lépe využít přenosové pásmo používané při analogovém televizním vysílání.\n\nRůzné DVB používají různé metody kódování a komprimace obrazu, například MPEG-2 či MPEG-4.\n\n\n"}
{"id": "36885", "url": "https://cs.wikipedia.org/wiki?curid=36885", "title": "Ministerstvo obchodu Spojených států amerických", "text": "Ministerstvo obchodu Spojených států amerických\n\nMinisterstvo obchodu Spojených států amerických je částí federální vlády Spojených států amerických starající se o podporu ekonomického růstu Spojených států amerických.\n\nMinisterstvo bylo původně založeno pod jménem Ministerstvo obchodu a práce Spojených států amerických 14. února 1903. A 4. března 1913 bylo přejmenováno prezidentem Taftem na Ministerstvo obchodu. Jednotlivé úřady a agentury specializující se na „práci“ byly přesunuty pod nově vzniklé Ministerstvo práce.\n\nÚkolem ministerstva je starat se o vznik nových pracovních míst a zlepšování životní úrovně všech Američanů vytvářením infrastruktury podporující ekonomický růst, technologické konkurenceschopnosti a udržitelného rozvoje.\n\nMezi jeho úkoly také patří shromažďování ekonomických a demografických dat pro obchodní a vládní rozhodování, vydávání patentů a obchodních známek a napomáhat vytváření průmyslových standardů.\n\nMinisterstvo je řízeno ministrem obchodu.\n\n\n"}
{"id": "36886", "url": "https://cs.wikipedia.org/wiki?curid=36886", "title": "Řád svatého Benedikta", "text": "Řád svatého Benedikta\n\nŘád svatého Benedikta ( OSB) je nejstarší existující mnišský řád západního křesťanství. Řídí se Řeholí svatého Benedikta z Nursie z počátku 6. století, která byla sepsána pro mnišské společenství na Monte Cassinu.\n\nSvatý Benedikt z Nursie (lat. \"Benedictus Nursias\") žil na přelomu 5. a 6. století ve střední Itálii. Jeho názory vycházely z mnišských názorů a víry, Benedikt však nesdílel jejich názor na osamocenost, která nepřináší křesťanské komunitě užitek. Shromáždil podobně smýšlející mnichy, založil de facto první klášter v Monte Cassinu a sepsal zde pravidla klášterního života \"Regula Benedicti – Řehole Benediktova\". Odtud je také český název pro mnichy podléhající pravidlům klášterního života – \"řeholníci/řeholnice\", což jsou ti, kdo dodržují určitou řeholi. Výraz řehole pak vychází z latinského výrazu \"regula\" = pravidlo). Řehole obsahuje v 73 článcích jednak teoretický a duchovní základ mnišství a jednak návod, jak by měli řeholníci žít a chovat se ve společenství. Mottem řádu se stalo heslo \"„Ora et labora“\" – česky \"„Modli se a pracuj“\".\n\nŘehole svatého Benedikta se postupně rozšířila po celé Evropě. V 10. století se dostala také do Čech a v 11. století na Moravu. Její text podstatně ovlivnil historii, kulturu a spiritualitu křesťanského Západu. Papež Řehoř Veliký dal podnět k jejímu rozšíření na Britské ostrovy. Za císaře Karla Velikého byla přijata jako vzorová klášterní ústava v celé Římské říši. V roce 1336 vydal papež Benedikt XII. bulu nazývanou benediktinská, v níž zdůrazňuje řadu pravidel pro život v jednotlivých opatstvích, pojednává o řádovém rouchu, o studiu a postu.\n\nBenediktinské kláštery stály u vzniku klášterní medicíny, která v nich vzkvétala až do 12. století. \n\nVe Francii v době revoluce byl řád, podobně jako mnoho dalších církevních institucí a staveb, zakázán a zničen. O jeho obnovu se zasloužil Dom Prosper Guéranger, iniciátor obnovy římské liturgie ve Francii, a autor \"Liturgického roku (L’Année liturgique)\", který byl impulsem pro liturgické hnutí.\n\nČlenové a členky benediktinského řádu v současné době žijí a pracují po celém světě.\n\nPři vstupu do kláštera musí uchazeč projít kandidaturou a noviciátem trvající každý přibližně rok. Po skončení noviciátu po dobu tří let skládá tzv. sliby jednoduché (nebo též časné). Teprve pak je připuštěn k tzv. slibům věčným (nebo též slavným) s celoživotní platností a stane se plnoprávným členem Řádu.\n\nKaždý klášter je samostatný a tvoří ho společenství bratří v čele s opatem. Kláštery se z praktických důvodů sdružují v kongregace. Benediktinské kláštery v českých zemích a chorvatský klášter v Ćokovaci jsou takto spojeny do Slovanské benediktinské kongregace sv. Vojtěcha, která vznikla v roce 1945. Souhrnem jednotlivých benediktinských kongregací je benediktinská konfederace v čele s opatem primasem sídlícím v Římě. Opat primas není generálním představeným, ale spíše reprezentantem Benediktinské konfederace před Svatým stolcem. Nemá žádnou přímou pravomoc nad jednotlivými kláštery.\n\nNejstarší český benediktinský klášter byl ženský klášter svatého Jiří na Pražském hradě, jehož první abatyší od roku 976 byla dcera knížete Boleslava I. Mlada. Nejstarším mužským byl břevnovský klášter založený roku 993 nedaleko Prahy Boleslavem II. a pražským biskupem svatým Vojtěchem. Mezi další významné nejstarší benediktinské kláštery patřil klášter Ostrov u Davle a Sázavský klášter.\n\nK dalším významným klášterům patřily v Čechách kladrubský klášter u Stříbra, postoloprtský klášter Porta Apostolorum, broumovský klášter, na Moravě klášter Rajhrad u Brna (dle tradice založený roku 1045) a klášter Hradisko u Olomouce.\n\n\n"}
{"id": "36888", "url": "https://cs.wikipedia.org/wiki?curid=36888", "title": "Hořejší jezero", "text": "Hořejší jezero\n\nHořejší jezero ( , , odžibvejsky \"Gitchigume\") je největší a nejhlubší jezero v systému pěti Velkých jezer v Severní Americe. Jezerem prochází státní hranice mezi Kanadou na severovýchodě (provincie Ontario) a USA na jihu a západě (státy Michigan, Wisconsin a Minnesota). Rozlohou je to největší sladkovodní jezero v Severní Americe (pokud Michiganské a Huronské nepočítáme dohromady jako jezero Michigan-Huron) a druhé největší jezero světa (po Kaspickém moři). Kotlina jezera je tektonického původu vsunuté mezi krystalické horniny Kanadského štítu. V antropogeně bylo vystaveno působení ledovcové eroze. Má rozlohu 82 103 km² (z toho 52 256  km² v \"USA\" a 29 847  km² v \"Kanadě\"). Je 563 km dlouhé a maximálně 257 km široké. Průměrně je hluboké 147 m a dosahuje maximální hloubky 406 m. Objem vody je 12 100 km³. Rozloha povodí včetně rozlohy jezera je 207 200  km². Leží v nadmořské výšce 183 m.\n\nPobřeží je dlouhé 4385 km. Severní břehy jsou vysoké a skalnaté (do 400 m) zatímco jižní jsou převážně nízké a písčité. Pobřeží je velmi členité. Významné zálivy jsou Keweenaw a Whitefish.\n\nV \"Hořejším jezeře\" leží ostrov Isle Royale, nacházející se na území státu \"Michigan\". V jihozápadní části jezera při pobřeží amerického státu Wisconsin se nachází souostroví Apostle Islands.\n\nJezero nemá velké přítoky. Přitékají do něj menší řeky Nipigon, St. Louis, Pigeon, Pic, White, Michipicoten, Kaministiquia. Z jezera odtéká přes mnohé peřeje řeka svaté Marie (dlouhá 112 km). Kolísání úrovně hladiny je regulováno pro lodní dopravu a energetiku. Pohybuje se v rozsahu 1,1 m (sezónní změny představují 40 až 60 cm s minimem v zimě a maximem v létě).\n\nVoda v jezeře je průzračná a chladná (uprostřed u hladiny ani v létě nepřesahuje 4 °C.). Prostřední část jezera nezamrzá v důsledku podzimních a zimních bouří. Pobřežní části se každoročně pokrývají ledem průměrně od začátku prosince do poloviny dubna.\n\nJezero je bohaté na ryby. Průmyslový význam mají sízi (\"bílá ryba\"), pstruzi, jeseteři.\n\nJezero spojuje lodní doprava s ostatními \"Velkými jezery\". Je hlavním článkem celé vodní cesty. Po kanále Sault Saint Marys s plavebními komorami (obchvat peřejí na řece svaté Marie u města Sault Saint Marys). Plavební sezóna trvá 8 měsíců. Projede tudy na 22 000 lodí a obrat nákladu činí 130 Mt. Převáží se železná ruda, uhlí, obilí, lesní materiály.\n\nNa břehu leží města a přístavy Duluth, Superior, Marquette, Ashlend, (\"USA\") a Fort Wiliam, Port Arthur, Thunder Bay (\"Kanada\"). V oblasti jezera se nacházejí naleziště železné rudy (poloostrov Keweenaw) a mědi.\n"}
{"id": "36889", "url": "https://cs.wikipedia.org/wiki?curid=36889", "title": "Andělka a Čertovka", "text": "Andělka a Čertovka\n\nAndělka a Čertovka je přírodní památka ev. č. 884, lokalita Šlapanice u Brna v okrese Brno-venkov. Správa AOPK Brno. Datum vyhlášení 22. prosince 1984. Památka se nachází na pravém svahu údolí Říčky v místní lokalitě Puštor ve Šlapanické pahorkatině. Důvodem ochrany jsou teplomilná společenstva dřevin a chráněné květeny na dvou skalních útvarech - Andělce a Čertovce. Nově byla vyhlášena Nařízením Jihomoravského kraje č. 1/2019 ze dne 17. prosince 2018 s účinností od 1. března 2019.\n\nPodloží tvoří račické slepence myslejovického souvrství (kulm). Nad nimi jsou neogenní jíly a spraše.\nVe stromovém patru jsou zastoupeny habr obecný, dub zimní, dub letní, javor babyka, klen, javor mléč, jasan ztepilý, jilm habrolistý, jeřáb břek, olše lepkavá, vrba bílá. V keřovém brslen evropský, hloh obecný, řešetlák počistivý, dřín jarní, tis červený. Z rostlin pak česnek žlutý, čestec klasnatý, hvozdík Pontederův, chrpa chlumní, kakost krvavý, lomikámen trojprstý, silenka ušnice, zlatovlásek obecný a další.\nZástupci hmyzu jsou např. nesytka bodalková, ostruháček trnkový, otakárek ovocný, mezi obratlovci ještěrka obecná, konipas horský, lejsek šedý, slepýš křehký, žluva hajní.\n\n"}
{"id": "36893", "url": "https://cs.wikipedia.org/wiki?curid=36893", "title": "Pula", "text": "Pula\n\nPula (slovinsky \"Pulj\", italsky \"Pola\", maďarsky \"Póla\") je chorvatský přístav a město, které se nachází na západě země, v jižní části Istrijského poloostrova. V roce 2012 zde žilo 57 053 obyvatel. Pula je zároveň největším městem Istrijské župy.\n\nTrvalé osídlení na tomto místě existuje již několik desítek století. Jako první zde sídlili Ilyrové, kmen Histriů (po nichž dostal poloostrov jméno). V 1. století př. n. l. zde Římané založili kolonii \"Colonia Pietas Iulia Pola\". Z této doby také pochází mnoho památek dnes hojně navštěvovaných turisty (např. amfiteátr, Herkulova brána nebo Vítězný oblouk rodiny Sergiů). Po pádu Římanů se ve městě vystřídali Vizigóti, Frankové i Benátčané. První Slované sem přišli v 7. století.\n\nVe středověku se o Pule zmiňuje Dante Alighieri. Roku 1813 se dostala pod vládu Rakouska-Uherska a stala se jedním z nejvýznamnějších rakouských přístavů, její okolí bylo ustanoveno jako provincie Küstenland. Na nedaleký ostrov Lošinj se tehdy jezdila rekreovat císařská rodina. Po pádu Rakouska-Uherska připadlo město Itálii a zůstalo pod její správou po celé meziválečné období. Když byla Pula přidělena Jugoslávii v roce 1945, prakticky 90 % obyvatel města mluvilo italsky, avšak změna je donutila odejít. Přesto je dodnes někde možné se tímto jazykem domluvit.\n\nPula má vlastní letiště (IATA: PUY, ICAO: LDPL) a veliký přístav. Místní letiště však nepatří k obvyklým destinacím; většina spojů létá z italského Terstu, jenž je od Puly vzdálen vzdušnou čarou asi 100 km severně. Pula je propojena dálnicí s hranicemi se Slovinskem a s Rijekou. Podle tvaru se istrijská dálnice lidově označuje jako Ypsilon (ačkoli chorvatština toto písmeno nezná).\n\nMěsto je oblíbenou turistickou destinací. V okolí je Brijunský národní park nebo Titova letní rezidence. Na jihu městské oblasti je turistické centrum Punta Verudela, nad níž se tyčí rakousko-uherská pevnost. Amfiteátr v Pule je druhý největší a nejvýznamnější amfiteátr na světě, hned za římským koloseem. V Pule se nachází také triumfální oblouk rodiny Sergiů, jenž v minulosti patřil ke Zlaté bráně. Ta však byla v 19. století zbořena a její původní název \"Portarata\" se v současné době užívá pro oblouk rodiny Sergiů.\n\nLetoviska ve městě Pula a okolí zajišťují především během letní sezóny bohatý kulturní program pro turisty. Ve městě je řada diskoték, diskoteras, klubů, barů, restaurací, vinných sklepů či pivnic. Pořádají se různé přehlídky, plesy a soutěže. Pravidelné kulturní akce se pořádají v malém římském divadle a v pulském amfiteátru – s kapacitou 22 000 návštěvníků. Pořádají se zde také různé koncerty, operní a divadelní představení. Tradičně se koná Pulský filmový festival, Mezinárodní festival alternativních divadel Pula, Mezinárodní festival mladých, festival Monte Paradiso se zaměřením na hardcore, punk, ska, reggae a jiné undergroundové styly, festival Istra Etno Jazz věnovaný jazzu, flamencu a salse nebo Biker days s rockovými koncerty a motorkáři z celého světa.\n\nV Pule se nachází mnoho muzejních expozic. Za Dvojitou branou sídlí Archeologické muzeum Istrie s exponáty z antiky a v ulici Uspon muzeju Historické muzeum Istrie. Augustův chrám má prostory vyhrazeny pro muzeum antické plastiky a pro lapidárium. V podzemních prostorách amfiteátru se nachází Muzeum vinařství a pěstování oliv v Istrii v antice s originálním antickým lisem na olivy. V dřívější rakousko-uherské pevnosti z let 1882 – 1886 ve Verudele můžete obdivovat mořský svět Jadranu. Akvárium v Pule funguje od roku 2002 a lze se tu seznámit s mořskými živočichy nejen severního a jižního Jadranu, ale i z řek a jezer Evropy a z tropických moří. Návštěvníci se mohou dotknout mořského ježka, želvy, raka nebo hvězdice. Součástí akvária je Mořské vzdělávací středisko se vzdělávacími programy a přednáškami.\n\nOd roku 1862 se zde nachází vojenský hřbitov rakousko-uherského námořnictva \"K.u.k. Marinefriedhof Pola\", kde mají pomník mimo jiné také český námořník František Koucký a chorvat Ljubomir Kraus, popravení zde byli v roce 1918 za přípravu vzpoury na torpédovce SM Torpedoboot 80T.\n\n\n"}
{"id": "36895", "url": "https://cs.wikipedia.org/wiki?curid=36895", "title": "Turín", "text": "Turín\n\nTurín (italsky \"Torino\", v piemontském dialektu \"Turin\") je velké průmyslové město v severozápadní Itálii, správní centrum Piemontu a metropolitního města Turín (odpovídající úrovni italkých provincií). Leží v severozápadní části Itálie na řece Pádu, přibližně 70 km východně od hranic s Francií. Na západní straně města, na hranicích s Francií, vystupují vrcholky Kottijských a Grajských Alp. Vzdálenost do severně ležícího Švýcarska a druhého největšího italského města Milána na východě je přibližně 100 km. Ve městě žije přes 908 469 obyvatel, i s předměstími přes 1,7 milionu.\n\nSídlí zde automobilka FIAT (\"Fabbrica Italiana Automobili Torino\"), a také mnoho dalších podniků, zahrnující většinu všech průmyslových odvětví.\n\nNázev města pochází od keltského \"Tau\", což znamená hory (podle nedalekých Alp). Osídlené bylo ještě před Římany, kteří zde vybudovali vojenský tábor \"(Castra Taurinorum)\". Od začátku 5. století zde bylo biskupství, v 6. až 8. století byl součástí Langobardského království, v roce 1404 tu byla založena univerzita. V roce 1562 se stal centrem savojského feudálního státu, které se roku 1720 změnilo na Sardinské království. V roce 1706 město přečkalo francouzské obležení, které ukončila bitva u Turína. Mezi lety 1802 a 1814 ho pak anektovala Francie, italským městem se stal až v roce 1861, a to na šest let dokonce jako její hlavní město. Společně s Milánem je dnes Turín jedním z ekonomických a kulturních center celé severní Itálie. V roce 2006 se zde a i v nedalekých horách konaly 20. Zimní olympijské hry.\n\nStřed města leží na \"Piazza Castello\". V severní části hlavního turínského náměstí leží Královský palác, \"Palazzo Reale\". Byl vystavěn v letech 1646–1658 nejprve jako rezidence savojských králů, později jako rezidence italských králů. Přepychové sídlo má v pravém křídle velmi ceněnou královskou zbrojnici, za palácem se nachází Královské zahrady. Západně od paláce stojí \"katedrála\" vystavěná v letech 1491–1498 v renesančním stylu. Zvonice pochází z roku 1720. Ve střední části náměstí stojí \"Palazzo Madama\", původně hrad ze 13. století, v 15. století rozšířený, západní fasáda barokní z 18. století. V paláci je muzeum starého umění.\n\n\"Palazzo Reale\", \"Palazzo Madama\" a další řada paláců v Turíně a okolním Piemontu jsou od roku 1997 zapsány na seznamu světového kulturního dědictví UNESCO pod společnou položkou „Rezidence královského rodu Savojských“.\n\nJižně od Piazza Castello propojuje hlavní náměstí a turínské hlavní nádraží obchodní a nákupní ulice \"Via Roma\". Přibližně v půli cesty prochází přes náměstí \"Piazza S. Carlo\" obklopené domy s arkádami. Na severovýchodní stranu náměstí zasahuje barokní budova \"Palazzo dell'Academia delle Scienze\" z konce 17. století, dnes muzeum nejvýznamnějších sbírek egyptského umění po Káhiře a Londýně. Hned vedlejší budovu východním směrem zaujímá \"Galleria Sabauda\". Jsou zde vystavena malířská díla především italských a nizozemských umělců (Paolo Veronese, Tintoretto, Rembrandt ad.). Vedle stojí kostel \"S. Filipo Neri\" z konce 17. století.\n\nNa západní stranu Piazza Castello ústí pěší zóna \"Via G. Garibaldi\". V ulici je řada obchodů, mimo jiné i obchod fotbalového klubu Juventusu Turín. V místě křížení s ulicí \"Via Milano\" se nachází turínská radnice, \"Palazzo di Citta\" nebo Municipio, stavba z let 1659–1665. Naproti radnici stojí chrám \"Santi Martiri\" z konce 16. století.\n\nJihovýchodně od hlavního náměstí se nalézá jedna z nejvýznamnějších barokních staveb ve městě \"Palazzo Carignano\", postavenou v letech 1679–1684. Sídlil zde italský parlament a v roce 1861 zde bylo vyhlášeno Italské království. Východně, směrem k řece Pádu se nachází jedna z dominant Turína - věž \"Mole Antonelliana\". Věž má 167 m, byla postavena v roce 1863. Architekt stavby A. Antonelli měl vytvořit původně synagogu, extravagantní stavba se však židovské obci nelíbila, byla tedy prodána městu. Dnes zde sídlí Muzeum dějin filmu.\n\nVýchodním směrem k řece Pádu je pod nábřežím náplavka, kde je řada barů, hospod a nočních klubů. Přes řeku lze vidět zelené kopce \"parku Di Villa Genero\". Proti proudu řeky po nábřeží se nachází park \"Parco del Valentino\" s botanickou zahradou z první poloviny 18. století. Uprostřed parku leží \"Castello del Valentino\", stavba z roku 1620–1660. Zpět k nádraží vede široká třída \"Corso Vittorio Emanuele II\".\n\nZájemci o moderní umění mohou navštívit \"Galleria Civica d'Arte Moderna Contemporanea\" se sbírkami Modiglianiho, Kleea či Ernsta. Případně je možné navštívit muzeum automobilismu \"Museo dell'Automobile\" na Corso dell'Unita d'Italia.\n\n\"Počet obyvatel (v tis.)\"\n\n\n\nABEND,B. a SCHLIEBITZ, A. a kol.: \"Itálie\". 1. české vyd. Marco Polo 2009. 838 s. S. 757. ISBN 978-3-8297-6646-3.\n\n\n"}
{"id": "36901", "url": "https://cs.wikipedia.org/wiki?curid=36901", "title": "Josef Masopust", "text": "Josef Masopust\n\nJosef Masopust (9. února 1931 Střimice u Mostu – 29. června 2015 Praha) byl československý fotbalový hráč a trenér. V roce 1962 obdržel cenu \"Zlatý míč\" pro nejlepšího evropského fotbalistu. Českomoravský fotbalový svaz ho vyhlásil \"Nejlepším českým fotbalistou posledních 50 let\". V roce 2000 vyhrál anketu \"Česká fotbalová osobnost století\" a krátce poté jej odborníci zvolili za českého \"Fotbalistu století\". Pelé ho roku 2004 zařadil mezi 125 nejlepších žijících fotbalistů. Figuroval na seznamu UEFA Jubilee 52 Golden Players.\n\nOd roku 2009 je po něm pojmenován mostecký stadion (Fotbalový stadion Josefa Masopusta). V květnu 2012 byla na jeho památku odhalena u stadionu Dukly Praha na Julisce v Praze 6 jeho socha.\n\nNarodil se roku 1931 ve vesnici Střimice u Mostu jako nejstarší z šesti dětí do rodiny horníka. Kvůli těžbě hnědého uhlí přestala obec existovat.\n\nFotbal mu učaroval od malička. V tomto ohledu zdědil nadání po otci, který také hrával fotbal, ale ne na vysoké úrovni, jako v budoucnu jeho syn. Otec mu vštěpoval zásady fair play, které se výrazně projevily v jeho budoucí fotbalové kariéře.\n\nPrvní ligu začal hrát na fotbalovém stadiónu \"Na drožďárně\" v Teplicích. Poté přestoupil do klubu Dukla Praha, za který hrál téměř celou svou kariéru a v jehož dresu, vedle reprezentačního, také získával fotbalovou slávu.\n\nS manželkou Věrou měl syna Antonína a dceru Věru.\n\nZemřel 29. června 2015 po dlouhé nemoci.\n\nKrátce po válce se stal hráčem dorosteneckého mužstva Mostu, kam se rodina po válce přestěhovala. V sedmnácti už hrál za A-mužstvo. V roce 1949, v osmnácti letech, podepsal přestup do ligových Teplic, za které hrál od začátku sezóny 1950 dva roky. Když nastoupil vojenskou základní službu, přešel do nově se tvořícího klubu ATK Praha, který později působil pod názvy ÚDA a Dukla Praha. V armádním mužstvu zůstal patnáct let. Po celou dobu hrál na místě levého záložníka. Stal se tvůrcem hry a spolu s týmem získal sedm ligových titulů.\n\nReprezentační dres Československa oblékl poprvé v roce 1954 a za národní mužstvo odehrál celkem 63 zápasů, ve kterých vstřelil 10 branek. Měl velký podíl na třetím místě našich fotbalistů na mistrovství Evropy 1960 ve Francii a především na stříbrném umístění na mistrovství světa 1962 v Chile. O půl roku později získal Zlatý míč, který se každoročně uděluje nejlepšímu fotbalistovi Evropy. V letech 1963–1965 hrál za vybraná mužstva světa a Evropy, v týmu Evropy mu byla svěřena funkce kapitána. Závěr hráčské kariéry strávil v letech 1968–1970 v Belgii. Na vrcholné úrovni se pohyboval do třiceti devíti let.\n\nZ mnoha set utkání, která sehrál, mu v paměti nejvíce utkvěl zápasy Dukla Praha – FC Santos v roce 1959 v Mexiko City a Československo – Brazílie ve finále mistrovství světa 1962 v Santiago de Chile. V utkání v Mexiku vyhrála Dukla Praha nad tehdy patrně nejlepším světovým fotbalovým klubem z Brazílie 4:3. Vstřelil dva góly, byl nejlepším hráčem zápasu a podal lepší výkon než největší hvězda Santosu Pelé. Druhým vrcholem pro něj bylo finále mistrovství světa 1962, ve kterém vstřelil Brazilcům jediný a v dané chvíli vedoucí gól Československa, které však nakonec prohrálo 1:3.\n\nV 63 reprezentačních zápasech (1954–1966) dal Masopust 10 gólů. Svou hráčskou kariéru prožil v týmech Teplic (54 zápasů v letech 1950–1951) a zejména v ATK, později přejmenovaný na Dukla Praha – (350 zápasů v období 1952–1968). V československé lize zaznamenal 386 zápasů a 79 gólů. V Poháru mistrů evropských zemí nastoupil ve 37 utkáních a dal 5 gólů a v Poháru vítězů pohárů nastoupil ve 4 utkáních a dal 1 gól. V březnu 2004 ho Pelé jmenoval jedním ze 125 nejlepších žijících fotbalistů světa.\n\nPo roce 1968 se stal hrajícím trenérem belgického týmu Crossing. V sezóně 1977/78 přivedl k titulu ligového mistra Zbrojovku Brno, v letech 1984–1988 byl trenérem reprezentace Československa. V letech 1988 až 1991 pak působil v Indonésii jako trenér tamějšího reprezentačního mužstva juniorů (hráčů do 21 let). Řadu let vykonával funkci předsedy Nadace fotbalových internacionálů.\n\n"}
{"id": "36909", "url": "https://cs.wikipedia.org/wiki?curid=36909", "title": "Internet Protocol", "text": "Internet Protocol\n\nInternet Protocol (zkratka IP) je v informatice základním protokolem pracujícím na síťové vrstvě používaným v počítačových sítích a Internetu. Protokol IP poskytuje datagramovou službu celé rodině protokolů TCP/IP. Sám o sobě neposkytuje záruky na přenos dat a rozlišuje pomocí IP adresy pouze jednotlivá síťová rozhraní (doplňující služby jsou poskytovány na vyšších vrstvách, viz referenční model ISO/OSI). V současné době je stále ještě používána starší verze protokolu IPv4, nově se přechází na IPv6.\n\nIP protokol byl původně datagramová služba bez vystavění spojení ( ) v rámci projektu \"Transmission Control Program\", který v roce 1974 uvedla dvojice Vint Cerf a Bob Kahn. Doplňkem byl spojově orientovaný protokol TCP (Transmission Control Protocol) a společně tak tvořili Rodinu internetových protokolů ( ), která je často zkráceně označována jako Rodina protokolů TCP/IP.\n\nInternet Protocol je zodpovědný za směrování datagramů (paketů) ze zdrojového počítače do cílového hostitele přes jednu nebo více IP sítí. Paket se skládá z řídících dat (metadat) a z uživatelských dat (užitečné zatížení, anglicky payload). Řídící data poskytují síti potřebná data k doručení paketu, například adresu zdroje a cíle, kódy pro detekci chyb – kontrolní součty a informace o pořadí.\n\nData se v IP síti posílají po blocích nazývaných datagramy. Jednotlivé datagramy putují sítí zcela nezávisle, na začátku komunikace není potřeba navazovat spojení či jinak „připravovat cestu“ datům, přestože spolu třeba příslušné stroje nikdy předtím nekomunikovaly.\n\nIP v doručování datagramů poskytuje \"nespolehlivou\" službu, označuje se také jako \"best effort\" – „nejlepší úsilí“; tj. všechny stroje na trase se datagram snaží podle svých možností poslat blíže k cíli, ale nezaručují prakticky nic. Datagram vůbec nemusí dorazit, může být naopak doručen několikrát a neručí se ani za pořadí doručených paketů. Pokud aplikace potřebuje spolehlivost, je potřeba ji implementovat v jiné vrstvě síťové architektury, typicky protokoly bezprostředně nad IP (viz TCP).\n\nPokud by síť často ztrácela pakety, měnila jejich pořadí nebo je poškozovala, výkon sítě pozorovaný uživatelem by byl malý. Na druhou stranu příležitostná chyba nemívá pozorovatelný efekt. Navíc se obvykle používá vyšší vrstva, která ji automaticky opraví.\n\nKaždé síťové rozhraní komunikující prostřednictvím IP má přiřazeno jednoznačný identifikátor, tzv. IP adresu. V každém datagramu je pak uvedena IP adresa odesílatele i příjemce. Na základě těchto adres pak směrovače (routery) na trase provádí rozhodnutí, jakým směrem paket odeslat, tzv. směrování (\"routing\").\n\nNávrh internetových protokolů předpokládá, že síťová infrastruktura je neodmyslitelně nespolehlivá a dynamická z hlediska dostupnosti a propojení uzlů. Neexistuje žádný centrální monitoring anebo měření výkonnosti, který by umožňoval sledování, nebo udržování stavu sítě. V zájmu snížení složitosti sítě se využívá tzv. konec-konec princip. Routery v přenosové cestě pouze přepošlou pakety na další známé místní brány, které odpovídají směrovacímu prefixu cílové adresy.\n\nV důsledku tohoto návrhu Internet Protocol poskytuje nejlepší výkon, ale služba jako taková je charakterizována jako nespolehlivá. Proto se můžou v průběhu přenosu objevit různé chyby, jako například poškození dat, ztráta paketů a opakování, ale i špatné pořadí paketů. Vzhledem k tomu, že je směrování dynamické pro každý paket a síť si neuchovává stav cesty, je možné, že některé pakety jsou směrovány přes delší cestu k určenému cíli, což vede k nesprávnému pořadí v přijímači.\n\nJediná pomůcka, kterou poskytuje Internet Protocol verze 4 (IPv4), je zajištění záhlaví IP paketu bez chyb pomocí výpočtu kontrolního součtu při průchodu každým uzlem. Díky této metodě je možné vyřazení paketu se špatným kontrolním součtem. V tomto případě se chyba zasílá koncovému uzlu, i když existuje tzv. Internet Control Message Protocol(ICMP).\nV nové verzi IPv6 se upustilo od používání IP hlavičky s kontrolním součtem ve prospěch rychlého zasílání přes směrovací prvky v síti.\n\nRozpoznání a opravu některého z těchto problémů je v kompetenci vrchní vrstvy protokolu. Například, aby bylo dodrženo pořadí doručení, může horní vrstva využít \"cachování\" dat.\n\nCo se týče spolehlivosti, dynamický charakter a rozmanitost internetu a jeho součástí, není poskytnuta žádná záruka, že konkrétní cesta je schopná, nebo vhodná pro provedení požadovaného přenosu, i když je cesta dostupná a spolehlivá. Jedním z technických omezení je velikost datových paketů k danému odkazu. K dispozici je mechanizmus, který může zjistit velikost místní sítě (Maximum transmission unit(MTU)), stejně jako pro celou naplánovanou cestu k cíli při použití IPv6. Síťová vrstva IPv4 umožňuje automaticky fragmentovat původní datagram do menších jednotek. V tomto případě IP znovu uspořádá fragmenty dodané ve špatném pořadí.\n\nTransmission Control Protocol (TCP) je protokol, který dokáže upravit velikost segmentu. UDP a Internet Control Message Protocol(ICMP) ignoruje velikost MTU a tím nutí k fragmentaci příliš velkých datagramů.\n\nSnad nejsložitějšími aspekty IP jsou IP adresování a směrování. IP protokol řeší, jakým způsobem se přiděluje IP adresa hostitelům a jak se IP adresy hostitele dělí a seskupují v podsítích. IP směrování se provádí všemi hostiteli, ale především routery propojujícími sítě, kde se obvykle používá buď IGP (Interior Gateway Protocol), nebo EGP (Exterior Gateway Protocol), pomocí nichž se IP datagramy přeposílají přes připojené sítě.\nIP směrování se také používá v lokálních sítích. Například, Ethernet přepínače dnes podporují IP multicast. Tyto přepínače primárně používají IP adresy, ale podporují i MAC adresy kvůli kompatibilitě se staršími přepínači.\n\nV květnu 1974 Institut elektrických a elektronických inženýrů (IEEE) vydal knihu nazvanou \"Protokol pro propojení paketové sítě\". V knize autoři Vint Cerf a Bob Kahn popsali protokol síťování pro sdílení zdrojů pomocí přepínání paketů mezi jednotlivými uzly. Centrální ovládací prvek tohoto modelu je \"Transmission Control Program\" (TCP), který obsahuje současně odkazy orientované na připojení a datagram služeb mezi hostiteli. Monolitický TCP byl později rozdělen na modulární architekturu sestávající z TCP protokolu a síťovou vrstvu. Tento model se stal známý jako TCP/IP, i když formálně odkazoval na Internet Protocol Suite.\n\nInternet Protocol je jedním z určujících prvků, které definují Internet. Dnes se na internetu využívá převážně IPv4. Verze protokolu je uvedeno v každém IP datagramu. IPv4 je popsán v (1981).\nNástupce IPv4 je IPv6 . Zatímco IPv4 používá 32bitové adresy (cca 4 miliardy, neboli 4,3×10 adres), IPv6 používá 128bitové adresy (cca 340 sextiliónů, neboli 3,4×10 adres). I když nasazování IPv6 je pomalé, v červnu 2008 vláda Spojených států začala využívat IPv6 (i když jen na úrovni páteřní sítě) jako vyjádření podpory nové verzi protokolu.\n\nVerze čísla 0 až 3 byly vývojové verze IPv4 používány v letech 1977 a 1979. Verze číslo 5 byla používána jako streamovací protokol (anglicky Internet Stream Protocol). Čísla verzí 6 až 9 byly navrženy pro různé modely protokolu s cílem nahradit IPv4: SIPP (Simple Internet Protocol Plus, známý nyní jako IPv6), TP / IX (), PIP () a TUBA (TCP a UDP s většími adresami, ). Číslo verze 6 byl nakonec vybrán jako oficiální nástupce IPv4, následně standardizovaný jako IPv6.\n\nDnes se nejčastěji používá verze označovaná číslem 4 nazývaná IPv4. IPv6 je navrhovaný a chystaný nástupce IPv4. Internetu pozvolna docházejí adresy, přesněji nebýt NATu a organizačních opatřeních zpřísňujících přidělování adres zavedených v polovině 90. let, už by byly vyčerpány. Nově zaváděný protokol IPv6 bude klást určité nároky na vybavenost osobních počítačů i jiných zařízení. Moderní operační systémy (Windows XP, Windows Vista, Windows 7, Mac OS X, Linux) jsou již na implementaci připravené, je ale nutné upravit i všechny síťové aplikace.\n\n\n"}
{"id": "36911", "url": "https://cs.wikipedia.org/wiki?curid=36911", "title": "Mastná kyselina", "text": "Mastná kyselina\n\nJako mastné kyseliny se v biochemii označují vyšší monokarboxylové kyseliny. Mastné kyseliny lze dělit podle různých kritérií – například podle délky řetězce nebo nasycení.\n\nPrvní je izoloval roku 1818 francouzský chemik M. E. Chevreul.\n\nS některými alkoholy tvoří estery, které se nazývají tuky (estery s glycerolem). Esterifikací s cetylalkoholem, cerylalkoholem a myristylalkoholem (méně často také dalšími mastnými alkoholy) tvoří vosky.\n\nV přírodě se vyskytující mastné kyseliny mají většinou sudý počet uhlíkových atomů, protože jejich biosyntéza probíhá adicí acetátu, který má dva uhlíky. Průmyslově se vyrábějí hydrolýzou esterových vazeb v tucích.\n\nMastné kyseliny jsou součástí mnoha biologicky důležitých látek:\n\nSyntéza mastných kyselin je proces, při němž vznikají mastné kyseliny prodlužováním acetylkoenzymu A. Proces je v zásadě podobný beta-oxidaci, ale enzymatický aparát, buněčná lokalizace i detaily jednotlivých reakcí se liší.\n\n\nNasycené mastné kyseliny (SAturated Fatty Acids) neobsahují v řetězci žádnou dvojnou vazbu. Tvoří dlouhé přímé řetězce. Zvláště v živočišných tucích je velké množství nasycených mastných kyselin jako energetická rezerva. Vyskytují se také v palmovém oleji.\n\n\n\nNasycené mastné kyseliny jsou z jater na periferii distribuovány navázány v lipoproteinech VLDL (\"very low density lipoprotein\"). Tato malá částice obsahuje také velké množství cholesterolu. Tím nasycené mastné kyseliny prokazatelně zvyšují hladinu cholesterolu v krvi a je možno pokládat je za atherogenní.\n\nMononenasycené mastné kyseliny (Mono Unsaturated Fatty Acids), monoenové mastné kyseliny obsahují ve svém řetězci jednu dvojnou vazbu.\n\n\n\nPolynenasycené mastné kyseliny (PolyUnsaturated Fatty Acids), polyenové mastné kyseliny, mají v řetězci více než jednu dvojnou vazbu. Patří mezi ně i tzv. esenciální mastné kyseliny, které je nutno přijímat potravou. Esenciální mastné kyseliny jsou nutným substrátem pro syntézu prostaglandinů a dalších biologicky aktivních látek.\n\n\n\nNěkteré polyenové mastné kyseliny snižují množství LDL v krvi a tak pomáhají snižovat hladinu cholesterolu (hlavně omega-3 nenasycené mastné kyseliny).\n\nVětšina přírodních nenasycených mastných kyselin se vyskytuje v konfiguraci cis. Trans izomery (transmastné kyseliny, TFA nebo TRANS) se vyskytují hlavně ve ztužených tucích a ve velmi malém množství v tuku přežvýkavců.\n\nCis-mononenasycené kyseliny zrychlují odbouráváni lipoproteinů LDL (low density lipoprotein), snižují tak hladinu cholesterolu v krvi. Naproti tomu transmastné kyseliny prokazatelně hladinu cholesterolu zvyšují a zvyšují tak riziko aterosklerózy.\n\nNasycené mastné kyseliny ve 20. století získaly neprávem status škodlivých, nicméně jejich častá nebo nadměrná konzumace není dietology doporučována.\nNyní se ukazuje, že druhy savců, které v tukové tkáni častěji ukládají nasycené mastné kyseliny, žijí déle. Také závisí o jaké nasycené mastné kyseliny jde.\n\nSvětová zdravotnická organizace (WHO) v květnu 2018 vyzvala světové vlády, aby podstatně omezily obsah trans-mastných kyselin v potravinách, neboť mají celém světě na svědomí asi 500 tisíc předčasných úmrtí ročně.\n\n"}
{"id": "36912", "url": "https://cs.wikipedia.org/wiki?curid=36912", "title": "Mezinárodní energetická agentura", "text": "Mezinárodní energetická agentura\n\nMezinárodní energetická agentura (angl. International Energy Agency, IEA) je vládní organizace. Založila ji OECD roku 1974. Sdružuje 29 členských zemí (včetně Česka). Zabývá se prevencí přerušení zásob ropy a informacemi o ropném trhu a dalších energií a energetických zdrojů.\n\nNezabývá se jadernou energetikou. Na tu je zaměřena Mezinárodní agentura pro atomovou energii.\n\nOd 1. září 2015 je jejím výkonným ředitelem Fatih Birol.\n\n"}
{"id": "36913", "url": "https://cs.wikipedia.org/wiki?curid=36913", "title": "Zuzana Brabcová", "text": "Zuzana Brabcová\n\nZuzana Brabcová, provdaná Mirošovská (23. března 1959 Praha – 20. srpna 2015 Praha Praha), byla česká spisovatelka.\n\nNarodila se v rodině literárního kritika a historika Jiřího Brabce a literární historičky, editorky a překladatelky Ziny Trochové.\nPo maturitě (1978) nemohla z politických důvodů studovat na vysoké škole, proto nastoupila na místo knihovnice, později nemohla vykonávat ani tuto profesi a pracovala jako uklízečka v nemocnici. Před rokem 1989 publikovala v samizdatu a v exilu, po pádu komunistického režimu pracovala na Ministerstvu zahraničí, pak se stala nakladatelskou redaktorkou. Působila v nakladatelstvích \"Český spisovatel\", \"Hynek\" a \"Garamond\". V roce 2001 při prezentaci svého „lesbického románu“ \"Rok perel\" uvedla, že žije s dcerou, manželem a přítelkyní v Praze.\n\nZa román \"Daleko od stromu\" obdržela roku 1987 jakožto vůbec první laureátka Cenu Jiřího Ortena, za román \"Stropy\" roku 2013 cenu Magnesia Litera a za poslední, posmrtně vydaný román \"Voliéry\" (2016) Cenu Josefa Škvoreckého.\n\n\n\n\n"}
{"id": "36915", "url": "https://cs.wikipedia.org/wiki?curid=36915", "title": "Hexogen", "text": "Hexogen\n\nHexogen (1,3,5-trinitro-1,3,5-triazacyklohexan, 1,3,5-cyklotrimethylentrinitramin, 1,3,5-trinitro-1,3,5-triazinan) je velmi silná, karcinogenní, často používaná trhavina, často též označovaná jako \"Cyklonit\", \"RDX\" (z angl. \"Research Department Explosive\") nebo \"T\".\n\nChemicky je hexogen cyklický triamin, jehož 3 dusíkové atomy šestičlenného cyklu nesou namísto vodíkového atomu nitroskupinu ( -NO), sumární chemický vzorec této sloučeniny je CHON nebo\n(CH-N-NO).\n\nJde o krystalickou látku s hustotou 1,82 g/cm a teplotou tání 203 °C. (Hustota závisí vždy na dané krystalové modifikaci.)\n\nVe vodě je prakticky nerozpustný, stejně tak jako ve většině běžných organických rozpouštědel. Dobře se však rozpouští v acetonu, při teplotě 20 °C má nasycený roztok koncentraci 6,8 %.\n\nHexogen je chemicky značně stabilní, nereaguje s kovy, zředěnými minerálními kyselinami a hydroxidy. Kyselina sírová jej však rozkládá při koncentraci vyšší než 70 % a proto při jeho výrobě nelze použít nitrační směs na bázi HSO + HNO.\n\nJako výbušnina vykazuje mimořádně dobré vlastnosti – je velmi stabilní a málo citlivý vůči vnějším vlivům a přitom se vyznačuje velmi vysokou brizancí a razancí výbuchu. Ve srovnání s populárním pentritem vykazuje vyšší stabilitu a nižší citlivost vůči mechanickým podnětům, jeho brizance výbuchu je naopak mírně vyšší. Moderním požadavkům na bezpečnost ve vojenství však přestává vyhovovat a proto je pomalu vytlačován látkami jako je NTO, popř. jsou používány jeho modifikace jako je RS-RDX nebo je jeho celkový obsah ve výbušných směsích omezován.\n\nJe proto ideální látkou pro přípravu jak průmyslových tak vojenských trhavin. Často se přitom v různém poměru mísí s jinými explozivními i neexplozivními látkami a setkáme se s ním mimo jiné jako součástí výbušnin pod obchodním názvem HBX, Cyclotol a v řadě jiných vojensky využívaných výbušnin, včetně klasických plastických trhavin jako je např. C-4, PE-4 nebo Semtex. Ve směsi s HTPB a práškovým hliníkem tvoří náplň moderních leteckých bomb letectva USA pod názvem PBXN-109, popř. ve směsi s chloristanem amonným, HTPB a práškovým hliníkem pod názvem AFX-757. Směsi hexogenu a TNT se nazávají hexolity, příkladem hexolitu je kompozice B.\n\nJako výbušnina vykazuje tyto základní vlastnosti:\n\nExistuje celá řada výrobních postupů pro syntézu hexogenu, z nichž patrně nejpoužívanější je nitrolýza urotropinu bezvodou kyselinou dusičnou. Reakci je třeba provádět za vydatného chlazení, protože je silně exotermní a v každém případě vede ke vzniku řady nechtěných vedlejších produktů. Rafinace výsledného produktu se pak provádí jednak vysrážením hexogenu z reakční směsi, případně následnou rekrystalizací z acetonového roztoku.\n\n"}
{"id": "36920", "url": "https://cs.wikipedia.org/wiki?curid=36920", "title": "Andrejšky", "text": "Andrejšky\n\nBuližníkový hřbet Andrejšky jsou přírodní památka, evidovaná na seznamu chráněných území AOPK ČR pod číslem 625. Skalní hřbet, protažený v délce 300 m od severu k jihu, leží na severozápadním úbočí vrchu Radyně u Starého Plzence v okrese Plzeň-město.\n\nPřírodní památka, původně evidovaná jako chráněný přírodní výtvor, byla zřízena vyhláškou rady ONV Plzeň - jih v roce 1975 za účelem ochrany vypreparovaných buližníkových skal a kamenného moře, tvořících geologický a krajinářsky typický prvek Radyňské vrchoviny.\n\nBuližníkový (silicitový) hřbet Andrejšky, tvořený skalami 5 - 15 metrů vysokými, bývá charakterizován též jako kamýk (skalní suk). Tato bizarní buližníková skupina skal, tvořících vložku v algonkických břidlicích a pocházejících z období starohor, byla vymodelována v důsledku mrazového zvětrávání. Na východním straně chráněného území se nachází kamenné moře, jehož součástí jsou místy velké bloky skal.\n\nPřírodní památka se nachází na území geomorfologické jednotky Radyňská vrchovina. Jedná se o jediný buližníkový kamýk na Plzeňsku, který nebyl narušen lidskou činností.\n\nNa chráněném území roste metlice křivolaká (\"Avenella flexuosa\") či brusnice borůvka (\"Vaccinium myrtillus\"), hojně jsou zastoupeny různé druhy mechorostů, lišejníků a kapradin, např. osladič obecný (\"Polypodium vulgare\") a kapraď osténkatá (\"Dryopteris carthusiana\"). Z dřevin se zde vyskytují vcelku běžné druhy - borovice lesní (\"Pinus sylvestris\"), bříza bělokorá (\"Betula pendula\"), jeřáb obecný (\"Sorbus aucuparia\"), smrk ztepilý (\"Picea abies\") a dub letní (\"Quercus robur\").\n\nAndrejšky patří mezi horolezecky využívané lokality, horolezecká činnost je zde povolena bez časového omezení. V sektoru \"Radyně\" je Českým horolezeckým svazem evidováno celkem 110 lezeckých cest\".\"\n\nPřírodní památka Andrejšky se nachází na úpatí vrchu Radyně na trase okružní naučné stezky Staroplzenecká při jihozápadním okraji městské zástavby Starého Plzence, zhruba jeden kilometr od zříceniny hradu Radyně na vrcholu stejnojmenného kopce.\n\n\n"}
{"id": "36923", "url": "https://cs.wikipedia.org/wiki?curid=36923", "title": "Shel Silverstein", "text": "Shel Silverstein\n\nShelby Allan „Shel“ Silverstein (25. září 1930 Chicago – 10. května 1999 Key West, Florida) byl americký básník, textař, spisovatel knih pro děti a komiksů, skladatel, scenárista, kreslíř, zpěvák. Jeho literární i hudební tvorba je velmi mnohostranná, největší proslulost mu však získaly jeho knihy pro děti, oblíbené i u dospělých.\n\nNarodil se a vyrostl v Chicagu, psát a kreslit začal už jako dítě, později se v rozhovoru vyjádřil, že by mu bylo milejší hrát baseball nebo běhat za holkama. V 50. letech začal jako voják v Japonsku a Koreji kreslit komiksy pro vojenský časopis Pacific Stars and Stripes, později pracoval pro Playboy. Komiks se dá označit za jeho katapult k úspěchu.\nSvou první knihu – The Giving Tree vydal až v roce 1964 – trvalo 4 roky, než se ji jedno z nakladatelství uvolilo vydat, nakladatelé ji dlouho odmítali kvůli smutnému konci, že je příliš krátká nebo s odůvodněním, že je sice hezky napsaná, ale stojí na pomezí literatury pro děti a dospělé a proto by neměla úspěch. Kniha však byla dobře přijata dětmi i dospělými. Příběh pojednává o přátelství stromu a chlapce. Strom chlapce obdarovává (plody, dřevo, stín) až z něj zůstane jen pahýl. Hned ten samý rok následovala A Girafe and a Half.\n\nKromě toho napsal ještě The Missing Piece a Uncle Shelby's ABZ Book – satirickou knihu pro děti, poslední knihou vydanou před smrtí je Falling Up.\nPro dospělé napsal mimo jiné komiks Different Dances. První sbírka básní a kreseb pro děti Where the Sidewalk Ends vyšla v roce 1974, v roce 1983 byla Silversteinem rovněž namluvena a nazpívána a získala Grammy. Druhá sbírka A Light in the Attic vyšla v roce 1981 a byla přeložena do 30 jazyků (některé knihovny ji však odmítaly s odůvodněním, že u dětí podporuje nepořádnost a neposlušnost).\n\nV roce 1981 vydal hru The Lady or the Tiger Show. Napsal rovněž rapovou verzi Shakespearova Hamleta, která vyšla v roce 1998 v časopise Playboy.\n\nJeho poslední knihou vydanou před náhlou smrtí byla v roce 1986 Falling Up. V roce 2005 vyšla posmrtně kniha s dosud nevydanými ilustracemi a básněmi Runny Babbit založená na slovních hříčkách.\n\nSpolu s Davidem Mametem napsal rovněž scénář k filmu Things Change. Pro filmy skládal i hudbu. Jako člověk byl Silverstein skromný, vyhýbal se publicitě, zakázal dokonce svým vydavatelům poskytovat o sobě biografické informace.\n\nJeho styl byl prostý, zaměřený spíše na příběh a téma než jazyk, používal hovorovou řeč a současný slang. Sám tvrdil, že nikdy nestudoval poezii ostatních a proto si vytvořil vlastní, osobitý styl.\nSilverstein věřil, že u psaných děl velmi záleží na tom, v jaké formě jsou čteny, proto sám vybíral typ papíru a písmo i grafickou podobu knihy, své knihy rovněž sám ilustroval (například jeho rapová verze Hamleta vyšla na žluto-béžovém papíře).\n\nSilverstein byl velmi všestranný rovněž jako hudebník: hrál na kytaru, klavír, saxofon a pozoun.\n\nV roce 1970 obdržel Silverstein cenu Grammy za svou píseň A Boy Named Sue (zpíval Johnny Cash), svou písní The Unicorn Song pomohl k slávě skupině The Irish Rovers, píseň One's On the Way se stala hitem pro Lorettu Lynn, řadu písní napsal pro Bobby Bareho včetně „Rosalie's Good Eats Cafe“, „Mermaid“, „The Winner“, and „Tequila Sheila“. Rovněž napsal většinu písní pro skupinu Dr. Hook & The Medicine Show. Populární byla také píseň \"Put another log on the fire\" v podání Tompalla Glasera.\n\nSpolupracoval s Johnny Cashem, Irish Rovers, Brothers Four, Lynn Anderson, Lorettou Lynn, Jerry Lee Lewisem, Bobby Bare and Dr. Hook, Old Dogs.\n\n3. listopadu 2002 byl Silverstein přidán do „Nashville Songwriters Hall of Fame“ (Nashvillská síň slávy pro autory písní).\n\nZa svou hudbu k filmu Postcards from the Edge byl nominován na Oskara, napsal hudbu i k řadě jiných filmů.\nZemřel na srdeční záchvat v roce 1998 v Key West na Floridě, ve stáří 68 let.\n\n\n\n\n"}
{"id": "36926", "url": "https://cs.wikipedia.org/wiki?curid=36926", "title": "Jiří Brabec (literární historik)", "text": "Jiří Brabec (literární historik)\n\nJiří Brabec (*  Kněževes) je český literární kritik a historik.\n\nPo maturitě na tzv. dělnické přípravce absolvoval Filosofickou fakultu UK, obor čeština a historie. Roku 1955 nastoupil do Ústavu pro českou literaturu, kde pracoval až do roku 1971. Místopředseda Svazu čs. spisovatelů. Ze všech funkcí byl nucen z politických důvodů odejít. V tomto období také externě přednášel českou literaturu na filosofické fakultě. Podepsal Chartu 77.\n\nPo odchodu z Ústavu pro českou literaturu pracoval v celé řadě manuálních profesí. V této době publikoval pouze v exilových či samizdatových časopisech.\n\nV letech 1990–2002 přednášel na Filozofické fakultě UK českou literaturu 20. století. V současné době je vědeckým pracovníkem Masarykova ústavu AV ČR.\n\nJeho dcerou byla spisovatelka Zuzana Brabcová.\n\nJiří Brabec se zajímá o literaturu 19. a 20. století.\n\n\nMimo vlastních knih vydal mnoho studií, prací a časopiseckých článků o české literatuře. Dále se podílel na vydání knih celé řady významných básníků, často jako editor (např. Jaroslav Seifert, František Hrubín, František Halas)\n\n"}
{"id": "36932", "url": "https://cs.wikipedia.org/wiki?curid=36932", "title": "Oxid měďný", "text": "Oxid měďný\n\nOxid měďný (CuO) je jedním ze tří oxidů mědi. V přírodě se vyskytuje jako červený minerál kuprit. Vzniká zahříváním mědi na vzduchu nebo v proudu kyslíku. Pro jeho vznik stačí nižší teplota než v případě oxidu měďnatého. Lepší metodou přípravy je redukce alkalických roztoků měďnatých solí hydrazinem nebo cukrem.\n"}
{"id": "36936", "url": "https://cs.wikipedia.org/wiki?curid=36936", "title": "Řád menších bratří", "text": "Řád menších bratří\n\nŘád menších bratří (latinsky Ordo Fratrum Minorum, OFM), jehož členové jsou nazýváni františkáni v užším smyslu, bosí františkáni, spirituálové nebo observanté (a v některých regionech Evropy také bernardini nebo reformáti) je jednou z větví františkánů, žebravého řeholního řádu založeného sv. Františkem z Assisi v roce 1209 a později rozděleného na tři větve (kromě observantů jde ještě o kapucíny a minority). K rozdělení řádu došlo kvůli odkazu sv. Františka – chudobě, nepřijímání privilegií, zdůrazňování poustevnictví či spíše působení ve městech a vzdělávání bratrů. Členové řádu se soustředí především na kazatelskou a misijní činnost.\n\nPatrony řádu jsou Panna Maria, sv. František z Assisi, sv. Antonín Paduánský, sv. Bonaventura, sv. František ze Solana (patron františkánských misií).\n\nŘádový oděv tvoří tmavohnědý hábit s volnou kapucí přepásaný bílým provazovým cingulem se třemi uzly, kněží nemají kolárek a nenosí biret. Jako obuv slouží převážně kožené sandále.\n\nZáklad františkánské řehole vychází ze společného života a chudoby. Františkáni se snažili žít jako apoštolové s možností přebývání v klášterech. Františkova řehole byla zaměřena na život podle evangelia a chudobu jak mnichů, tak i klášterů. Pojetí chudoby vytvořilo rozkol mezi mnichy, řád se rozdělil na observanty a konventuály. V letech 1317-1318 rozhodl papež Jan XXII. ve prospěch umírněnější verze řehole a povolil korporativní (společné) vlastnictví. Rozhodnutí papeže pobouřilo množství observantů, kteří se jím odmítli řídit a raději opustili kláštery.\n\nNež byla přijata umírněná řehole, staraly se o finance řádu a kláštera světské osoby přímo spojené se Svatým stolcem. Tyto světské osoby se nazývaly apoštolští syndikové. Byli u každého řádu a jako odměnu mohli obdržet všechna duchovní dobrodiní.\n\nJedním ze základních prvků františkánské spirituality je fraternita (bratrství), která je podle sv. Františka z Assisi všude tam, kde jsou bratři shromážděni kolem Ježíše.\n\nŘád má svoji sekulární (světskou) větev, označovanou jako terciáři.\n\nFrantiškánská modlitba růžence údajně vznikla již v roce 1422. Růženec původně tvořilo sedmkrát deset Zdrávasů, k nimž byly přidány ještě další dva, a výsledné číslo se tak opíralo o zbožnou tradici ohledně Mariiných 72 let života. Tento zvyk, který pochází od františkánů, později převzaly i další řády a zbožní laikové. Počet Zdrávasů se ustálil na sto padesáti.\n\nŘád nemá specifické zaměření na určitou činnost. Studium teologie původně zabíralo jen malou část františkánského života, většinou se zaměřovali na pomoc a osvětu. Kromě misií a kázaní pomáhají mniši ve špitálech, věznicích, při duchovní správě a při pohřbívání. Jako privilegium má řád právo na svěcení křížových cest.\n\nSám sv. František se zasloužil o uznání svého způsobu života u papeže Inocence III. v roce 1209. O vytvoření řádu se však ještě nejednalo. Až v roce 1223 byla vytvořena a schválena oficiální řehole papežem Honoriem III. V tom samém roce byl představen Františkův třetí pokus o vypracování pravidel pro řád, ve kterém bylo zakázáno vlastnictví řádového domu a kontakt s penězi. Tato pravidla musela být na žádost řádu z praktických důvodů zmírněna papežem Řehořem IX. v roce 1230. \n\nPostupem času došlo k rozdělení řádu, následně se však částečně sjednotil. Hlavním faktorem rozdělení řádu byla právě řehole sv. Františka či spíše doslovný způsob jejího dodržování. Řád byl v základu rozdělen na konventuály a observanty. Zatímco observanté se snažili dodržovat Františkovu řeholi nezměněnou i s pevným základem v důsledné chudobě a odmítání veškerých majetků, konventuálové přijali smířlivější postoj. Papež Lev X. nakonec rozdělil řád na františkány (observanty), minority (konventuály) a kapucíny.\n\n\n\n"}
{"id": "36938", "url": "https://cs.wikipedia.org/wiki?curid=36938", "title": "U Báby - U Lomu", "text": "U Báby - U Lomu\n\nU Báby – U Lomu je přírodní památka ev. č. 459, nachází se 2 km severozápadně od vsi Žihle v okrese Plzeň-sever. Lokalitu spravuje AOPK Plzeň.\n\nDůvodem ochrany je skupina žulových balvanů. Chráněné území v nadmořské výšce 530–594 metrů je rozděleno na dvě plochy. V první části se nacházejí velké balvany nazývané \"Bába\" a \"Dědek.\" Vznikly bochníkovitým zvětráváním a rozpadem hrubozrnné biotické žuly tisského masivu nad sousední Žihelskou brázdou, vyplněnou měkkými permokarbonskými usazeninami. Rozdíl v odolnosti hornin byl příčinou eroze, která dala vzniknout zajímavým geomorfologickým útvarům, mezi kterými obří balvany vynikají. Druhá část \"U Lomu\" je leží 1 km západněji a je tvořena skupinou menších balvanů, vytvářející malé skalní město \"Viklany\", nazvané podle skalních útvarů v jádru tohoto uskupení. Jejich původ je obdobný jako u Báby a Dědka.\n\nPřírodní památka je přístupná po žluté turistické trase.\n\n\n"}
{"id": "36949", "url": "https://cs.wikipedia.org/wiki?curid=36949", "title": "Fráňa Zemínová", "text": "Fráňa Zemínová\n\nFráňa Zeminová, \"rozená jako\" Františka (15. srpna 1882 Dolní Chvatliny – 26. září 1962 Velichovky), byla česká politička národně socialistické strany (nazývána též národně sociální strana nebo československá socialistická strana) a představitelka ženského emancipačního hnutí.\n\nNarodila se jako nejmladší z dvanácti dětí. Vystudovala obchodní školu a od svých 20 let až do roku 1918 pracovala jako účetní a prodavačka v pražském nakladatelství I. L. Kober. Od roku 1897 byla aktivní v národně sociální straně (členkou však mohla být až od roku 1912). V roce 1905 byla společně s Františkou Plamínkovou spoluzakladatelkou Výboru pro volební právo žen a řady ženských spolků. Aktivní byla nejen v odborovém, ale i feministickém hnutí. Známé bylo její vystoupení v Národním domě na Královských Vinohradech 10. prosince 1905 na manifestaci žen za volební právo Vystoupila vedle Karly Máchové, Alice Masarykové, Terézy Novákové a Františky Plamínkové.\n\nPublikovala v měsíčníku Ženské snahy (1908–1914), v deníku České slovo a v Listu československých žen (1934–1938).\n\nV letech 1918–1939 a 1945–1948 byla poslankyní československého parlamentu za národní socialisty, kde působila také jako místopředsedkyně (jako jediná žena v podobné funkci v ČSR) a předsedkyně Ústředí žen při straně národně socialistické. Mezi ženami tak drží absolutní primát v počtu let strávených v poslanecké lavici. V parlamentu důsledně prosazovala svůj program: zasadila se například o zrušení celibátu učitelek, o zrovnoprávnění žen s muži, mj. v zaměstnanosti, vyzývala k politické aktivitě žen.\nV meziválečné poslanecké sněmovně zasedala až do zrušení parlamentu v roce 1939. Ještě předtím, v prosinci 1938, přestoupila do poslaneckého klubu nově zřízené Strany národní jednoty. Po osvobození se znovu zapojila do budování národně socialistické strany a do \"Národní fronty žen\". Usilovala také o prohlášení 7. března svátkem TGM. Zůstala svobodná a v posledních letech do Února bydlela se svou neteří Annou Stránskou.\n\nPo únorovém převratu odešla na protest proti sílícímu vlivu komunistů z politického života. Přesto byla na podzim roku 1949 zatčena a následujícího roku ve svých 68 letech odsouzena k dvaceti letům vězení ve vykonstruovaném soudním procesu s Miladou Horákovou. Po jedenácti letech ve věznicích v Praze, Jihlavě a Plzni, kde pracovala jako švadlena, jí po dvou infarktech byl zbytek trestu prominut při velké amnestii prezidenta A. Novotného v roce 1960. Částečně se zachovaly její listy z vězení.\n\n\n\n"}
{"id": "36953", "url": "https://cs.wikipedia.org/wiki?curid=36953", "title": "Petr Čornej", "text": "Petr Čornej\n\nPetr Čornej (* 26. března 1951 Praha) je český historik specializující se na dějiny pozdního středověku, zvláště husitství, a na historiografii. Vyučuje také dějiny na Karlově univerzitě, především na její Pedagogické fakultě, a na Literární akademii Josefa Škvoreckého.\n\nPetr Čornej vystudoval obory historie a český jazyk na Filozofické fakultě UK v Praze. Poté v roce 1974 nastoupil do Ústavu pro českou a světovou literaturu ČSAV. Po roce 1991 vyučoval starší české dějiny na Filozofické fakultě UK. V letech 1992–1999 působil jako vedoucí katedry dějin a didaktiky dějepisu při Pedagogické fakulty UK.\nOd roku 2002 působí při Literární akademii (Soukromé vysoké škole Josefa Škvoreckého) v Praze, jejímž rektorem byl v letech 2006–2010. Zároveň je zapojen do výzkumného záměru \"České země uprostřed Evropy v minulosti a dnes\" na Filozofické fakultě Univerzity Karlovy. Stále přednáší na Katedře dějin a didaktiky dějepisu na Pedagogické fakultě téže univerzity, je řádným členem Centra medievistických studií a několika oborových a redakčních rad. K jeho dílu patří i velký podíl autorství a spoluautorství populárně naučných publikací či učebnic dějepisu.\n\nJeho manželkou je historička Ivana Čornejová.\n\n\nV roce 2012 obdržel Petr Čornej cenu Učené společnosti v kategorii vědecký pracovník za „mimořádný badatelský přínos českému dějepisectví, jehož výsledky kvalifikovaně otvírá i širší veřejnosti“. O pět let později mu byla udělena Stříbrná pamětní medaile Senátu.\n\n"}
{"id": "36957", "url": "https://cs.wikipedia.org/wiki?curid=36957", "title": "Lokátor", "text": "Lokátor\n\nLokátor byla osoba, která ve středověku prováděla lokaci, jistá obdoba moderního developera. Majitel půdy ho tedy pověřil založením vsi či města. Povinností lokátora bylo najít lidi ochotné se v novém sídlišti usadit, zastupovat je a zorganizovat veškerou činnost související bezprostředně se vznikem osady (vyklučení lesa, přesun osadníků, vyměření polností, případně parcel a ulic atd.).\n\nPřed samotným osídlením byly mezi lokátorem a majitelem dohodnuty podmínky osídlení (tj. práva, povinnosti, donace, právní status osidlovaného místa), zároveň byly přesně stanoveny i povinnosti lokátora, jeho odměna, resp. tresty pro případ nesplnění smlouvy. Těchto smluv se nedochovalo mnoho, proto se má zato, že velká část takovýchto dohod byla provedena ústně. \nLokátor ručil za splnění této smlouvy jak osadníkům, tak majiteli. Odměnou za provedenou práci byly obvykle pozemky, se kterými mohl volně disponovat, v některých osadách získal nižší soudní pravomoc, resp. (dědičný) úřad rychtáře (v Polsku a Uhersku šoltyse). Někdy se stávalo, že lokátor, který získal již rychtářskou hodnost v jedné vsi, byl pozván vysadit osadu další.\n\nLokátoři pocházeli z různých sociálních skupin, mohli to být drobní feudálové, měšťané, duchovní nebo i poddaní. Společné pro tyto podnikatele bylo, že museli být schopni vložit do podniku značný obnos v hotovosti.\n\nPostupně se zdokonalil způsob kolonizace měst i osad natolik, že spolu začalo spolupracovat více lokátorů, což jim umožnilo osadit větší území nebo urychlit lokační proces u jednoho místa. Tento styl spolupráce přejal např. magdeburský arcibiskup Wichmann a podobně byly organizovány i slezské a asi i lužické weichy.\n\nV některých oblastech, např. ve Slezsku došlo i ke složitější strukturaci v rozdělení práce mezi lokátory. Někdy se v pramenech vyskytuje lokátor jako jakýsi podnikatel, který celý podnik zajišťuje finančně a zodpovídá za něj, samotnou práci s lokací spojenou pak vykonávají jacísi „pod-lokátoři“. Takovýmto lokátorem – podnikatelem bývá nejčastěji šlechtic.\n\nPříkladem takové dohody mezi majitelem a lokátorem v českých podmínkách je dochovaná smlouva z roku 1252, v níž se vyšehradští kanovníci dohodli s humpoleckým mincmistrem Jindřichem o vysazení vsí v lesním újezdě u dnešní Ledče nad Sázavou. Jindřich se zavázal vyměřit toto území a rozvrhnout je na lány téže velikosti, v jaké jsou vyměřeny lány na panství želivského kláštera ve vsích s německými osadníky. Do jednoho roka zde musel usídlit nové lidi. Pokud by toto nesplnil, tak by pozbyl svého lokátorského práva a lidé, kteří se za něj zaručili by museli zaplatit pokutu 30 hřiven stříbra.\nJako odměnu měl Jindřich získat do konce života rychtářský úřad, soudní moc, kapitula mu měla propůjčit každý sedmý a osmý lán ve vsích, které zřídí. On a stejně i jeho dědici měli právo volně prodat nebo darovat svůj majetek pokud ho přednostně nabídli kapitule (na rozdíl od ostatních sedláků, kteří museli mít souhlas kapituly k převádění svého majetku)\n\n\n"}
{"id": "36958", "url": "https://cs.wikipedia.org/wiki?curid=36958", "title": "Digital rights management", "text": "Digital rights management\n\nDigital Rights Management (DRM), což lze přeložit jako „Správa digitálních práv“, je zastřešujícím pojmem pro technické metody, jejichž účelem je ovládat či omezovat používání obsahu digitálních médií. Nejčastěji je technikami DRM zatížena hudba, eknihy, obrazové umění, počítačové hry, videohry a filmy. Cílem těchto omezení je především zajistit užívání obsahu v souladu s autorskými právy, respektive v souladu s licenčními podmínkami, vztahujícími se k obsahu (např. zakoupené hudby v podobě hudebních souborů, jež jsou za tím účelem ošetřeny DRM technologií).\n\nVýrobci obsahu ukládaného či distribuovaného na digitálních médiích (např. hudební vydavatelství) často považují DRM technologie za nutný způsob, jak zabránit nelegálnímu kopírování obsahu. V poslední době však sílí trend (alespoň pokud jde o hudbu) upouštět od DRM, a tak např. internetový obchod s digitální hudbou iTunes a rovněž i další již prodávají hudbu i bez DRM ochrany.\n\nV roce 2014 připravilo W3C návrh o integraci DRM agenta do internetových prohlížečů. Interface Encrypted Media Extensions (EME) v HTML5 tak šifrováním zabrání neoprávněnému přístupu. Již je neoddělitelnou součástí prohlížečů Google Chrome, Internet Explorer a Safari. Mozilla Firefox bude využívat Content Decryption Module (CDM) od Adobe. Existuje již ale open source verze CDM (OCDM).\n\nFree Software Foundation považuje DRM za protisoutěžní praktiky. Ochránci občanských svobod namítají, že přesun kontroly používání médií ze spotřebitelů na mediální průmysl bude znamenat ztrátu existujících práv uživatelů, stejně jako potlačení inovací v softwaru. DRM vám může například znemožnit naripovat svá CD nebo si udělat záložní kopii, na kterou byste ovšem jako spotřebitel měl mít právo. DRM ochrana je všeobecně spotřebiteli a sdruženími chránícími jejich práva a zájmy vnímána značně negativně a je kritizována jako velmi neefektivní a ve svém důsledku šikanující pouze poctivé uživatele, zatímco obsah získaný nelegálním způsobem takovou ochranou netrpí a jeho užívání tedy není omezeno. Dokazuje to i relativně chladná reakce spotřebitelů na nabídku takto zatíženého obsahu i značný nárůst prodejů poté, co např. iTunes začal prodávat hudbu i bez DRM. Všeobecně se ukazuje, že DRM (alespoň u hudby) nesplnilo sledovaný cíl, tj. potlačit pirátství, ale paradoxně k rozvoji pirátství ještě více přispělo, neboť spotřebitele až příliš omezuje a ti proto hledají alternativní (a tedy často nelegální) cesty k získání obsahu, např. výměnné sítě. Integrace EME do internetových standardů může omezit svobodu přístupu k informacím na internetu.\n\n\n"}
{"id": "36959", "url": "https://cs.wikipedia.org/wiki?curid=36959", "title": "První lateránský koncil", "text": "První lateránský koncil\n\nPrvní lateránský koncil svolal papež Kalixtus II. a zasedal od 18. března do 27. března 1123. Katolická církev jej uznává jako devátý ekumenický koncil. Hlavní otázkou, jíž se koncil zabýval, byl spor o investituru a byl stvrzen konkordát wormský z roku 1122.\n\nKoncil zasedal v Lateránském paláci v Římě a jednalo se o první koncil, který se sešel v západní Evropě. Koncilu se účastnilo alespoň 300 západních biskupů, avšak pravděpodobně až tisíc.\n\nKromě klíčové záležitosti, kterou představoval konkordát wormský (role světské moci v investituře prelátů a svoboda církve) koncil vyhlásil kánony, které se snažily reformovat církevní disciplinu a zamezit zneužití moci. Koncil odsoudil simonii a stanovil podmínky pro křížové výpravy do Svaté země. Tyto kánony mají také zásadní význam pro církevní právo během středověku.\n\n"}
{"id": "36962", "url": "https://cs.wikipedia.org/wiki?curid=36962", "title": "Čtvrtý lateránský koncil", "text": "Čtvrtý lateránský koncil\n\nČtvrtý lateránský koncil svolal papež Inocenc III. bulou z 19. dubna 1213. Koncil se sešel poprvé 11. listopadu 1215. Katolická církev koncil uznává jako dvanáctý ekumenický koncil.\n\nInocenc III. svolal koncil na obranu katolické víry, na pomoc křižáckým státům v Palestině a aby dopomohl církvi k větší svobodě v investituře církevních představených.\n\nKoncil potvrdil sedmdesát papežských dekretů, které mu byly předloženy ke schválení. Tyto dekrety se zabývaly mj. naukou o transubstanciaci, formální podobou procesů proti heretikům a jejich ochráncům, papežského primátu, pravidla církevní discipliny pro kleriky a proti jejich výstřelkům, kdy bylo kněžím zakázáno účastnit se ordálů, jinak známých jako Boží soudy. Dekret \"Omnis utriusque sexus\" nařídil všem křesťanům, kteří dosáhli věku užívání rozumu, aby vyznali alespoň jednou do roka své hříchy knězi. Židům a muslimům bylo nařízeno nosit zvláštní oblečení, aby je bylo možné rozeznat. Koncil též potvrdil volbu Fridricha II. římským císařem.\n\nNa rozdíl od jiných středověkých církevních shromáždění, tento koncil měl pouze 3 zasedání, která byla uzavřena v jednom měsíci. Významná nařízení, která přijal, ovlivnila na staletí postavení církve a velká část usnesení z tohoto koncilu se stala platnou součástí církevního práva.\n\n"}
{"id": "36966", "url": "https://cs.wikipedia.org/wiki?curid=36966", "title": "Trullská synoda", "text": "Trullská synoda\n\nTrullská synoda, zvaná též quinisext, byla synoda, kterou svolal císař Justinián II. do klenutého zasedacího sálu (\"in trullo\") císařského paláce v Konstantinopoli v roce 692. Důvodem svolání byla skutečnost, že Druhý a Třetí konstantinopolský koncil (který se sešel v témže sále jako trullská synoda) nedokázaly vytvořit závazné normy církevní discipliny. Pravoslaví uznává trullskou synodu (coby součást či dovršení 5. a 6. ekumenického koncilu) za ekumenický koncil. Západní církev nikdy tuto synodu jako ekumenickou neuznala.\n\nSynody se neúčastnil žádný ze západních biskupů, ačkoli jistý Basil z Gortyny z Ilýrie se vydával za papežského legáta.\n\nKoncil dovolil kněžím, aby se ženili, avšak biskupům nařizoval celibát. Zasedání také odsoudilo veškeré církevní zvyklosti, které nejsou v souladu se zvyklostmi konstantinopolskými. V předzvěsti pozdějšího obrazoborectví zakázal koncil veškeré nefigurální zpodobení Ježíše Krista (např. jako velikonočního beránka). 102 koncilních kánonů tvoří základ pravoslavného církevního práva a jsou významným svědectvím o životě církve v 7. století.\n\n\n"}
{"id": "36967", "url": "https://cs.wikipedia.org/wiki?curid=36967", "title": "Designblok", "text": "Designblok\n\nDny designu v Praze Designblok je každoroční přehlídka světového a českého designu, která se koná formou samostatných výstav a prezentací v galeriích a prodejních místech. Dění v konkrétních místech se odehrává v produkci jednotlivých subjektů.\n\n\n"}
{"id": "36968", "url": "https://cs.wikipedia.org/wiki?curid=36968", "title": "Čching-ma", "text": "Čching-ma\n\nMost Čching-ma (, přepisováno také Tsing Ma) v Hongkongu patří mezi nejdelší visuté mosty. Doprava je vedena ve dvou úrovních. Horní mostovka nese šestiproudou dálnici, na spodní je dvoukolejná trať a dvoupruhová servisní komunikace (využívá se i pro dopravu za silného větru).\n\nRozpětí hlavního pole je 1377 m (6. největší na světě), celková délka mostu 2,2 km, šířka mostu 41 m a výška pylonů 206 m.\n\nMost se stavěl od května 1992 do května 1997. Stal se důležitou součástí spojení ostrova Hongkong s ostrovem Lantau.\n"}
{"id": "36981", "url": "https://cs.wikipedia.org/wiki?curid=36981", "title": "Arnold Schoenberg", "text": "Arnold Schoenberg\n\nArnold Schoenberg, narozen jako Schönberg (13. září 1874 Vídeň – 13. července 1951 Los Angeles) byl rakouský modernistický hudební skladatel, hudební teoretik a příležitostný malíř.\n\nVětšinu svých hudebních skladeb vytvořil mimo tradiční tonální systém – v tzv. atonalitě. Vymyslel také metodu hudební skladby dodekafonii používající 12 zrovnoprávněných tónů chromatické stupnice jako materiál k nově pojatému systému hudební kompozice.\n\nSchönberg začal svůj hudební vývoj jako violoncellista a skladatel-samouk. Ačkoliv později navštěvoval hodiny u skladatele Alexandra Zemlinského, podle svých slov se nejvíce naučil studiem děl mistrů. Skladatelsky byl Schönberg nejdříve ovlivněn Antonínem Dvořákem a Richardem Wagnerem. Později se stal rozhodným stoupencem Johannese Brahmse a Gustava Mahlera.\n\nPrvní Schönbergovy skladby obsahují typické rysy pozdního romantismu: velký orchestrální aparát, díla s literárním podkladem (smyčcový sextet \"Zjasněná noc\", \"Písně z Gurre\", symfonická báseň \"Pelleas a Melisanda\", sbor \"Mír na Zemi\").\n\nVybaven mimořádně tvořivým duchem objevil nové hudební obzory, kterými své současníky čím dál tím více udivoval a brzy byl vystaven nevoli a odmítnutí koncertního publika.\n\nOd roku 1908 začíná jeho hudba opouštět tradiční tonální systém, to znamená, že od tohoto okamžiku – 2. smyčcového kvartetu – se stává jeho hudba atonální (Schönberg sám navrhoval pojem „atonikal“, ze kterého se vyvinuly pojmy atonální a atonalita). Mezi jeho klasická atonální díla patří \"Drei Klavierstücke\" (Tři skladby pro klavír), Op. 11, z roku 1909.\n\nTato fáze takzvané „volné atonality“ zavedla Schönberga do slepé uličky, protože každá další skladba kladla nové požadavky na hudební materiál a pravidla. (Podobně jako Igor Stravinskij tvrdil, že čím větší omezení při volbě prostředků si dá, tím se cítí volněji při komponování. Jinými slovy: svoboda může existovat pouze uvnitř jistých hranic, neboť úplná svoboda vede k chaosu.) S volnou atonalitou se tedy ztrácí forma. Naproti tomu Adorno obhajuje ve svém spise \"Philosophie der neuen Musik\" novou hudbu právě zásluhou Schönbergovy atonality a staví se proti Stravinského neoklasicismu. Schönbergova atonalita znamená pro Adorna osvobození hudby z tonální závislosti a tedy neomezený rozvoj hudebního výrazu.\n\nZ tohoto dilematu se Schoenberg dostal vytvořením „metody skládání za pomoci dvanácti vzájemně se vztahujících tónů“, zkráceně dodekafonie. Tato metoda od této chvíle vystupuje na místě tonality a přináší s sebou jistou vnitřní semknutost hudebního díla. Úkolem skladatele je tedy vymyslet dvanáctitónovou řadu, ze které se vyvíjí veškerý tematický materiál.\n\nDvanáctitónová řada je řada dvanácti tónů oktávy, ve které musí vystupovat každý jednotlivý tón pouze jednou. V kompozici smí být určitý tón znovu použit až tehdy, když proběhne celá řada. Výjimku tvoří pouze přesné opakování řady. Řadu je možno transponovat, to znamená, že může začínat na libovolném tónu. Z každé řady mohou být odvozeny další tři variace, tzv. permutace, které mají stejnou hodnotu jako základní řada:\n\nSchoenberg věřil, že bude moci dát s tímto systémem každému dílu vnitřní pojítko. Ačkoliv dodekafonii nikdy ve svých hodinách teorie neučil a původně ji vytvořil pouze jako řešení svého osobního tvůrčího konfliktu, ujali se jí nadšeně jeho žáci, kteří kompoziční postupy dále rozpracovali a rozšířili. Dnes je zcela nemyslitelné, že by s ní nebyl student kompozice seznámen.\n\nKolem Schoenberga se vytvořil kruh stejně smýšlejících žáků a interpretů, kteří jsou označováni jako druhá vídeňská škola (mj. Alban Berg a Anton Webern).\n\n\n\n"}
{"id": "36982", "url": "https://cs.wikipedia.org/wiki?curid=36982", "title": "Komplexně sdružené číslo", "text": "Komplexně sdružené číslo\n\nV matematice se pojmem sdružené číslo komplexního čísla formula_1 (kde formula_2, formula_3 a formula_4 jsou reálná čísla, formula_5 nezáporné) nazývá číslo formula_6. Vznikne tedy změnou znaménka imaginární části. Většinou se označuje tak jako v předchozím příkladě, tedy přidáním pruhu nad původní číslo a často také pomocí hvězdičky,\nnapříklad:\nformula_8\nformula_9\n\nGeometricky je sdružené číslo obrazem daného komplexního v osové souměrnosti podle reálné osy v Gaussově rovině.\n\nNásledující vlastnosti platí pro všechna komplexní čísla \"z\" a \"w\", není-li uvedeno jinak.\n\n"}
{"id": "36986", "url": "https://cs.wikipedia.org/wiki?curid=36986", "title": "Bihać", "text": "Bihać\n\nBihać je město v Bosně a Hercegovině. Má 40 000 obyvatel a leží v Muslimsko-chorvatské federaci, v kantonu Una-Sana v opštině Bihać.\n\nPočátkem 6. století (v roce 505) byla římská provincie Dalmácie (součástí které bylo i území Bihaće), Liburnie a Savia se spojily v jeden celek pod vládou gótského knížete. Na počátku století sedmého, mezi lety 602 a 614, se na území Bihaće stěhují první Slované, kteří jej začínají postupně osidlovat. Původní slovanské kmeny však po čase začínají nahrazovat nové, které přišly z území Franské a Byzantské říše. Jedná se již o Chorvaty, jejich vládce Tomislav v této době zřizuje první chorvatský stát spojením dvou knížectví. Současné město je připomínáno roku 1260 jako majetek chorvatské církve, přestože bylo tehdejší království chorvatsko-uherské (od roku 1102), zůstal Bihać mimo maďarskou správu a obyvatelstvo zůstalo převážně chorvatské.\n\nRoku 1262 je Bihać prohlášen svobodným královským městem s právy konání trhů a rozvojem řemesel, jako křižovatka obchodních cest získává nemalý význam a budují se nové domy.\n\nNa listině z počátku 14. století se nachází pečeť středověkého města Bihaće, na které jsou vidět celkem tři věže. Na střední vlaje vlajka s nápisem \"S(igillum) Civitatis Bihigiensis\", tj. „Pečeť města Bihaće“, stejný motiv se objevuje i na znaku města. Na starých listinách a v dávných dokumentech je hrad připomínám pod mnohými názvy: \"Bihig, Byheg, Bichich, Bihag, Vywegh, Wyjigh\"; rozlišné podoby názvu města vznikaly díky tehdejšímu nejednotnému a nekodifikovanému pravopisu tehdejších jazyků. Město dosáhlo deseti tisíc obyvatel (v Paříži pro srovnání žilo 60 tisíc lidí).\n\nArcheologové odkryli a spočítali pozůstatky šedesáti větších, či menších věží, které zde byly hustě a sofistikovaně postavené a spojené v jedno velké opevnění proti případnému útoku Osmanů. Bihać byl v polovině 15. století pohraničním a dobře bráněným městem. Jeho rozvoj financovaly bohaté rody, které pomáhaly s výstavbou dalších měst v okolí, pojmenovaných po slovanských božstvech. Celou oblastí však začaly zmítat boje o chorvatsko-maďarské dědictví mezi jednotlivými vládnoucími rody, které probíhaly v okolí řeky Uny.\n\nI přesto však výboje z jihu vedou k migraci Chorvatů z Bihaće pryč, a to nejen do ostatních částí dnešního Chorvatska, ale i do Čech a na Moravu. Roku 1463 padl Bihać po Bitvě u Jajce do tureckých rukou, společně s celou dnešní Bosnou a Hercegovinou. Novými obyvateli se stali Turci, Bosňáci a Vlaši.\n\nS Tureckou nadvládou začíná islamizace města a celé bihaćské oblasti kolem řeky Uny. Přestože mnozí odešli pryč, někteří zůstali a přijali islám.\n\nRoku 1527 vzniká Bihaćská kapetanie i Bihaćský kadiluk. Po těžkých bojích o více než sto let později, v roce 1592, se správcem města stává Gazi Hasan-paša Predojević, vzniká Bihaćský sandžak, součást bosenského pašaliku. Součástí sandžaku jsou města Bihać, Kamengrad, Ripac, Cazin, Bužim, Ostrovica a Bosanska Krupa. Ten je sice roku 1699 sloučen s Bosenským sandžakem, v roce 1865, nedlouho před stažením Turků z Bosny, však opět obnoven.\n\nPostupem času se ale osmanské síly vyčerpávají, po Karlovickém míru z roku 1699 stoupá počet útoků Benátské republiky a Rakouska na nejzápadnější cíp Osmanské říše, v některých obdobích prakticky nepřetržitě trvá válečný stav. V Bihaći žije pět tisíc obyvatel, tento počet se delší dobu nemění.\n\nNa Berlínském kongresu v roce 1878 získalo Rakousko-Uhersko vojenskou správu nad Bosnou a Hercegovinou. Bihać se však 12 dní před rakouskými vojsky brání, obsazen je až 19. září 1878.\n\nTyto změny jsou v Bihaći provází nejprve zvýšený příliv obyvatel do města, o desetiletí později, v roce 1888, dochází ke zbourání středověkých bran. Město se spojuje se svými předměstími.\n\nŽivot se odvíjí po vzoru jiných rakousko-uherských provinčních měst. Vybudována je základní škola, gymnázium, obchodní škola, zemědělská škola, vzniká první hasičská zbrojnice. Otevřen je i první park, budovány jsou moderní kasárny. Postupně se objevují i další nezbytnosti moderního města konce 19. století, ke kterým patří vodovod, kanalizace, či banka. Vše bylo vystavěno v západním stylu. V roce 1910 žije v Bihaći již 8 370 obyvatel.\n\nV období mezi dvěma světovými válkami se stává Bihać centrem západní Bosny; první světová válka a velká hospodářská krize se však na tváři města projevily negativně.\n\nDruhá světová válka zde začala 13. dubna 1941, tehdy město obsadili Němci, formálně jej zabral chorvatský fašistický stát. V tzv. Bihaćské operaci uspěli partyzáni a město osvobodili, následně se stalo centrem protinacistického odboje. Sídlilo zde vedení Titových partyzánů, kteří sem přesunuli své vedení z východní Hercegoviny. To však netrvalo dlouho, mezi lety 1943 a 1945 se Bihaće zmocnili opět fašisté během jedné z četných operací s cílem partyzány vypudit. O dalších 50 let později, během války mezi Srby a Bosňáky byl Bihać uchráněn útoků, ačkoliv ho Srbové obléhali celé tři roky. Dnes sem jezdí i turisté, obdivovat okolní krajinu.\n\nV roce 1991 (před válkou) zde žilo 66 % Bosňáků (bosenských Muslimů), 17 % Srbů a 6 % Chorvatů, zbytek tvořily jiné národnosti. Dnes zde žije Srbů jen minimálně, po válce se valná většina odstěhovala do Republiky Srbské.\n\nVe městě sídlí pivovar Preminger, který je hlavně v Bosně velmi úspěšný.\n\n"}
{"id": "36989", "url": "https://cs.wikipedia.org/wiki?curid=36989", "title": "Schönberg", "text": "Schönberg\n\nJméno Schönberg může označovat:\n\n\n\n"}
{"id": "36991", "url": "https://cs.wikipedia.org/wiki?curid=36991", "title": "Seznam křesťanských nakladatelství", "text": "Seznam křesťanských nakladatelství\n\n\n"}
{"id": "36995", "url": "https://cs.wikipedia.org/wiki?curid=36995", "title": "Token ring", "text": "Token ring\n\nToken ring je technologie lokální sítě (LAN), vyvinutá počátkem 80. let 20. století firmou IBM. Byla standardizována jako IEEE 802.5. Zpočátku byla tato technologie poměrně úspěšná, ale počátkem 90. let byla postupně vytlačována technologií Ethernetu.\n\nPrincipem sítě Token ring je předávání vysílacího práva pomocí speciálního rámce (tzv. tokenu) mezi adaptéry, zapojenými do logického kruhu. Fyzicky je síť zapojena do hvězdicové topologie, ale centrální hub slouží pouze jako spoj pro uzly v sousedních ramenech hvězdy. Řízený způsob přístupu ke sdílenému médiu zajišťuje vyšší robustnost a odolnost sítě při přetížení, než může nabídnout stochastický přístup Ethernetu.\n\nPůvodní přenosová rychlost sítí Token Ring byla 4 Mbit/s, v roce 1989 vznikla zařízení s rychlostí 16 Mbit/s a norma byla patřičně rozšířena. Další rozšíření technologie přinesly postupně rychlosti 100 Mbit/s a 1 Gbit/s. Kvůli výrazně menším prodejům ve srovnání s Ethernetem však schopnost konkurence postupně klesala.\n\nPracovní stanice v lokální síti Token ring jsou zapojeny do logického kruhu. Data se přenášejí postupně z jedné stanice na obvodu kruhu do druhé. Právo vysílat, tzv. „Token“, koluje mezi stanicemi. Toto předávání Tokenu má výhodu nad stochastickým přístupem použitým v Ethernetu, a to zejména při vyšším zatížení sítě. Využívá ho například také ARCNET, token bus a FDDI.\n\nFyzické uspořádání sítě je do hvězdy: uprostřed kruhu je stanice, která je spojena dvěma linkami s každou stanicí na obvodu kruhu. Spoj mezi dvěma stanicemi na obvodu je realizován přes tuto prostřední.\n\nObvykle se používají kabely IBM „Typ-1“ stíněná kroucená dvojlinka, s neobvyklým „obojetným“ konektorem (samčí i samičí konektor v jednom).\n\nZpočátku (v roce 1985) byla přenosová rychlost Token Ringu „pouze“ 4 Mbit/s, ale v roce 1989 IBM uvedla na trh první produkty s přenosovou rychlostí 16 Mbit/s. V souvislosti s tím byl také rozšířen standard 802.5. V roce 1981, Apollo Computers uvedla svůj vlastní 12 Mbit/s Apollo token ring (ATR) a v roce 1984 Proteon přišel na trh s jejich 10 Mbit/s ProNet-10 token ring. Avšak IBM Token Ring s těmito produkty nebyl kompatibilní.\n\nPo technické stránce, Token Ring je síťový protokol spadající do linkové vrstvy modelu ISO/OSI. Používá speciální tříbajtový rámec nazývaný Token, který putuje v předem určeném směru po obvodu kruhu. Rámce Token ringu putují po obvodu kruhu kolem dokola.\n\nKaždá stanice předává tento Token rámec svému sousedovi. Toto předávání tokenu slouží k rozhodnutí, která stanice má právo vysílat na sdílenou sběrnici. Stanice, které chtějí vysílat, musejí počkat než k nim Token dorazí. Token ring sítě obvykle používají k reprezentaci dat takzvané diferenciální kódování Manchester.\n\nIBM propagovala použití sítí Token ring v polovině 80. let, v době, kdy uvolnila svou IBM Token ring architekturu založenou na „MSAU“ (název pro hub sloužící pro připojení k lokální síti Token ring) a strukturovaném kabelovém systému IBM. IEEE později standardizovalo lokální sítě založené na Token ring jako IEEE 802.5.\n\nRychlosti přenosu sítí Token ring 4 Mbit/s, 16 Mbit/s, 100 Mbit/s a 1 Gbit/s byly standardizovány pracovní skupinou IEEE 802.5.\n\nSítě Token ring měly značně větší výkon a lepší spolehlivost ve srovnání s prvními implementacemi Ethernetu (IEEE 802.3) s náhodným přístupem ke sdílenému médiu. Byly běžně používány jako „high-end“ alternativa k Ethernetu.\n\nAvšak s příchodem ethernetových switchů začaly sítě Token ring oproti Ethernetu jak ve výkonu, tak ve spolehlivosti, zaostávat. Navíc větší podíl Ethernetu na trhu umožnil další snižování cen. Lepší poměr cena ku výkonu pak mělo za důsledek postupné vytlačování Token ringu Ethernetem. V současné době je Ethernet rozšířenější než Token ring.\nOd té doby nastal úpadek v použití sítí Token ring a ustala také aktivita ve vytváření nových standardů založených na této architektuře.\n\nPokud žádná stanice nevysílá data, smyčkou stanic koluje speciální rámec „Token“. Tento rámec je stanicemi přeposílán k dalšímu sousedovi, dokud se nedostane do stanice, která potřebuje vysílat data. Tato stanice, která chce data vysílat, přemění rámec Token na datový rámec a data odvysílá. Jakmile tato stanice přijme data, která dříve vyslala, přemění je zpátky na Token a pošle ho dále. Pokud někde nastane chyba přenosu a v síti nekoluje žádný nebo naopak více Tokenů, zasáhne k tomuto účelu vyčleněná stanice, tzv. „Aktivní monitor“, která vloží nový nebo odstraní přebytečné Tokeny.\n\nRámec Token sestává ze tří bajtů, jak je podrobněji uvedeno níže ('J' a 'K' budou níže značit speciální znaky porušení kódu):\n\nArchitektura Token ring umožňuje volitelný alternativní přístup ke sdílenému médiu – pomocí priorit – umožňující stanici, která chce odvysílat data s vysokou prioritou, přednostní přístup k Tokenu. Používá se 8 úrovní priority označovaných 0-7. Pokud stanice, která chce vysílat, obdrží Token nebo data s prioritou nižší než její vlastní, nastaví rámci svoji vlastní prioritu. Stanice ovšem nezačne vysílat okamžitě, čeká, až rámec oběhne sítí dokola. Nakonec po odvysílání a přijetí vlastních datových rámců nastaví stanice rámci jeho původní prioritu.\n\nDatový rámec Token ring je rozšířením Tokenu, který stanice používají k přenosu rámců správy MAC nebo datových rámců protokolů z vyšších vrstev podle hierarchického modelu (ISO/OSI).\n\nToken ring a IEEE 802.5 znají dva základní typy rámců: Tokeny a datové/příkazové rámce. Tokeny mají délku 3 bajty a skládají se ze startovního bajtu, řídícího bajtu a koncového bajtu. Datové/příkazové rámce mají proměnlivou délku v závislosti na velikosti informačního pole. Datové rámce nesou informace pro vyšší vrstvy hierarchického modelu, zatímco příkazové rámce nesou pouze kontrolní informace týkající se vlastního přenosu dat.\n\n\n\n\nDruh rámce – 01 indikuje LLC rámec IEEE 802.2 (data) a ignoruje kontrolní bity\n00 indikuje MAC rámec a kontrolní bity udávají typ tohoto příkazového rámce.\n\n\n\nA = 1 , Rámec rozpoznán\nC = 1 , Rámec zkopírován\n\n\nPoužívá vysílající stanice ke zrušení vysílání.\n\n\n"}
{"id": "36998", "url": "https://cs.wikipedia.org/wiki?curid=36998", "title": "Vozovna Motol", "text": "Vozovna Motol\n\nVozovna Motol je jedna ze sedmi pražských tramvajových vozoven provozovaných Dopravním podnikem hlavního města Prahy.\n\nTřetí nejmladší pražská tramvajová vozovna byla slavnostně předána do provozu v listopadu 1937. Nejprve to byla pouze její severní polovina, později (1953) byla z provozních důvodů dostavěna i jižní polovina. Vozovna Motol tak dosáhla celkového počtu 24 kolejí.\n\nV roce 1972 byl dostavěn tzv. západní vjezd, nedaleko současné nácestné zastávky Motol. Do vozovny tramvaje tak vjíždějí západním vjezdem, v areálu vozovny objedou z jihu vlastní vozovnu a přejedou až k východnímu výjezdu, odkud posléze zacouvají do příslušné kóje ve vozovně. V období od ukončení provozu obousměrných vozů na lince 9 (14. 1. 1974) do zprovoznění trati Vozovna Motol – Sídliště Řepy (1988, s výjimkou doby rekonstrukce tramvajové trati na Plzeňské) byl objezd vozovny jediným použitelným obratištěm v Motole; pravidelné zde končila linka č. 9 v období 1979 až 1981.\n\nV letech 1977 až 1979 během dlouhodobé rekonstrukce Plzeňské ulice spojené s výlukou tramvajové trati byla vozovna napojena na zbytek sítě provizorní jednokolejnou tratí na Vypich.\n\nPoslední větší změna nastala v roce 1999 otevřením nové haly denního ošetření. V roce 1962 bylo v areálu vozovny otevřeno Střední odborné učiliště, roku 1990 pak Střední průmyslová škola dopravní.\n\nVozovna vypravovala v červenci 25 vozů Tatra T6A5 dodaných v letech 1995–1997 a vozy Škoda 15T (70 vozů série 15T4). Ve vozovně je též deponován jeden pracovní vůz T3M ev. č. 5413, který je využíván jako sněhový pluh. V červenci 2016 probíhaly přesuny vozů 14T mezi vozovnami Motol a Kobylisy kvůli opravě koleje v Kobylisích.\n"}
{"id": "37002", "url": "https://cs.wikipedia.org/wiki?curid=37002", "title": "Aminy", "text": "Aminy\n\nAminy jsou organické sloučeniny formálně odvozené od amoniaku náhradou jednoho (primární amin), dvou (sekundární amin) nebo tří (terciární amin) vodíků za alkylovou nebo arylovou skupinu. Řadí se mezi dusíkaté deriváty uhlovodíků. Aminy jsou významné biogenní sloučeniny, které se vyskytují v živých organismech jako metabolické meziprodukty, produkty, neurotransmitery (např. významná gama-butanová kyselina) atd. Při vyšší koncentraci mají toxické účinky a některé jsou až karcinogenní. Aminy jsou charakteristické svým nepříjemným zápachem.\n\nNesubstitovaná aminová skupina má tvar -NH. Na atom dusíku však mohou být navázany uhlovodíkové zbytky: -NHR a -NR. Podle toho, zda jsou na atom dusíku navázány jeden, dva či tři uhlovodíkové zbytky, se rozlišují primární, sekundární a terciární aminy. (Nerozhoduje tedy typ atomu uhlíku jako např. u alkoholů.)\nAminy, jako například putrescin a kadaverin, mohou vznikat při hnití masa.\nPři hnití ryb vzniká typický zápach způsobený vznikem tyraminu - rybina.\nAminy se tvoří v látkách bohatých na proteiny. Proteiny jsou exo- a endo- peptidázami rozštěpeny na aminokyseliny. Aminokyseliny jsou rozloženy enzymy dekarboxylázami na aminy a oxid uhličitý.\n\nHistamin působí také jako hormon v lidském těle. Uvolňuje se ve větším množství při alergických reakcích a způsobuje kontrakci dýchacích cest. Histamin se také vyskytuje v trichomech kopřivy a často v žihadlech bodavého hmyzu (vosa) a podílí se velkou měrou na alergické reakci.\n\nCentrem reaktivity u aminů je volný elektronový pár na dusíku. Aminy jsou dobrými nukleofily a reagují snadno s většinou elektrofilních činidel. Kromě tohoto mají i schopnost odštěpovat z kyselin proton, což znamená, že se chovají jako báze.\n\n\n"}
{"id": "37004", "url": "https://cs.wikipedia.org/wiki?curid=37004", "title": "B-komplex", "text": "B-komplex\n\nB-komplex je souhrnné označení pro vitamíny skupiny B. Jsou to ve vodě rozpustné vitamíny, nezbytné pro správné fungování metabolismu.\n\nHlavním zdrojem vitamínu skupiny B jsou kvasnice, maso, sýry, celozrnné obiloviny (také jáhly), luštěniny, a ořechy.\n\nObjevitelem vitamínu B byl polský biochemik Kazimierz Funk, a to v roce 1912 v otrubách rýže.\n\nB-komplex je také někdy obchodní označení směsi různých vitamínů B, který ale většinou všechny neobsahuje.\n\n\nZa vitamíny skupiny B se dříve považovaly i další látky, nepovažované již za vitamíny, např.\n\n\n\n"}
{"id": "37006", "url": "https://cs.wikipedia.org/wiki?curid=37006", "title": "Thierry Henry", "text": "Thierry Henry\n\nThierry Daniel Henry [tjeri ánri] (* 17. srpna 1977, Les Ulis, Francie) je bývalý francouzský profesionální fotbalista, který hrával na pozici útočníka. Během své kariéry působil v týmech AS Monaco, Juventusu, Arsenalu, Barcelony a New York Red Bulls. Na mezinárodní scéně reprezentoval francouzský národní tým, s nímž vyhrál mistrovství světa 1998 a mistrovství Evropy 2000. Reprezentační kariéru zakončil s 51 vstřelenými brankami, jako historicky nejlepší střelec národního mužstva \"Les Bleus\". V současnosti trénuje prvoligový francouzský tým AS Monaco.\n\nHenry pochází z města Les Ulis, nacházejícího se na předměstí Paříže v departementu Essonne. V mládí hrával za místní amatérská a poloprofesionální mužstva, v nichž si ho vyhlédli skauti z prvoligového AS Monaco. Henry si odbyl debut v seniorském týmu v roce 1994. Díky svým výkonům byl v roce 1997 poprvé povolán do reprezentačního týmu, s nímž se o rok později zúčastnil mistrovství světa. V roce 1999 přestoupil do italského Juventusu, kde strávil půl roku, po němž zamířil do londýnského Arsenalu.\n\nV Arsenalu zůstal osm sezon, během nichž byl sedmkrát nejlepším klubovým střelcem a s celkovým počtem 228 nastřílených branek se stal historicky nejlepším klubovým zakončovatelem. S týmem pod vedením manažera Arsène Wengera vyhrál dvakrát Premier League a třikrát Anglický pohár. V letech 2003 a 2004 skončil na druhém místě v anketě Fotbalista roku podle organizace FIFA. V posledních dvou sezonách zastával roli kapitána mužstva.\n\nV roce 2007 přestoupil do Barcelony, kde strávil tři roky. S katalánským klubem vyhrál dvakrát La Ligu a dále s ním triumfoval v Lize mistrů, Španělském poháru, evropském Superpoháru a na klubovém mistrovství světa. V roce 2010 se připojil k americkému celku New York Red Bulls, s nímž téhož roku vyhrál Východní konferenci a v roce 2013 MLS Supporters' Shield. Na začátku roku 2012 se vrátil v rámci jednoměsíčního hostování do Arsenalu. V roce 2014 ukončil svou aktivní fotbalovou kariéru a začal pracovat jako fotbalový expert pro televizní stanici Sky Sports.\n\nThierry Henry se narodil a vyrůstal na předměstí Paříže v městě Les Ulis, jehož obyvatelstvo je tvořeno velkým počtem imigrantů. Henry rovněž pochází z přistěhovalecké rodiny, která se rok před jeho narozením přistěhovala do Francie z Francouzských Antil. Jeho otec Antoine pochází z Guadeloupu a matka Maryse z Martiniku. Právě jeho otec byl tím, kdo Henryho vedl k atletice a především k fotbalu. Pravidelně ho brával na fotbalová soustředění a místní zápasy. Brzy se ukázalo, že Henry svým fotbalovým umem převyšuje své vrstevníky. V šesti letech zaujal Claude Chezella, který mu nabídl možnost hrávat za místní celek CO Les Ulis. Své první utkání v dresu Les Ulis odehrál až o pět let později v roce 1988. Přestože nehrával zápasy, jeho otec pečlivě dohlížel na jeho tréninky a rozvoj talentu.\n\nKdyž bylo Henrymu jedenáct let, přestěhoval se do sousedního města Orsay, kde žila po rozpadu manželství jeho matka. Zde začal navštěvovat místní školu Alexander Fleming College a strávil v ní dva roky. V roce 1989 se připojil k týmu US Palaiseau, v němž působil jeden rok. Během tohoto období si Henryho všiml Thierry Pret, skaut poloprofesionálního týmu ES Viry-Châtillon. Poté, co se Henryho otec nepohodl s vedením US Palaiseau, zamířil jeho syn právě do ES Viry-Châtillon, který měl pověst nejlepšího pařížského klubu pro rozvoj mladých hráčů. Třináctiletý Henry začal hrávat ve věkové kategorii do patnácti let. Během 26 utkání dokázal soupeřům nastřílet 77 branek. Svým fotbalovým umem zaujal trenéry z AS Monaca, kteří na utkání ES Viry-Châtillon vyslali svého skauta Arnolda Catalana. ES Viry-Châtillon vyhrál v onom utkání 6-0 a Henry vstřelil všech šest branek. Henry Catalana zaujal natolik, že namísto obvyklé zkoušky mu rovnou nabídl přestup do AS Monaca. Avšak předtím, než se připojil k monackému mládežnickému týmu, absolvoval stáž v elitní fotbalové akademii Clairefontaine, do níž byl na Catalanovu žádost poslán. Na akademii, na kterou ho původně kvůli školním výsledkům nechtěli přijmout, byl spolužákem pozdějších francouzských reprezentantů Williama Gallase, Louise Sahy a Nicolase Anelky. Po skončení studií na Clairefontaine se v roce 1992 připojil k mládežnickému týmu AS Monaca.\n\nThierry Henry si odbyl svůj debut mezi profesionály 31. srpna 1994, kdy coby sedmnáctiletý mladík zasáhl do utkání s Nice, které AS Monaco pod vedením manažera Arsène Wengera prohrálo 0-2. Přestože během své kariéry hrával většinou na pozici hrotového útočníka, tak na jejím počátku byl stavěn na post levého křídla, kde podle mínění trenéra Wengera mohl lépe uplatnit své technické dovednosti a rychlost. Střelecky se poprvé prosadil 29. dubna 1995 v utkání proti RC Lens, kdy dvěma góly dopomohl k vysokému vítězství 6-0. Ve své první sezoně v dresu AS Monaca odehrál osm utkání a vstřelil tři branky.\n\nPrvních klubových úspěchů dosáhl ve své třetí sezoně 1996/97, kdy již byl pevnou součástí prvního týmu. Odehrál 36 ligových utkání, v nichž dal devět branek, a dopomohl Monacu k prvnímu ligovému titulu od roku 1988. Za své výkony byl v roce 1996 oceněn cenou pro nejlepšího francouzského mladého fotbalistu roku. V následující ligové sezoně se mu již tolik střelecky nedařilo, avšak v Lize mistrů dovedl AS Monaco až do semifinále a se sedmi vstřelenými brankami vytvořil francouzský rekord této soutěže. O Henryho začaly projevovat zájem evropské kluby v čele s Barcelonou, Realem Madrid, Manchesterem United a Arsenalem. Henry v AS Monacu setrval ještě polovinu následující sezony a 18. ledna 1999 zamířil do italského Juventusu. Během svého působení v AS Monacu odehrál celkem 105 ligových utkání a vstřelil 20 branek.\n\nManažer Juventusu Marcello Lippi přivedl Thierry Henryho za zhruba 10,5 milionu liber. Angažmá v italském celku mu však příliš nevyšlo, neboť se nedokázal prosadit proti dobře organizovaným obranným řadám italských týmů. Henrymu rovněž neprospívala hra na křídle a změna manažera, který nahradil Lippiho pouhý měsíc po Henryho příchodu. Svůj první gól v dresu Juventusu vstřelil až 17. dubna 1999 v utkání na půdě Lazia a dvěma brankami dopomohl k vítězství 3-1. Během jarní části Serie A odehrál šestnáct utkání, v nichž vstřelil pouhé tři branky.\n\nV létě roku 1999 znovu projevil o Henryho služby zájem anglický Arsenal, který sháněl náhradu za odchozího Nicolase Anelku. Henry využil této možnosti změnit prostředí a připojit se k týmu, který byl veden Arsènem Wengerem, pod kterým začínal svoji fotbalovou kariéru v AS Monacu. Přestup se uskutečnil 3. srpna 1999 za částku 10,5 milionu liber, čímž se stal historicky nejdražší posilou Arsenalu. Přestup francouzského útočníka vyvolal mezi fanoušky řadu diskuzí, zdali se vyplatí zaplatit tak vysokou částku za hráče, který se v předchozím angažmá vůbec neprosadil. Wenger však byl přesvědčen o opaku. Nicméně se na počátku jeho kariéry v Arsenalu zdálo, že kritici tohoto přestupu budou mít pravdu. Henry debutoval v dresu Arsenalu 7. srpna v prvním kole Premier League, kdy nastoupil coby střídající hráč do druhého poločasu utkání proti Leicesteru City. V základní sestavě se poprvé objevil o tři dny později v duelu s Derby County a rovněž hrál i v následujících pěti utkáních, avšak ani v jednom z nich skórovat nedokázal. Wenger mu však i nadále věřil a rozhodl se, že je již připraven na to, aby začal nastupovat na pozici hrotového útočníka. Debutový gól vstřelil v osmém kole anglické Premier League, kdy jako náhradník nastoupil v 71. minutě do zápasu se Southamptonem a o osm minut později vstřelil jediný gól utkání.\n\nPřestože si zvykal na svoji novou roli a většinou byl v zápasech střídán či začínal utkání na lavičce náhradníků, dokázal do konce kalendářního roku vstřelit osm branek. V druhé polovině sezony byl již nepostradatelným členem londýnského mužstva. Ve své první sezoně nastoupil ve všech soutěžích ke 47 utkáním, v nichž dal 26 branek. Rovněž se mu podařilo vyrovnat střelecký rekord Alana Shearera z Newcastlu United, když skóroval v sedmi po sobě jdoucích utkáních Premier League. S Arsenalem skončil v lize na druhém místě za Manchesterem United a v Poháru UEFA prohráli ve finále s Galatasarayem.\n\nV následující sezoně 2000/01 vstřelil opět sedmnáct ligových branek, avšak v celkovém souhrnu za sezónu nastřílených gólů ve všech soutěžích, v nichž nastoupil, jich bylo o čtyři méně, než v jeho premiérovém roce na britských ostrovech. Navzdory velkým ambicím zůstal Arsenal i v tomto ročníku bez získané trofeje. V Premier League obsadil londýnský celek opět druhé místo s desetibodovou ztrátou na první Manchester United. Ve čtvrtfinále Ligy mistrů byli po remíze 2-2 vyřazeni Valencií a finále Anglického poháru prohráli 1-2 s Liverpoolem.\n\nPrvních úspěchů se Henry dočkal až ve své třetí sezoně. Ligový ročník zakončil Arsenal na prvním místě se sedmi bodovým náskokem před Liverpoolem. Arsenal v třiceti osmi utkáních prohrál pouze třikrát, přičemž ani jedna z těchto proher nepřišla na hřišti soupeřů. Vítězstvím 2-0 nad Chelsea ve finále Anglického poháru zkompletoval Henry se svým týmem ceněný double. Henry se s 32 vstřelenými brankami opět stal nejlepším klubovým střelcem, přičemž jeho 24 ligových branek mu vyneslo titul nejlepšího střelce anglické Premier League. Pro Henryho to byla první sezona z celkových pěti po sobě jdoucích, ve kterých se mu podařilo nastřílet více než třicet gólů.\n\nV sezoně 2002/03 vstřelil Henry stejný počet branek jako v ročníku předcházejícím. Arsenal skončil v lize na druhé příčce za Manchesterem United a Thierry Henry o jediný gól prohrál s jejich útočníkem Ruudem van Nistelrooyem souboj o trofej pro nejlepšího střelce Premier League. Henry nejen góly dával, ale i je pro své soupeře připravoval. Ke svým třiceti dvěma gólům přidal i dvacet tři asistencí, což je na hráče hrajícího na pozici útočníka neobvykle vysoké číslo. Arsenal zakončil sezonu obhajobou Anglického poháru, když ve finále na Millennium Stadium v Cardiffu porazil 1-0 Southampton. Henry za svůj výkon ve finálovém utkání obdržel ocenění pro nejlepšího hráče zápasu. Rovněž byl vyhlášen hráčem roku anglické Premier League, a to jak podle hráčské asociace, tak i novinářské asociace. V anketě Fotbalista roku podle organizace FIFA skončil na druhém místě za Zinédine Zidanem z Realu Madrid.\nV ročníku 2003/04 se Arsenal po jednoleté odmlce stal opět mistrem Premier League. Thierry Henry společně se svými spoluhráči dokráčel k zisku ligového primátu bez jediné prohry, čímž se stali prvním týmem po více než sto letech, který tohoto úspěchu dosáhl. Do té doby se to povedlo pouze Prestonu North End, který tímto způsobem získal titul v sezoně 1888/89. V lednu roku 2003 vstřelil Henry svůj stý gól v dresu Arsenalu, přičemž na dosažení tohoto milníku mu stačilo odehrát pouhých sto osmdesát utkání. Střelecky to byla pro Henryho nejúspěšnější sezona v jeho kariéře. V lize nastřílel třicet branek a celkem jich dal třicet devět. Ke klubovým úspěchům přidal i ocenění individuální. V rámci anglické Premier League obhájil trofej pro Hráče roku podle obou asociací a v anketě Fotbalista roku organizace FIFA opět obsadil druhou příčku, tentokrát za Brazilcem Ronaldinhem z Barcelony. Poprvé ve své kariéře získal Zlatou kopačku pro nejlepšího ligového střelce Evropy.\n\nArsenal na svoje obdivuhodné ligové výkony z předešlé sezony nenavázal. Ročník 2004/05 zakončil na druhém místě s pěti prohrami a dvanáctibodovou ztrátou na první Chelsea. Kromě Community Shield dokázal Arsenal zvítězit pouze v Anglickém poháru, když ve finálovém utkání porazil v penaltovém rozstřelu Manchetster United. Henry si však z důvodu zranění ve finále nezahrál. I přes zranění achillovy šlachy z počátku sezony a změnu rozestavení, v němž Arsenal do zápasů nastupoval, kdy se Henry stal osamoceným hrotovým útočníkem, dokázal nastřílet ve všech soutěžích třicet branek. Jeho dvacet pět ligových mu vyneslo obhajobu Zlaté kopačky, když se společně s Diego Forlánem z Villarrealu stal nejlepším ligovým střelcem Evropy. Henry se tak stal teprve druhým hráčem v historii, který dokázal tuto trofej získat ve dvou po sobě jdoucích ročnících. Prvním obhájcem této trofeje byl Skot Ally McCoist v letech 1992 a 1993.\n\nV létě roku 2005 převzal Thierry Henry po odcházejícím kapitánovi Arsenalu Patricku Vieirovi kapitánskou pásku. Dne 17. září téhož roku se Henry stal nejlepším střelcem v klubové historii, když dvěma góly v utkání Ligy mistrů rozhodl o vítězství 2-0 nad Spartou Praha, a překonal tak střelecký rekord Iana Wrighta, který činil 185 vstřelených branek. Další střelecký rekord překonal 1. února 2006, kdy v domácím utkání proti West Hamu United vstřelil svůj 151. ligový gól v dresu Arsenalu, čímž překonal Cliffa Bastina, historicky třetího nejlepšího střelce Arsenalu, který v severolondýnském celku hrával v letech 1929 až 1947. V posledním ligovém kole hraném 7. května na Highbury proti Wiganu vstřelil hattrick, a dopomohl tak k vítězství 4-2. Tyto tři branky byly posledními vstřelenými góly na tomto stadionu, neboť se Arsenal po skončení této sezony přestěhoval na nově vybudovaný Emirates Stadium. Arsenal zakončil sezonu na čtvrté příčce ligové tabulky, což bylo jeho nejhorší umístění během Henryho působení v klubu. Henry se přesto stal nejlepším ligovým střelcem a prvním hráčem historie, který vstřelil přes dvacet branek v pěti po sobě jdoucích sezonách. Po třetí v kariéře se stal Hráčem roku podle novinářské asociace a byl vybrán do světové jedenáctky podle organizace FIFA.\nVrcholem sezony 2005/06, v níž Arsenal poprvé po čtyřech úspěšných letech nezískal žádnou trofej, mělo být finále Ligy mistrů hrané na národním stadionu Stade de France v Paříži. Arsenal však v utkání s Barcelonou neuspěl a kvůli dvěma obdrženým gólům v závěru utkání prohrál 1-2. Po dvou sezonách bez zisku ligového titulu a hlavně po prohře ve finále Ligy mistrů se v médiích vynořily spekulace o Henryho odchodu. Ten nakonec zareagoval prodloužením smlouvy se stávajícím klubem, jemuž se upsal na další čtyři roky. Po podpisu nového kontraktu však přiznal, že o přestupu skutečně uvažoval, a že nakonec rozhodla jeho náklonnost ke klubu. Viceprezident Arsenalu David Dein později prozradil, že před Henryho podpisem nové smlouvy odmítl dvě nabídky od španělských klubů ve výši 50 milionů liber. Pokud by se transfer uskutečnil, stal by se Thierry Henry nejdražším fotbalistou historie a překonal tak rekordní částku 47 milionů liber, za kterou přestoupil v roce 2001 Zinédine Zidane do Realu Madrid.\n\nV ročníku 2006/07 se Henry poprvé ve své kariéře potýkal s vleklými a opakujícími se zraněními. Kvůli zdravotním problémům s podkolenní šlachou, nohou a zády odehrál pouhých sedmnáct ligových utkání, ve kterých nastřílel deset branek. Poslední zápas sezony odehrál 8. března v osmifinále Ligy mistrů proti PSV Eindhovenu. Jelikož se Henry zotavil ze svého posledního zranění pár dní před utkáním, začínal zápas na lavičce náhradníků. Na hřiště se dostal až ve druhém poločase, avšak krátce poté začal kulhat. Během lékařského vyšetření bylo odhaleno poranění třísel a břišních svalů, což pro něj znamenalo konec sezony.\n\nNa konci sezony 2006/07 přestoupil za 16,1 milionu liber do Barcelony, kde 25. června 2007 absolvoval vstupní lékařskou prohlídku. Henry s katalánským klubem podepsal čtyřletou smlouvu s ročním platem 4,6 milionu liber. Jako důvod svého přestupu označil odchod viceprezidenta Davida Deina a nejistou budoucnost trenéra Arsène Wengera. Rovněž prohlásil, že vždy říkal, že pokud jednoho dne opustí Arsenal, tak zamíří právě do Barcelony.\nHenry opustil Arsenal coby historicky nejlepší klubový střelec s 226 brankami na svém kontě. Z celkových osmi sezon, které strávil v londýnském klubu, se sedmkrát stal nejlepším klubovým střelcem. Pouze v posledním ročníku, kdy vynechal z důvodu zranění velkou část sezony, ho o jeden gól předběhl jeho spoluhráč Robin van Persie. V roce 2008 byl fanoušky Arsenalu zvolen nejlepším hráčem historie.\n\nPrvní gól v dresu Barcelony vstřelil Henry 19. září 2007 v utkání Ligy mistrů proti Olympique Lyon a o deset dní později zaznamenal svůj první hatrick v novém působišti, když v rámci šestého kola La Ligy dopomohl k vítězství 4-1 na půdě Levanty. Henry v Barceloně hrával na pozici křídla, což mu neumožnilo navázat na střeleckou formu z Arsenalu. Již v prvním roce ve Španělsku vyjádřil svoji nespokojenost s přesunem do Barcelony, což vedlo ke spekulacím o jeho návratu do Premier League. V rozhovoru s anglickým komentátorem Garathem Crooksem prohlásil, že mu chybí život v Anglii a dokonce i anglická média. Henry zakončil svoji první sezonu jako nejlepší střelec Barcelony s 19 góly v 47 utkáních. Barcelona však v lize skončila třetí a ani v jiných soutěžích nezískala žádnou trofej.\nDruhý ročník strávený na Pyrenejském poloostrově byl pro Henryho mnohem úspěšnější. První trofej v dresu Barcelony získal 13. května 2009, kdy katalánský klub ve finále Copa del Rey porazil 4-1 Athletic Bilbao. Sezonu 2008/09 zakončil vítězstvím v La Lize a Lize mistrů, čímž se svými spoluhráči zkompletoval ceněný treble. Henrymu se dařilo i střelecky a společně se svými kolegy z útoku Lionelem Messim a Samuelem Eto'oem nastřílel celkem sto branek. Tato trojice se zároveň stala střelecky nejplodnějším triem v historii španělské ligy, když vstřelila 72 ligových branek, čímž překonala rekord 66 gólů z ročníku 1960/61, který vytvořili útočníci Realu Madrid Ferenc Puskás, Alfredo Di Stéfano a Luis del Sol. Barcelonský rekord vydržel však pouhé tři sezony, než jej Cristiano Ronaldo, Karim Benzema a Gonzalo Higuaín z Realu Madrid vylepšili na hodnotu 89 branek.\n\nV sezoně 2009/10 přidal do své sbírky další čtyři trofeje. Barcelona obhájila ligový titul a uspěla i ve španělském Superpoháru, Superpoháru UEFA a na klubovém mistrovství světa. Herně se však Henrymu nedařilo. Manažer Barcelony Josep Guardiola začal dávat přednost klubovému odchovanci Pedrovi Rodríguezovi, což mělo pro Henryho za následek pouhých jednadvacet ligových startů, v nichž vsítil jen čtyři branky. Ještě před koncem ligového ročníku prohlásil prezident klubu Joan Laporta, že Henry, který měl v Barceloně smlouvu do léta roku 2011, může v letním přestupním termínu odejít. Po Henryho návratu z mistrovství světa 2010 Barcelona oznámila, že souhlasila s Henryho přestupem do nejmenovaného klubu. Thierry Henry odehrál během tří sezon v barcelonském dresu 121 utkání a vstřelil 49 branek.\n\nThierry Henry podepsal 13. července 2010 víceletý kontrakt s týmem New York Red Bulls, hrajícím v americké Major League Soccer (MLS). Debut v novém působišti si odbyl 31. července 2010 v ligovém utkání proti Houstonu Dynamo, ve kterém New York remizoval 2-2, přičemž Henry přihrával na oba góly svého spoluhráče Juana Pabla Ángela. Svůj první gól vstřelil 28. srpna 2010 při vítězství 2-0 nad San Jose Earthquakes. New York zakončil základní část ligové sezony na prvním místě Východní konference. V následující vyřazovací části byl New York vyřazen hned v semifinálovém dvojzápase, když v souhrnu 2-3 podlehl San Jose. Henry po svém příchodu v polovině sezony odehrál dvanáct utkání a vstřelil dvě branky. První kompletní sezonu v americké MLS odehrál Henry v roce 2011, kdy se New York Red Bulls umístil na celkové desáté příčce tabulky a do playoff postoupil díky divoké kartě. V kvalifikačním utkání o playoff porazil New York FC Dallas 2-0 a Henry se na vítězství podílel jednou vstřelenou brankou. Avšak stejně jako v předchozím ročníku se nedokázali probojovat přes úvodní konferenční semifinále, ve kterém tentokrát prohráli 1-3 s Los Angeles Galaxy. Henryho střelecká bilance v roce 2011 činila 15 branek ve 29 utkáních.\n\nPo skončení sezony v USA se Henry připojil k týmu Arsenalu, se kterým měl během přestávky trénovat. Avšak z důvodu odchodu Gervinha a Marvána Šamacha na Africký pohár národů se Henry dohodl na dvouměsíčním hostování, které stvrdil svým podpisem 6. ledna 2012. Svůj první zápas odehrál 9. ledna v rámci 3. kola FA Cupu proti Leedsu United, kdy coby střídající hráč rozhodl jediným gólem utkání o vítězství Arsenalu. Další branku vstřelil při svém posledním zápasu v dresu Arsenalu, když v nastaveném čase ligového utkání proti Sunderlandu rozhodl o vítězství 2-1. Během svého hostování odehrál sedm utkání a vstřelil dvě branky. Do New Yorku se Henry vrátil již 17. února, aby stihl se svým domovským klubem předsezónní přípravu.\n\nHenry se v roce 2012 stal nejlépe placeným hráčem americké MLS, když se svým základním ročním platem ve výši 5 milionů dolarů přeskočil Davida Beckhama z LA Galaxy. O rok později mu základní plat klesl na 3,75 milionu dolarů, avšak díky bonusům, které činily 600 tisíc dolarů, se udržel na pozici nejlépe placeného fotbalisty ligy. Herně se New Yorku v ročníku 2012 dařilo a zajistil si v lize čtvrté místo. Henry stejně jako v předchozí sezoně vstřelil patnáct branek v sedmadvaceti utkáních. Na své konto si rovněž připsal první hattrick v MLS, když 31. března 2012 dopomohl k vítězství 5-2 nad Montrealem Impact. V roce 2013 se New York Red Bulls stal poprvé ve své sedmnáctileté historii vítězem základní části MLS. Thierry Henry k zisku titulu přispěl deseti ligovými góly, přičemž se trefil i v posledním rozhodujícím zápase sezony proti Chicagu Fire, kdy se na vítězství 5-2 podílel jednou brankou a dvěma asistencemi. V ročníku 2014 se New York Red Bulls umístil na osmé příčce celkové tabulky a Henry vstřelil deset branek. V utkání proti Columbusu Crew, hraném 12. července 2014, vstřelil jeden gól a přidal tři asistence, čímž se stal historicky nejlepším klubovým nahrávačem s celkovým počtem 37 asistencí, a překonal tak dosavadní držitele rekordu Armanda Guevaru a Taba Ramose. Henry 1. prosince 2014 oznámil, že po čtyřech a půl letech strávených v týmu New Yorku Red Bulls odchází. O dva týdny později, 16. prosince 2014, ohlásil ukončení své hráčské kariéry. Od roku 2015 začal pracovat jako fotbalový expert na televizní stanici Sky Sports.\n\nThierry Henry prožil úspěšnou kariéru i v dresu reprezentačního výběru Francie, za který odehrál v letech 1997 až 2010 celkem 123 utkání. Poprvé byl do reprezentace povolán v červnu 1997, kdy se coby hráč AS Monaca zúčastnil mistrovství světa hráčů do 20 let. V říjnu téhož roku byl trenérem Aimé Jacquetem povolán do seniorského týmu. Svůj debut si dvacetiletý Henry odbyl 11. října v utkání proti Jihoafrické republice, které Francie vyhrála 2-1. Jeho výkon zaujal reprezentačního trenéra natolik, že se rozhodl Henryho zařadit do výběru pro mistrovství světa, které se konalo následující rok ve Francii. Na mezinárodní scéně nepříliš známý mladík se stal nejlepším střelcem francouzského výběru a svými třemi góly v šesti utkáních dopomohl Francii k vítězství na šampionátu. Následně se svými spoluhráči obdržel státní vyznamenání v podobě Řádu čestné legie s hodností rytíře.\nO dva roky později se zúčastnil mistrovství Evropy, kde se opět se třemi góly stal nejlepším střelcem svého týmu. Jedním z nich byl vyrovnávací gól v semifinálovém duelu s Portugalskem, které Francie vyhrála 2-1 v prodloužení. V následném finále Francie přehrála Itálii shodným výsledkem a Henry získal svoji druhou trofej v reprezentační kariéře. Na následujícím mistrovství světa hraném v roce 2002 v Japonsku a Jižní Koreji byli obhájci titulu vyřazeni již v základní skupině, přičemž ve třech utkáních nedokázali vstřelit jedinou branku. Henry byl navíc v druhém utkání proti Uruguayi vyloučen a do posledního utkání, které Francie prohrála 0-2 s Dánskem, nezasáhl.\n\nV následujícím roce se Francii podařilo zvítězit v Konfederačním poháru, který se konal na jejich domácí půdě. Henry byl hlavním strůjcem tohoto úspěchu, když se stal nejlepším střelcem turnaje a zároveň byl ve třech utkáních z pěti zvolen hráčem utkání. Jednou ze čtyř vstřelených branek byla i vítězná trefa v prodloužení finálového utkání proti Kamerunu, které Francie vyhrála 1-0. V roce 2004 odehrál na mistrovství Evropy všechna čtyři utkání, v nichž dal dvě branky. Francie však byla vyřazena ve čtvrtfinále pozdějším vítězem celého turnaje, Řeckem. Na světovém šampionátu v roce 2006, které se uskutečnilo v Německu, se Francie probojovala až do finále, kde v penaltovém rozstřelu podlehla Itálii. Henry vstřelil na turnaji tři branky, včetně vítězné ve čtvrtfinálovém duelu s obhájcem trofeje Brazílií.\nV utkání proti Faerským ostrovům hraném 13. října 2007 vstřelil Henry svůj jednačtyřicátý gól, čímž vyrovnal dosavadní střelecký rekord Michela Platiniho. O čtyři dny později rozhodl svými dvěma góly o vítězství 2-0 nad Litvou, a stal se tak historicky nejlepším střelcem francouzského národního týmu. Dne 3. června 2008 v přátelském utkání proti Kolumbii odehrál Henry svůj stý zápas v reprezentačním dresu, čímž se stal historicky šestým francouzským hráčem, který tohoto milníku dosáhl.\n\nNa mistrovství Evropy v roce 2008 byla Francie vyřazena již v základní skupině, aniž by dokázala vyhrát jediné utkání. Jedinou branku francouzského reprezentačního výběru vstřelil Thierry Henry v utkání s Nizozemskem, které skončilo výsledkem 1-4. Francii se výsledkově nedařilo ani v následující kvalifikaci na mistrovství světa 2010, když v kvalifikační skupině skončila na druhém místě za Srbskem a musela bojovat o postup v barážovém utkání s Irskem. První zápas hraný v Dublinu vyhrála Francie 1-0, avšak odveta, konající se na Stade de France v Paříži, skončila po uplynutí základní hrací doby stejným výsledkem ve prospěch Irska. O postupu na závěrečný šampionát se rozhodlo až v prodloužení, kdy Francie vstřelila kontroverzní gól, když si Thierry Henry před centrem na skórujícího Williama Gallase pomohl ke zpracování míče rukou. Tento incident spustil vlnu kritiky a irský fotbalový svaz podal formální stížnost a žádal opakování utkání, což FIFA zamítla. Samotný Henry po utkání odmítl tvrzení, že podváděl, avšak poté, co padlo rozhodnutí, že se zápas opakovat nebude, prohlásil, že nejspravedlivějším řešením by bylo utkání odehrát znovu. Henry se rovněž nechal slyšet, že po tomto incidentu uvažoval o ukončení své reprezentační kariéry.\n\nNa samotném světovém šampionátu hraném v roce 2010 v Jihoafrické republice byla Francie vyřazena již ve skupině, když získala jediný bod za bezbrankovou remízu s Uruguayí. Henry zasáhl v roli střídajícího hráče pouze do dvou utkání, včetně posledního zápasu skupiny, kdy Francie podlehla domácí Jihoafrické republice 1-2. Po vyřazení francouzské reprezentace Henry oznámil ukončení své reprezentační kariéry. Celkem odehrál 123 utkání, v nichž vstřelil 51 branek, čímž se stal historicky nejlepším střelcem a druhým v počtu odehraných zápasů za Lilianem Thuramem.\n\nPřestože Henry v dětství hrával na pozici útočníka, tak během svého angažmá v AS Monacu a v Juventusu byl stavěn na křídlo. Do role útočníka se opět vrátil až po svém přestupu do Arsenalu v roce 1999, kde často tvořil útočnou dvojici s Nizozemcem Dennisem Bergkampem. V sezoně 2004/05 změnil trenér Arsenalu Wenger rozestavení na 4–5–1, což pro Henryho znamenalo adaptovat se na novou roli osamoceného hrotového útočníka. I přes tuto změnu dokázal i nadále střílet mnoho branek. Arsène Wenger o jeho střeleckých schopnostech prohlásil: „Thierry Henry mohl převzít balon uprostřed hřiště a vstřelit takový gól, jako nikdo jiný na světě.“\nHenryho hra se vyznačovala především precizním zakončením, které si podle slov svého otce zdokonalil při sledování svého idolu Marco van Bastena. Jeho styl byl rovněž ovlivněn Romáriem, Ronaldem a George Weahem, kteří se vyznačovali tím, že operovali mimo pokutové území, a po získání míče se přímočaře vydávali vstříc soupeřově brance. Když byl Henry na vrcholu svých sil, byl schopen překonat několik bránících protihráčů s výjimečnou rychlostí, technikou a klidem, což znamenalo, že si dokázal v utkáních vypracovat velké množství střeleckých příležitostí. V roce 2004 se o Henryho hře vyjádřil bývalý útočník Arsenalu Alan Smith následovně: „Musím se přiznat, že jsem nikdy neviděl hráče, jako je on. Je atletem s vynikajícími technickými schopnostmi a obrovskou touhou být nejlepší.“\n\nHenry však nebyl jen střelcem. Častokrát se stahoval do křídelních pozic, odkud mohl připravovat góly pro své spoluhráče. Mezi roky 2002 až 2005 si na své konto připsal skoro padesát asistencí, což ho pasovalo do role nesobeckého, kreativního hráče. Mezi jeho další charakteristické herní prvky patřilo překonání ofsajdové linie, kdy se vyskytoval v ofsajdové pozici, avšak těsně před přihrávkou se vrátil před obránce, aby jim následně díky své rychlosti unikl. V Arsenalu byl první volbou na post exekutora standardních situací – pokutových a přímých kopů.\n\nAS Monaco\nArsenal \nBarcelona\nNew York Red Bulls\n\n\n\nK 10. listopadu 2014\n\"K 22. červnu 2010\"\nThierry Henry se 5. července 2003 oženil s anglickou modelkou Claire, známou pod uměleckým pseudonymem Nicole Merry. Obřad se konal na jihoanglickém hradě Highclere. V květnu 2005 se jim narodila dcera Téa. O dva roky později, v červnu 2007, Henry oznámil rozpad jejich manželství a v září téhož roku se uskutečnilo rozvodové řízení. Rozvod byl uzavřen v prosinci 2008 a Henry musel své bývalé manželce vyplatit částku blížící se deseti milionům liber. Od roku 2008 žije s bosenskou modelkou Andreou Rajačić, se kterou má syna Tristana (nar. 2012) a dceru (nar. 2015).\n\nHenry se během své kariéry aktivně zapojoval do charitativních kampaní. Byl součástí UNICEF FIFA týmu, kde působili i další profesionální fotbalisté, se kterým natočil řadu televizních spotů zaměřujících se na podporu dětí. Během svého působení v týmu New York Red Bulls oznámil, že za každý vstřelený gól daruje charitě Grassroot Soccer, která se zaměřuje na boj proti šíření viru HIV, částku v hodnotě pěti tisíc euro. Dále podporuje nadaci bývalého kanadského basketbalisty Steva Nashe, která se stará o zdraví a vzdělanost opuštěných dětí, a nadaci na léčbu cystické fibrózy.\n\nJelikož se během své kariéry stal terčem rasistických útoků, tak se aktivně zapojil i do boje proti rasismu. Nejvýznamnější incident směřující na jeho osobu se odehrál v roce 2004 při tréninku španělské fotbalové reprezentace, kdy španělská televize zachytila trenéra Luise Aragonése, jak Henryho označil za „černé hovno“. Henry se následně stal tváří kampaně společnosti Nike „Stand Up Speak Up“, zaměřené na vymýcení rasismu z fotbalového světa.\n\nV roce 2006 byl Henry ohodnocen jako devátý komerčně nejcennější fotbalista světa. Během své kariéry se stal tváří mnoha značek. Objevil se například v reklamě automobilového výrobce Renault, kde propagoval jejich vůz Clio. Během natáčení se poznal se svojí budoucí manželkou Claire, která v reklamním klipu též vystupovala. V roce 2005 se stal společně s tenistou Rogerem Federerem a golfistou Tigerem Woodsem tváří společnosti Gillette. Z důvodu menší popularity fotbalu v Severní Americe byl Henry v tamních reklamách této společnosti nahrazen baseballistou Derekem Jeterem. V reakci na Henryho kontroverzní utkání v baráži o postup na mistrovství světa v roce 2010, kdy v zápase proti Irsku zahrál před vstřelenou brankou rukou, byly v Irsku výrobky značky Gillette bojkotovány. Společně s dalšími fotbalisty účinkoval v reklamní kampani společnosti Pepsi či Beats, která se zabývá výrobou sluchátek a reproduktorů. Co se týče smluv s výrobci sportovního oblečení, tak Henry na začátku své kariéry podepsal kontrakt s americkou firmou Nike. Tato spolupráce byla ukončena po mistrovství světa v roce 2006, kdy se dohodl na podmínkách s anglickou společností Reebok. V roce 2011 podepsal smlouvu s německou Pumou.\n\n"}
{"id": "37008", "url": "https://cs.wikipedia.org/wiki?curid=37008", "title": "Wichmann ze Seeburgu", "text": "Wichmann ze Seeburgu\n\nWichmann ze Seeburgu (asi 1153 – 25. srpen 1192 Könnern) byl arcibiskupem magdeburským a jako rádce císaře Fridricha I. Barbarossy i jednou z nejdůležitějších osobností ovlivňujících politickou scénu Říše v 2. polovině 12. století. Zároveň patřil vedle saského vévody Jindřicha Lva a braniborského markraběte Albrechta Medvěda k nejaktivnějším iniciátorům vnitřní kolonizace německých zemí.\n\nDruhorozený syn hraběte Gera ze Seeburgu a jeho ženy Mechtildy byl po ukončení studií v Halberstadtu a Paříži od roku 1136 kanovníkem v Halberstadtu, od roku 1149 biskupem v Zeitz-Naumburgu a konečně roku 1153 jmenován císařem Fridrichem I. Barbarossou arcibiskupem magdeburským.\n\nV roce 1157 získal Jüterbog, který nechal osadit vlámskými kolonizátory. V roce 1170 nebo 1171 založil cisterciácký klášter Zinna.\n\n\n"}
{"id": "37011", "url": "https://cs.wikipedia.org/wiki?curid=37011", "title": "Inocenc XIII.", "text": "Inocenc XIII.\n\nInocenc XIII., rodným jménem Michelangelo dei Conti (13. květen 1655 Poli – 7. březen 1724 Řím) byl 244. papež katolické církve (1721–1724).\n\nMichelangelo dei Conti pocházel z řad vysoké italské šlechty. V letech 1696–1710 byl papežským nunciem v Portugalsku, kde se zformoval jeho vysoce nepříznivý náhled na jezuity. V roce 1706 jej papež Klement XI. jmenoval kardinálem. V roce 1721 pak byl zvolen jeho nástupcem.\n\nV rámci mezinárodní politiky podporoval, podobně jako jeho předchůdce, stuartovského uchazeče Jamese Stuarta o britský trůn.\n\nVe vnitrocírkevní politice je asi nejvýznamnější jeho konflikt s jezuity, kteří v Číně bez jeho svolení upravili bohoslužebný ritus. Spor vygradoval v nařízení, že řád nesmí přijímat nové členy. Tento fakt povzbudil francouzské biskupy k sepsání petice, v níž ho žádali o odvolání papežské buly \"Unigenitus\", která odsuzovala jansenismus. Tato žádost však byla rázně zamítnuta.\n\n31. května 1721 blahoslavil Jana Nepomuckého.\n\n"}
{"id": "37014", "url": "https://cs.wikipedia.org/wiki?curid=37014", "title": "Chráněná krajinná oblast České středohoří", "text": "Chráněná krajinná oblast České středohoří\n\nChráněná krajinná oblast České středohoří se rozkládá mezi Louny a Českou Lípou. Je součástí podkrušnohorské subprovincie. Rozloha je 1063,17 km² (celé pohoří 1600 km²), což jí řadí co do velikosti na druhé místo v Česku. Přirozeně ji dělí řeka Labe. CHKO byla založena v roce 1976.\n\nZaujímá části území sedmi okresů (Česká Lípa, Děčín, Litoměřice, Louny, Most, Teplice a Ústí nad Labem) Nejvyšším bodem je vrchol Milešovky (836,5 m n. m.) a naopak nejnižším je hladina Labe v Děčíně (121,9 m n. m.).\n\nSpráva CHKO České středohoří sídlí v Litoměřicích. Mezi hlavní body, které vedly k vyhlášení CHKO patří středoevropská jedinečnost krajinného reliéfu mladotřetihorního vulkanického pohoří, pestrost geologické stavby, druhové bohatství rostlinstva a odpovídající oživení krajiny charakteristickou faunou. Genové lesní základny v CHKO jsou zaměřeny především na buk, avšak je tu dále udržován a reprodukován genetický materiál jilmu, javoru, lípy a jeřábu.\n\nCHKO České středohoří byla založena 19. března 1976 výnosem Ministerstva kultury ČSR č.j. 6.883/76. Při svém založení měla ve své působnosti 1071 km² a sídlo v Litoměřicích, Michalské ulici. Měla na starosti 21 SPR – Státních přírodních rezervací, 2 CHN – chráněná naleziště, 10 CHPV – chráněný přírodní výtvor a 2 naučné stezky.\n\nSpráva CHKO České středohoří pečuje o řadu maloplošných chráněných území. Naprostá většina lokalit ve správě CHKO České středohoří se nachází v Českém středohoří, ale některé i v sousedních oblastech (např. v Lužických horách). Uvedený výčet není kompletní.\n\nVelmi cenné jsou tyto lokality: Lovoš, Milešovka, Oblík, Raná, Sedlo\n\nŘada dalších je zařazena zde: Bílé stráně, Boreč, Březinské tisy, Dubí hora, Jánský vrch, Kamenná slunce, Panská skála v okrese Česká Lípa a Vrkoč.\n\nPředmětem ochrany jsou dále: Bohyňská lada, Březina (přírodní rezervace), Číčov (přírodní rezervace), Holý vrch u Hlinné, Hradišťanská louka, Kalvárie, PR Kamenná hůra, Kozí vrch, Lipská hora, PR Milá, Sluneční stráň a Vrabinec\n\nPoslední ze skupin patřících pod maloplošná ochranná území: Babinské louky, Bobří soutěska v okresech Česká Lípa a Děčín, Divoká rokle, Farská louka v okrese Česká Lípa, PP Hradiště, Jílovské tisy, Košťálov, Kuzov, Loupežnická jeskyně, Lužické šipáky, Magnetovec – Skalní hřib, Nebočadský luh, Plešivec, Radobýl,\nStříbrný roh, Štěpánovská hora, Tobiášův vrch, Třtěnské stráně\n\nV péči CHKO je (stav 2013 dle webu) devět naučných stezek:\n\nV Českém středohoří je řada dalších stezek, které vybudovaly jiné organizace.\n\nOblast má velmi dobré a husté turistické značení, zejména v části na západ od spojnice Litoměřice–Velké Březno. Na významnějších vrcholech jsou rozhledny a turistické restaurace. Autobusové a železniční spojení jsou taktéž na dobré úrovni, i když přerušení provozu na trati Lovosice–Teplice spojení mírně zhoršilo (trať bude uvedena do provozu pravděpodobně v roce 2024). Tratě z Velkého Března do Verneřic a Úštěka byly zrušeny již v roce 1978. Na části této trati je snaha o obnovu provozu.\n\nTuristicky významnými body jsou například Opárenské údolí, Milešovka nebo Vaňovský vodopád.\n\nVelké spory (včetně odporu několika nevládních organizací) se vedly o trasování dálnice D8, která měla v úseku Lovosice – Řehlovice přetnout západní část CHKO České středohoří. Stavba dálnice byla nakonec zahájena v roce 2007 a poslední úsek mezi Lovosicemi a Řehlovicemi byl otevřen 17. prosince 2016.\n\nV CHKO České středohoří se na několika místech těží kámen. Lomy ohrožují, nebo již z velké části zlikvidovaly některé vrchy - Kubačka 545 m, Deblík 459 m, Trabice 429 m (blízko zániku) - všechny jmenované v okruhu 1,5 km od obce Libochovany. Některé vrchy již zcela zanikly - Vršetín 470 m, Stříbrník 413 m ad.\n\n\n"}
{"id": "37016", "url": "https://cs.wikipedia.org/wiki?curid=37016", "title": "Poutníci", "text": "Poutníci\n\nNázev poutníci má více významů:\n\n"}
{"id": "37020", "url": "https://cs.wikipedia.org/wiki?curid=37020", "title": "Poutníci (hudební skupina)", "text": "Poutníci (hudební skupina)\n\nPoutníci jsou česká bluegrassová skupina, vzniklá v roce 1970.\n\nNejvětších úspěchů dosáhli v letech 1979 – 1991, kdy byl členem skupiny banjista, skladatel a zpěvák Robert Křesťan a další hráč na banjo Luboš Malina, který je považován za jednoho z nejlepších českých banjistů a který hraje také na mnoho jiných nástrojů. V letech 1982 a 1983 skupina vyhrála plzeňskou Portu.\n\n\n\n\n"}
{"id": "37021", "url": "https://cs.wikipedia.org/wiki?curid=37021", "title": "Valašské muzeum v přírodě", "text": "Valašské muzeum v přírodě\n\nValašské muzeum v přírodě je součástí Národního muzea v přírodě v České republice, organizuje sbírku nemovitých i movitých dokladů k dějinám lidové kultury, spravuje sbírkové předměty národopisného charakteru a v přirozené krajině umístěné objekty lidové architektury a technického stavitelství, dokumentuje lidovou kulturu národopisné oblasti Valašsko, Těšínské Slezsko a vede genealogickou evidenci rodů z regionu Moravské Valašsko.\n\nSpecializované expozice tvoří Dřevěné městečko, nejstarší ve střední Evropě (vznik v roce 1925), Valašská dědina, nejrozsáhlejší areál typu stylové vesnice i s chovem zvířat a prezentace způsobu hospodaření a pěstování plodin (tzv. živé muzeum), Mlýnská dolina, otevřená v roce 1982, s objekty technického stavitelství a funkčním technologickým zařízením, také s expozicí Dopravní prostředky na Valašsku (v objektu vozovny z Ostravice).\n\nU vstupu do expozic tzv. Sušák (název objektu odvozen od sušení barvených přaden v původní úpravně textilií a bělidla z 19. století pro výrobu rožnovského plátna), uvnitř stálá národopisná expozice Městečko pod Radhoštěm (historie Rožnova pod Radhoštěm), pokladna, prodej upomínkových předmětů.\n\nVe správě muzea také dvě stavby s názvy Libušín a Maměnka (původně turistické útulny), podle projektu slovenského architekta Dušana Jurkoviče (1868 – 1947) vybudované ve stylu lidové secese na Pustevnách (horské sedlo, Moravskoslezské Beskydy), vnitřní výzdobu podle českého malíře Mikoláše Alše (1852 – 1913) namaloval akademický malíř Karel Štapfer (1863 – 1930). Objekty v péči muzea rekonstruovány od roku 1995, v roce 1999 zpřístupněna restaurace Libušín a v roce 2003 hotel Maměnka.\n\nOd založení muzea v roce 1925 budována odborná knihovna, zaměřená zejména na kulturně historickou a etnografickou dokumentaci regionů Moravského Valašska, Těšínska a Kopanic, lidové stavitelství, řemesla a umění, v současnosti umístěná v tzv. Wilkově domě, veřejně přístupná.\n\nMusejní a národopisný spolek v Rožnově pod Radhoštěm (v roce 1911 spoluzakladatelé bratři Alois a Bohumír Jaroňkové) předložil podnět k založení muzea v přírodě již v roce 1913 s cílem zachránit několik původních staveb na rožnovském náměstí, v důsledku nadcházejících událostí spojených s První světovou válkou muzeum založeno až v roce 1925. Na vzniku se podíleli bratři Alois a Bohumír Jaroňkové.\n\nLidově někdy nazývané moravský skanzen v Rožnově pod Radhoštěm, druhé nejstarší muzeum v přírodě v českých zemích, za první expozici považována tzv. staročeská chalupa vzniklá v roce 1895 jako regionální národopisné muzeum (od roku 1967 součást Polabského národopisného muzea v Přerově nad Labem).\n\nValašské muzeum v přírodě v roce 1954 začleněno pod správu Krajského muzea v Gottwaldově (v současnosti Zlín) a v letech 1960 až 1970 působilo pod Okresním národním výborem ve Vsetíně. V roce 1971 převzal správu muzea Odbor kultury Severomoravského krajského národního výboru v Ostravě a v roce 1990 se stalo zřizovatelem muzejní instituce Ministerstvo kultury České republiky.\n\nV průběhu roku ve Valašském muzeu v přírodě probíhají akce inspirované folklorem, lidovými zvyky (obyčeje) a tradičními řemesly, areál je využíván i pro další kulturní akce. Rozsah programu muzea rozšířil Jaroslav Štika (1931 – 2010), etnograf, historik a sbormistr, v letech 1972 až 1999 ředitel Valašského muzea v přírodě, systematicky bádal v oblasti valašského salašnického hospodaření, autorem práce \"Karpatské salašnictví na východní Moravě\" i dalších odborných publikací a studií.\n\nV průběhu jeho působení vznikla expozice Mlýnská dolina a rozšiřována koncepce tzv. živého muzea, muzeum popularizoval v rámci Mezinárodního folklorního festivalu Rožnovské slavnosti, založil a také vedl pěvecký sbor Polajka, předsedal Valašskému muzejnímu a národopisnému spolku.\n\nV letech 1971 až 1996 se na rozvoji expozic podílel Jiří Langer, etnolog a historik, vedl etnografický úsek muzea, zajistil přípravu expozice Mlýnská dolina, dostavbu Valašské dědiny a přestavbu Dřevěného městečka. Organizoval výstavy s tématem lidového stavitelství, popularizoval lidovou kulturu České republiky a Slovenska, v letech 1974 až 1977 v rámci mezinárodní výstavy Lidová kultura západních Karpat také v Dánsku, Finsku a Norsku.\n\nV oblasti expozic muzeí v přírodě editor metodické příručky \"Národopisná muzea v přírodě – teoretická a metodická východiska k realizaci\", autor prvního dílu a spoluautor dalších tří u čtyřsvazkové monografie \"Beskydy\", encyklopedie \"Evropská muzea v přírodě\", specializoval se na publikace o dřevěných kostelech a dalších stavbách v oblasti Karpat. Za dlouholeté zásluhy o systematickou prezentaci a poznání české kultury u nás i v zahraničí obdržel v roce 2016 ocenění Artis Bohemiae Amicis (Přátelům českého umění), udělované ministrem kultury České republiky.\n\nDne 4. prosince 2016 v rámci muzea slavnostně otevřena dlouhodobá výstava „Jak jde kroj, tak se stroj”, s podtitulem „Lidový oděv sedmi generací na moravském Valašsku”. Tvoří ji sbírkové předměty z oblasti lidového oděvu a textilií na moravském Valašsku z období konce 18. století až do poloviny 20. století, textilní sbírka náleží mezi nejkomplexnější v rámci muzejních institucí Česka (kolem 20 000 položek), naposledy prezentována výstavou „Vyšíváno pod Radhoštěm”, v roce 1988 ve Vlastivědném muzeu ve Vsetíně a v roce 1985 v Národopisném oddělení Národního muzea v Praze.\n\nDne 11. prosince 2018 v objektu Fojtství (kopie objektu z Velkých Karlovic) podepsal Antonín Staněk, ministr kultury, zřizovací listinu Národního muzea v přírodě, příspěvkové organizace Ministerstva kultury České republiky. Valašské muzeum v přírodě se stalo organizačním útvarem muzejní instituce národního významu (dalšími Hanácké muzeum v přírodě, Muzeum v přírodě Vysočina a Muzeum v přírodě Zubrnice).\n\nNejstarší část muzea, pro veřejnost otevřeno v roce 1925, v areálu také první přenesené domy z rožnovského náměstí (radnice, Billův měšťanský dům), Fojtství je kopií stavby z Velkých Karlovic, dřevěný kostelík sv. Anny kopií vyhořelého kostela v obci Větřkovice (postaven v období 2. světové války, osazen věží z Tiché a vysvěcen v roce 1945).\n\nKolem kostelíka sv. Anny hřbitov zvaný Valašský Slavín, místem připomenutí a uctění života a díla významných osobností východní Moravy, které se zasloužily o rozkvět a povznesení Moravského Valašska, v současnosti čestným pohřebištěm.\n\nMezi nejznámější osobnosti zde pohřbené patří čtyřnásobný olympijský vítěz a světový běžecký rekordman Emil Zátopek, olympijský vítěz ve skoku na lyžích a český lyžař století Jiří Raška, olympijský vítěz v hodu diskem Ludvík Daněk, zakladatelé Valašského muzea, bratři Bohumír a Alois Jaroňkovi. Symbolický hrob zde má evangelický kněz a autor Broučků Jan Karafiát. Jsou zde uloženy ostatky spisovatelů Metoděje Jahna, Čeňka Kramoliše, Marie Podešvové a také malíře valašské krajiny Jaroslava Frydrycha.\n\nNejmladší částí muzea, pro veřejnost byla otevřena v roce 1982, shromažďuje funkční technické stavby (valcha, mlýn, pila, hamr, lisovna oleje), většina exponátů je poháněna vodou.\n\nNejrozsáhlejší část muzea v přírodě, v areálu soustředěno více než 70 staveb, hospodářská stavení, salaše, stáje, kovárna a větrný mlýn představují typické osídlení Valašska, první objekty vybudovány v roce 1962 a v roce 1972 zpřístupněn areál veřejnosti. Součástí tzv. živé muzeum, pěstování plodin a například chov původního valašského plemene ovcí.\nVe správě muzea od roku 1995 dva objekty ve stylu tzv. lidové secese, původně turistické útulny, v současnosti restaurace Libušín (dne 3. března 2014 objekt poškozen požárem) a hotel Maměnka na Pustevnách, postaveny podle lidovou architekturou inspirovaného návrhu architekta Dušana Jurkoviče.\n\nŘeditelství muzea sídlí v bývalé obytné budově (čp. 147, Palackého ulice, tzv. Herliczkova vila), s účinností od 11. prosince současně sídlo Národního muzea v přírodě.\n\nOd 1. května 2006 vstupní budova muzea do dvou částí areálu, Valašské dědiny a Mlýnské doliny (uvnitř objektu pokladny, výstavní prostory, toalety pro návštěvníky, prodejna upomínkových předmětů a stálá výstava Městečko pod Radhoštěm).\n\nObjekt v průběhu 19. až 20. století tzv. bělidlo a sušárna textilií, výroba rožnovského plátna. V roce 1858 původní budovu zakoupil rožnovský obchodník s plátnem Čeněk Janík, přestavěl ji a v roce 1861 uvedl dílnu do provozu, sloužila k bělení, škrobení, sušení a mandlování plátna. Po Janíkově smrti dílnu provozoval Jindřich Tkadlec. V roce 1888 objekt zakoupil Karl Thomas Herliczka (1800 – 1902), majitel tkalcovny v Místku, jeho syn Karl Rudolf Herliczka (nar. 24.3.1878 ve Frýdku) provozoval tzv. bělidlo a úpravnu v letech 1902 až 1941, v roce 1945 majetek zkonfiskován státem podle dekretu číslo 108/1945 Sb. presidenta republiky ze dne 25. října 1945 o konfiskaci nepřátelského majetku. Areál předán národnímu podniku Moravsko-slezské pletárny, později součást národního podniku Loana, využíván jako skladovací objekt.\n\nV roce 1987 objekt získalo Valašské muzeum v přírodě. V letech letech 2001 – 2005 prošla budova celkovou přestavbou, podle projektu Ing. Josefa Janečka realizovala firma Zlínstav, a.s.\n\nKnihovna budována od založení muzea v roce 1925, v současnosti ve zrekonstruovaném objektu (čp. 483 a 484, Palackého ulice, tzv. Wilkův dům), ve fondu 19 000 položek, kromě knih a periodik k dispozici i obsáhlá databáze obrazových a zvukových záznamů.\n\nDne 1. prosince 2000 zahájilo činnost Genealogické centrum Valašska, umístěno v bývalé vile a dílnách Aloise Jaroňka (čp. 518, Čechova ulice). Genealogická sbírka obsahuje kartotéku s prameny ze 16. až 18. století.\n\nMuzeum začalo vydávat takzvané „malé tisky” v roce 1968, celkem vyšlo 12 svazků, například:\n\nDalšími svazky jsou průvodce muzeem.\n\nV roce 1973 začalo vydávání sborníků řady \"Agricultura Carpatica,\" z důvodu konfliktu se stejnojmenným maďarským sborníkem přejmenován na \"Museum vivum\" (některé svazky vyšly souběžně).\n\nNáměty sborníku Museum vivum XII (2017) uvedeny na stránkách Metodického centra pro muzea v přírodě.\n\nMuzeum získalo pozůstalost etnografa Ludvíka Kunze, z ní postupně zpracovalo ceněnou čtyřdílnou publikaci \"Nástroje lidové hudby v Čechách, na Moravě a ve Slezsku\", k vydání z pozůstalosti připravili Iveta Eclerová a Radoslav Vlk:\n\nK významným výročím muzea vydány reprezentativní publikace:\n\nNárodní muzeum v přírodě\n\n"}
{"id": "37027", "url": "https://cs.wikipedia.org/wiki?curid=37027", "title": "Řeka svatého Vavřince", "text": "Řeka svatého Vavřince\n\nŘeka svatého Vavřince, též řeka Svatého Vavřince ( , , mohawsky \"Kaniatarowanenneh\"), je řeka v Severní Americe, která zajišťuje odtok z Velkých jezer do Atlantského oceánu. Částečně tvoří hranici mezi Kanadou (provincie Ontario) a USA (stát New York) a pokračuje kanadskou provincií Québec. Vlastní řeka svatého Vavřince je přibližně 1200 km dlouhá (od odtoku z jezera Ontario k ústí do zálivu svatého Vavřince). Délka celé říční soustavy od pramenů řeky Saint Louis (přítok Hořejšího jezera) v Minnesotě je 3350 km. Povodí má rozlohu 1 269 000 km².\n\nNa horním toku (od jezera Ontario k městu Cornwall) tvoří hranici mezi Kanadou a USA a níže protéká zcela po území Kanady. Dolina řeky se rozkládá v rozsáhlé tektonické propadlině na styku Kanadského štítu a Appalačských hor. Mezi městy Prescott a Montréal řeka protíná úzký výběžek štítu. Úsek s peřejemi s převýšením necelých 70 m je dlouhý 175 km. K jeho obeplutí byly postaveny kanály. Pod městem Québec řeka vytváří estuár dlouhý 400 km a široký až 50 km, který se otevírá do Zálivu svatého Vavřince. Břehy zálivu jsou vysoké a srázné. Na úrovni západního okraje ostrova Anticosti je řeka široká už 125 km. Zde také přechází ve vlastní Záliv svatého Vavřince.\n\nVětší přítoky jsou Ottawa, Saint-Maurice a Saguenay zleva a Richelieu zprava. Zprava se připojuje průplav od řeky Hudson (USA).\n\nZdroj vody je smíšený (sníh a déšť). Průměrný průtok vody je u jezera Ontario 6 750 m³/s a pod ústím Ottawy 7 800 m³/s. Led je na řece od prosince do dubna. Estuár nezamrzá a lodní doprava na něm je přerušena jen během jarního tání. Mořský příliv dosahuje až k městu Trois-Rivières. U Québecu dosahuje 5,5 m.\n\nSpolu s Velkými jezery je důležitou součástí vodní cesty spojující vnitrozemí obou států s Atlantským oceánem. Na úseku mezi Montrealem a jezerem Ontario byla (kromě obchvatných kanálů) vytvořena kaskáda hydrouzlů s vodními nádržemi. Největší jsou hydroelektrárna svatého Vavřince na hranicích Kanady a USA a hydroelektrárny Boarnua a Robert-Sanders v Kanadě. Největší města přístavy na řece jsou Kingston, Cornwall, Montréal, Sorel, Trois-Rivières a Québec.\n\n"}
{"id": "37030", "url": "https://cs.wikipedia.org/wiki?curid=37030", "title": "Ontario (jezero)", "text": "Ontario (jezero)\n\nOntarijské jezero nebo jen Ontario ( , , jméno pochází z jazyka Irokézů a znamená \"nádherné jezero\" nebo \"jiskřivá voda\") je nejníže a nejvýchodněji položené jezero v systému Velkých jezer v Severní Americe. Jezerem prochází státní hranice mezi Kanadou (provincie Ontario) a USA (stát New York). Má rozlohu 19 011 km² (v Kanadě 9969 km² a v USA 9042 km²). Je 311 km dlouhé a maximálně 85 km široké. Průměrně je hluboké 86 m a dosahuje maximální hloubky 244 m. Objem vody je 1639 km³. Rozloha povodí je 90 000 km². Leží v nadmořské výšce 74 m.\n\nPobřeží je nížinaté a málo členité.\n\nDo jezera ústí řeka Niagara přitékající z Erijského jezera a odtéká řeka svatého Vavřince.\n\nZamrzá v prosinci a rozmrzá v dubnu.\n\nJezero spojuje lodní doprava po řece svatého Vavřince s Atlantským oceánem a splavné kanály s Erijským jezerem (Welland Canal) a řekou Hudson (kanály Erie a Osuigo).\n\nNa břehu leží města a přístavy Rochester (\"USA\") a Toronto, Hamilton, Kingston (\"Kanada\").\n\n"}
{"id": "37031", "url": "https://cs.wikipedia.org/wiki?curid=37031", "title": "Trakai (hrad)", "text": "Trakai (hrad)\n\nHrad Trakai (litevsky Trakų pilis, polsky zamek w Trokach) se nachází ve stejnojmenném městečku asi 28 km západně od litevského hlavního města Vilniusu.\n\nHistorie hradu začíná ve 13. století, kdy se křižáci řádu německých rytířů a livonského řádu snažili ovládnout území dnešní Litevské republiky. Litevský kníže Gediminas si v roce 1321 zvolil tuto bažinatou oblast ke stavbě hradu, kam přenesl své sídlo z Kernavė. Tento hrad stával asi 3 km jihovýchodně od nynějšího města, v místě, zvaném dnes Senieji Trakai (Staré Trakai). Nedlouho nato (1323) Gediminas založil další hrad a nové hlavní město Vilnius. Na Trakai se vrátil až Gediminasův syn Kęstutis. \n\nV roce 1337 se poprvé připomínají \"Naujieji Trakai\" (Nové Trakai) v dnešní poloze na poloostrově mezi jezery. Křižáci tehdy hrad nedobyli, vypálili tedy město a odtáhli. Na ochranu před dalšími útoky byl systém opevnění přebudován a sestával ze dvou nových hradů. První, \"Pusiašalio pilis\" (Poloostrovní hrad), z něhož se dochovaly pouze zbytky hradeb, nechal vybudovat kníže Kęstutis na poloostrově jako předsunutou pevnost sloužící k obraně a druhý vnitřní hrad \"Šalos pilis\" (Ostrovní hrad) přímo na ostrově v jezeře Galvė. Ostrovní hrad nechal začátkem 15. století velkokníže Vytautas přebudovat na obytnou rezidenci litevských panovníků. \n\nV 16. století začal hrad Trakai ztrácet na významu a do popředí se dostal Vilnius, v té době jedno z velkých evropských měst. V 18. století byl hrad přeměněn ve vězení a nakonec byl pobořen a zachovaly se pouze zbytky věží a hradeb. \n\nOd počátku 20. století začala být na základě archeologických výzkumů a historických dokladů připravována kompletní rekonstrukce hradu do podoby z 15. století. Za polské vlády v letech 1929 až 1939 se podařilo obnovit část hradu, dostavba pokračovala i po druhé světové válce za vlády sovětské (s přerušením v roce 1961, které zavinila kampaň proti „glorifikaci feudální minulosti“). Rekonstrukce byla dovršena počátkem devadesátých let dvacátého století.\n\nZa vstupní branou se rozkládá zámecký dvůr, vlevo bývaly kasematy se zbrojnicí a sklady, později i vězení. Po padacím mostě se přejde na nádvoří, odkud se po dřevěných schodech dostaneme do jednotlivých místností. V hradě je zřízeno muzeum historie a současnosti Trakai ukazující život šlechty a místních nevolníků.\n"}
{"id": "37032", "url": "https://cs.wikipedia.org/wiki?curid=37032", "title": "Astrid Lindgrenová", "text": "Astrid Lindgrenová\n\nAstrid Lindgrenová, , rodným jménem Astrid Anna Emilia Ericssonová (14. listopadu 1907 Vimmerby – 28. ledna 2002 Stockholm), byla švédská autorka knih pro děti. Mimo příběhy pro děti psala i romány, povídky, divadelní hry, poezii, filmové a divadelní scénáře. Její knihy byly přeloženy do 70 jazyků ve více než 100 zemích po celém světě. V roce 1958 jí byla udělena \"Cena Hanse Christiana Andersena\", která je považována za nejvyšší možné ocenění autorů dětských knih.\n\nAstrid Lindgrenová vyrůstala v městečku Vimmerby ve Švédsku. Mnoho jejích knih je inspirováno vlastním dětstvím, které strávila na farmě svého otce Samuela Augusta Ericssona (zemřel 1969). Astrid byla druhým dítětem, narodila se rok po Gunnarovi (1906), následovaly další dvě dívky, Stina (1911) a Ingegerd (1916–1997).\n\nV roce 1923 začala pracovat v lokálním tisku, ale do dvou let otěhotněla s ženatým kolegou (měl sedm dětí) a byla nucena pod tlakem okolí odejít z domova. V Kodani 4. prosince 1926 porodila syna Larse, kterého z nedostatku financí dala do pěstounské péče. Poté odjela do Stockholmu, kde začala pracovat jako sekretářka. V dubnu 1931 se provdala za Sture Lindgrena (zemřel 1952), který se kvůli ní rozvedl, což jí umožnilo vzít si zpět syna. 21. května 1934 se jí narodila dcera Karin. Od roku 1937 pracovala jako stenografka (všechny rukopisy psala těsnopisem) pro švédského profesora kriminalistiky Harry Södermana. Tato práce ji inspirovala k románům o Kalle Blomkvistovi.\n\nNejslavnější postava Lindgrenové Pipi Dlouhá punčocha vznikla z příběhů, které vyprávěla své dceři před spaním. Kniha se stala rychle velmi úspěšnou a udělala z Lindgrenové mezinárodně známou autorku.\n\nV roce 1976 Astrid Lindgrenová zjistila, že její mezní daňová sazba představuje 102 % zdanitelných příjmů. Napsala proto povídku \"Pomperipossa ve světě peněz\", která vyprovokovala velké diskuse o švédském daňovém systému a pravděpodobně přispěla k první volební porážce Sociální demokracie po čtyřiceti letech vládnutí.\n\nAstrid Lindgrenová aktivně podporovala dětská a zvířecí práva, stejně jako práva menšin. Za tuto činnost jí byla v roce 1994 udělena cena Right Livelihood Award (Správný život).\n\nAstrid Lindgrenová obdržela v letech 1944 až 2001 velké množství mezinárodních i domácích vyznamenání a literárních cen, z nichž nejvýznamnější je \"Cena Hanse Christiana Andersena\", která jí byla udělena v roce 1958.\n\nV roce 2002 po její smrti švédská vláda zavedla Cenu Astrid Lindgrenové pro spisovatele dětské literatury.\n\n\n\n\n"}
{"id": "37034", "url": "https://cs.wikipedia.org/wiki?curid=37034", "title": "První lyonský koncil", "text": "První lyonský koncil\n\nPrvní lyonský koncil svolal papež Inocenc IV. a sešel se 24. června 1245 v Lyonu. Účastníků koncilu bylo méně, než Inocenc očekával (asi 150). Koncilu se účastnili i latinští patriarchové Konstantinopole, Antiochie a Akvileje a několik evropských panovníků, včetně latinského císaře Balduina II.\n\nÚstředním tématem koncilu bylo sesazení římského císaře a krále Fridricha II., jednalo se tak o vyvrcholení dlouhodobého boje mezi Friedrichem a papežstvím. Po druhé exkomunikaci císaře, kterou vyhlásil Řehoř IX. roku 1239, a po papežově smrti (1243) vsadil císař své naděje do volby nového papeže, jímž se stal Inocenc IV. Sesazení císaře však měl Inocenc v plánu nejpozději od svého překvapivého útěku z Říma 29. června 1244, kdy mu již na jednotě s císařem nezáleželo.\n\nTadeáš ze Sessy, dlouholetý důvěrník císařův a jeho zástupce na koncilu, využil první příležitosti, aby předložil Fridrichovu nabídku ke smíření. Inocenc odpověděl nedůvěrou a odmítnutím, neboť císař dříve své slovo neplnil a nesnažil se odvrátit rozsudek koncilu nad císařem. K Fridrichovi byl do Verony vyslán jako posel Walter z Ocre, aby se vrátil v císařově doprovodu nebo s jeho instrukcemi. Papež se snažil ostatní přesvědčit, že císař nebojuje ve skutečnosti s ním, ale s celou církví. Na papežovu stranu se postavilo Španělsko, na císařovu Anglie.\n\nNa druhém zasedání byly představeny další body obžaloby: pronásledování církve na Sicílii, heretické věroučné názory císařovy a především jeho kontakty se saracénskými vladaři, jeho údajný poměr se saracénskou dívkou a nemorální způsob života. Dále bylo císaři vytčeno zatýkání prelátů, kteří se chystali odjet do Říma na koncil svolaný Řehořem IX. Tadeáš se pokoušel císaře hájit a docílil pouze toho, že Inocenc poskytl císaři možnost, aby se 17. července sám před koncilem hájil.\n\nMezitím si papež zajistil plnou podporu kardinálů pro Friedrichovo sesazení a pro znění buly, která měla Fridricha odsoudit. Zároveň nechal sepsat 91 listin, které císaři i králové vystavili ve prospěch římské církve, mezi nimi i 35 privilegií přímo od Friedricha. Ty posléze posloužily jako důkazní materiál proti Fridrichovi a krom toho měly upevnit mocenské postavení římské církve a její hegemonii nad evropskými panovníky, které se papežové snažili podložit naukově.\n\nAniž by koncil na Friedricha nebo jeho vyslance čekal, sešel se 17. července k závěrečnému zasedání. Inocenc nechal vyhlásit konstituce, na nichž se účastníci koncilu usnesli. Tadeáš ještě jednou vystoupil a zpochybňoval mnohá privilegia, avšak s ohledem na nevyhnutelnost sesazení císaře a předem je spojoval s důvody pro neplatnost rozhodnutí koncilu.\n\nInocenc odmítl Tadeášovy námitky s poznámkou, že má před sebou všeobecný koncil a ohlásil sesazení císaře a uzavřel koncil vydáním buly proti císaři. Koncil nařídil novou křížovou výpravu (sedmou) pod vedením francouzského krále Ludvíka proti Saracénům a Mongolům. Mezi další důležitá rozhodnutí patřily odvody dvacetiny z každého obročí po tři roky na podporu Svaté země a odvody poloviny příjmu obročí, jejichž tituláři v nich nesídlili alespoň šest měsíců v roce, ve prospěch Latinského císařství.\n\n\n"}
{"id": "37044", "url": "https://cs.wikipedia.org/wiki?curid=37044", "title": "DRM", "text": "DRM\n\nDRM má více významů, mimo jiné:\n\n"}
{"id": "37046", "url": "https://cs.wikipedia.org/wiki?curid=37046", "title": "Klíč (hudební skupina)", "text": "Klíč (hudební skupina)\n\nKlíč je folková skupina, jejíž písně jsou inspirovány středověkými a renesančními tématy a hudbou (tzv. renesanční folk). V jejích písních je však možno slyšet i folk moderní, současný šanson a také cikánské melodické prvky.\n\nAutorem hudby u většiny písní je hudební skladatel, textař a současně zpěvák a hráč na kytaru Jaroslav Marian, autorem převážné většiny textů (obzvláště v druhé polovině období existence kapely) je divadelní autor, režisér a dramaturg Tomáš Vondrovic. Velmi výraznou osobností ve skupině je zpěvačka a hráčka na dechové nástroje Pavla Marianová s nezaměnitelným sametově znějícím altem.\n\nKapela vznikla v roce 1982, vrcholem jejích úspěchů byl konec 80. a 90. let minulého století. V prosinci 2002 skupina ukončila po dvaceti letech existence veřejné vystupování. Hlavní protagonisté skupiny Klíč, manželé Pavla a Jaroslav Marianovi, začali od roku 2005 opět občas koncertně vystupovat jako manželské duo. Vystupují s nejúspěšnějšími písněmi skupiny klíč v komornějším provedení. \n\nSkupina v roce 1988 získala na celostátním finále Porty v Plzni \"Cenu diváků\", v roce 1990 obdržela „Autorskou portu“ za píseň \"Omnia vincit amor\" a v roce 1992 pak byla oceněna i „Zlatou portou“ za její celkový přínos pro českou folkovou hudbu. Kromě toho je skupina Klíč držitelem i mnoha dalších hudebních a diváckých ocenění - např. jí byly uděleny i dvě Zlaté desky, a to za její první dvě profilová alba.\n\nNástrojové obsazení skupiny Klíč: šestistrunná a dvanáctistrunná kytara, příčná flétna, zobcové flétny, hoboj, anglický roh, cello, metalofon, rytmické nástroje atd.\n\n\n\n\n"}
{"id": "37047", "url": "https://cs.wikipedia.org/wiki?curid=37047", "title": "Brčko (město)", "text": "Brčko (město)\n\nBrčko (srbsky Брчко) je město v Bosně a Hercegovině, na severu země u hranice s Chorvatskem.\n\nAdministrativně nepatří ani do Federace BiH, nebo Republiky Srbské; Brčko je hlavní město distriktu, spravovaného oběma entitami státu. Žije zde 40 000 obyvatel, 55 % z nich jsou Bosňáci a Chorvati, 45 % pak Srbové. Krátce po válce hrozilo, že by se město stalo ohniskem nových sporů, proto nebyl svěřen ani Republice Srbské, ani Federaci BiH.\n\n"}
{"id": "37051", "url": "https://cs.wikipedia.org/wiki?curid=37051", "title": "Výbuch", "text": "Výbuch\n\nVýbuch nebo také exploze je fyzikální jev, při kterém dochází k náhlému, velmi prudkému uvolnění energie, a prudkému lokálnímu zvýšení teploty a tlaku (obecně entropie). Tato prudká změna tlaku se může šířít do okolí jako rázová vlna. Výbuchy dělíme na deflagrace (vzbuchy) a detonace.\n\nPodle příčiny vzniku lokálního uvolnění energie můžeme rozdělit výbuchy na:\n\n\n\n"}
{"id": "37052", "url": "https://cs.wikipedia.org/wiki?curid=37052", "title": "LED", "text": "LED\n\nLED (zkratka z anglického , , též \"světelná dioda\", \"svítivá dioda\", slangově \"ledka\", ojediněle \"svítivka\") je v elektrotechnice označení pro diodu, která emituje světlo, případně infračervené nebo ultrafialové záření, čímž se liší od standardní diody. LED vyzařuje z obnaženého PN přechodu, a vede stejnosměrný proud pouze jedním směrem. Na rozdíl od žárovky dosahuje vysoké účinnosti, je mechanicky odolná, levná na výrobu, a proto je čím dál více využívána (kontrolky, displeje, osvětlení).\n\nProchází-li přechodem P-N světelné diody elektrický proud v propustném směru, přechod vyzařuje (emituje) nekoherentní světlo s úzkým spektrem. Může emitovat i jiné druhy záření.\n\nPásmo spektra záření diody je závislé na chemickém složení použitého polovodiče. LED jsou vyráběny s pásmy vyzařování od ultrafialových, přes různé barvy viditelného spektra, až po infračervené pásmo. Poměrně dlouho trval vývoj modré LED, která umožnila vznik moderních velkoplošných barevných obrazovek, a v té souvislosti i bílé vysocesvítivé LED, které se používají hlavně jako zdroje světla v různých svítilnách a světlometech a dále k podsvícení displejů z tekutých krystalů.\n\nZ principu funkce LED vyplývá, že nelze přímo emitovat bílé světlo – starší bíle zářící diody většinou obsahují trojici čipů vybíraných tak, aby bylo aditivním míšením v rozptylném materiálu vrchlíku obalu diody dosaženo vjemu bílého světla.\n\nProtože není možné přímo emitovat bílé světlo, novější bílé LED využívají luminoforu. Některé průhledné LED emitují modré světlo, část tohoto světla je přímo na čipu luminoforem transformována na žluté světlo a díky mísení těchto barev vzniká bílá. Jiné typy bílých LED emitují ultrafialové záření, to je přímo na čipu luminoforem transformováno na bílé světlo.\n\nSe zkracující se vlnovou délkou emitovaného světla roste velikost napětí v propustném směru (obvykle označované U). U křemíkové diody je toto napětí asi 0,6 V, u zelené LED z GaP 1,7 V a u modré z SiC již 2,5 V.\n\nZákladní monokrystaly diod bývají překryty kulovými vrchlíky z epoxidové pryskyřice nebo akrylového polyesteru. Materiály, z nichž se LED vyrábějí, totiž mají poměrně vysoký index lomu a velká část vyzařovaného světla by se odrážela totálním odrazem zpět na rovinném rozhraní se vzduchem.\n\nOproti jiným elektrickým zdrojům světla (žárovka, výbojka, doutnavka) mají LED tu výhodu, že pracují s poměrně malými hodnotami proudu a napětí. Z toho vyplývá jejich užití v displejích (ve tvaru cifer a písmen). Kombinací LED základních barev (červená, zelená, modrá) je možno získat i barevné obrazovky.\n\nKonstrukčně představují LED součástku, v níž je kontaktovaný čip (nebo kombinace čipů) zastříknut materiálem s požadovanými optickými vlastnostmi (LED se vyrábějí v bodovém či rozptylném provedení, s různým vyzařovacím úhlem). Kontakty mohou být v provedení pro povrchovou montáž (SMD) nebo ve tvaru ohebných či poddajných přívodů. Sestavy více čipů LED v jednom pouzdře mohou mít samostatně vyvedeny kontakty na každý čip, společnou anodu či katodu, či antiparalelně, anebo mohou mít na čipu řídící elektroniku (např. LED měnící barvy či blikající).\n\nNick Holonyak Jr. (narozen 1928) na University of Illinois at Urbana-Champaign vyvinul první praktickou LED s viditelným spektrem v roce 1962.\n\nZávislost proudu na napětí (voltampérová charakteristika) má podobný průběh jako běžná polovodičová dioda. Liší se pouze hodnotami hraničních napětí v propustném a závěrném směru.\n\nZvyšujeme-li od nuly napětí na diodě v propustném směru (tj. kladný pól zdroje je připojen na anodu a záporný pól zdroje na katodu diody), zpočátku LED neprochází téměř žádný proud - chová se, jako by byla nevodivá. Od určité výše přiloženého napětí dojde k zlomu - dioda se začne otevírat a na další drobné zvyšování napětí reaguje prudkým nárůstem procházejícího proudu. Proud vzhledem k napětí roste přibližně exponenciálně. Tehdy se dioda začíná také rozsvěcet. Zvyšujeme-li dále napětí, dioda zvyšuje svůj jas, až dosáhne svého maxima. Závislost svítivosti LED na proudu je v této oblasti přibližně lineární, tj. např. při dvojnásobném zvýšení proudu dojde ke zhruba dvojnásobnému zvýšení intenzity světla vydávaného diodou.\nPři dalším zvyšování proudu nad povolenou mez může dojít k tepelnému přetížení polovodičového přechodu a poruše diody.\n\nPřipojíme-li LED na zdroj napětí v závěrném směru (tj. kladný pól zdroje je připojen na katodu a záporný pól na anodu), při jeho zvyšování od nuly diodou neprochází žádný proud. Chová se nevodivě. Při určité výši napětí v závěrném směru dojde k průrazu - diodou začne náhle procházet velký proud. Tento průraz bývá ve většině případů destruktivní - polovodičový přechod je zkratován a dioda je trvale poškozena. Průrazné napětí v závěrném směru je u elektroluminiscenční diody oproti usměrňovacím diodám velmi nízké - v řádu jednotek voltů. Při připojení napětí v závěrném směru LED nikdy nesvítí.\n\nVzhledem ke tvaru voltampérové charakteristiky se tyto diody musejí napájet ze zdroje proudu. Pokud nevyžadujeme vysokou účinnost zapojení (například u různých indikátorů), můžeme se přiblížit proudovému zdroji tím, že připojíme LED v sérii s rezistorem omezujícím protékající proud ke zdroji stálého napětí (změny napětí vyvolají menší změny proudu). Tento způsob je běžně používán.\n\nZapojujeme-li více kusů LED dohromady, nelze je spojit přímo paralelně. Kvůli výrobním odchylkám se totiž mohou voltampérové charakteristiky jednotlivých kusů mírně lišit. Vzhledem ke strmosti pracovní části charakteristiky mohou mít paralelně spojené diody různou svítivost, v horším případě může dojít ke zničení těch kusů, jimiž prochází větší proud. Proto se doporučuje jejich sériové zapojení. To zaručí shodný proud protékající všemi diodami. Musíme-li přesto spojit více LED paralelně (např. není-li k dispozici dostatečně vysoké napájecí napětí), musíme ke každé LED připojit předřadný rezistor. Takto lze také spojit paralelně více skupin LED sériově spojených. Každá skupina sériově spojených LED musí však mít vlastní předřadný rezistor.\n\nVětšina LED má také nízké průrazné napětí, takže mohou být zničeny přiložením závěrného napětí i o výši jen několika voltů. Protože se nelze vždy spolehnout na obecná pravidla určení polarity vývodů, je vhodné se o jejich polaritě přesvědčit nahlédnutím do katalogového listu. Případně lze polaritu zjistit připojením diody ke zdroji nízkého napětí v sérii s ochranným rezistorem.\n\nNa rozdíl od žárovek, u kterých nezáleží na polaritě napájecího napětí a jsou schopny tedy pracovat na střídavé napětí, LED zapojené nesprávným způsobem nepracují. Když je napětí na P-N přechodu diody zapojené správně, říkáme že je zapojena v \"propustném směru\" a v tomto stavu skrz ni prochází proud. Když je zapojené opačně než má být, říkáme že je zapojená v \"závěrném směru\" a neprochází skrz ni téměř žádný proud a ani nevyzařuje žádné světlo. Proud v propustném směru u nízkopříkonových LED se pohybuje od 1-2 mA, u standardních LED 10~25 mA až po proudy nad 1 A u speciálních LED používaných v osvětlovací technice. Některé LED jsou schopny pracovat se střídavým napětím. V takovém případě jsou ale rozsvíceny jen polovinu periody, ve které jsou polarizovány propustně. Periodicky se tak rozsvěcují a zhasínají s frekvencí střídavého zdroje. Řešením pro odstranění tohoto jevu může být antiparalelní zapojení dvou diod.\n\nI když nejspolehlivěji lze zjistit polaritu vývodů LED nahlédnutím do katalogového listu výrobce, existují obecně platné způsoby pro označení polarity (pozor, podle velikosti vývodu P nebo N uvnitř pouzdra často nelze polaritu stanovit):\n\nZ velikosti elektrod uvnitř LED nelze určit, zda se jedná o katodu či anodu.\n\nMéně spolehlivé metody pro určení polarity jsou:\nObecně platí: čím vyšší proud, tím jasněji dioda svítí. Nejjednodušeji (a nejčastěji) lze proud diodou nastavit pomocí předřadného odporu (je zapojen v sérii s diodou LED). K regulaci jasu LED je možné použít i jednoduchý regulátor s tranzistorem.\n\nDůmyslnější způsob regulace využívá pulzně šířkovou modulaci. Tehdy LED protéká pulzní proud. Pulzy musejí mít vyšší frekvenci, než je lidské oko schopné zachytit, což vyvolá zdání konstantního svitu. Změnou střídy těchto pulzů pak měníme jas. Pulzně šířková modulace (PWM) se používá při napájení výkonových LED, kde tepelná ztráta na předřadném rezistoru by značně snižovala účinnost napáječe.\n\nJe-li k dispozici dostatečně velké napětí, lze propojit několik LED do série pouze s jedním omezujícím rezistorem. Paralelní zapojení je obvykle problém (rozebráno výše).\n\nVícebarevné LED obsahují minimálně dvě paralelně nebo opačně polarizované a zapojené diody, kdy každá je jiné barvy (typicky červená a zelená). Tím je umožněno zobrazit dvě různé základní barvy nebo rozsah škály barev namíchaný změnou poměru svitu jednotlivých LED, po kterou jsou rozsvíceny. Jiné zase obsahují sadu diod rozdílných barev uspořádaných do skupin zapojených se společnou anodou nebo katodou. Zde můžeme dosáhnout širší škály různých barev bez toho, že bychom museli měnit polaritu napájení (např. často používaná RGB LED – červená, zelená a modrá).\n\nLED obvykle stále svítí, když skrze ně prochází proud, jsou ale dostupné i blikající LED. Ty mají stejný technologický základ, navíc obsahují klopný obvod, který způsobí, že LED bliká (typicky s periodou jedna sekunda). Nejběžněji jsou k dostání v červené, žluté nebo zelené barvě. Většina jich svítí pouze jednou barvou, ale jsou k dostání i vícebarevné.\n\nExistují speciální typy LED se zabudovanými rezistory. Můžeme tak ušetřit místo na desce plošných spojů. To může být zvlášť užitečné při konstrukci prototypů, nebo při změnách zamýšleného zapojení (když potřebujeme udělat změny už na hotové desce). Často se využívají pro indikaci v automobilové technice, kde mají vestavěný předřadný odpor pro 12 V.\n\nNapř. v dálkovém ovládání od televize můžeme vidět infračervené LED. Také se používají v IrDA, pro komunikaci elektronických zařízení na malé vzdálenosti. Pouhým okem toto záření není vidět, ale protože CCD snímače v digitálních kamerách jsou na toto záření citlivé, jsou infračervené LED nedílnou součástí některých bezpečnostních kamerových systémů.\n\nPro speciální účely se vyrábí ultrafialové LED. Tyto LED jsou instalovány v zařízeních pro kontrolu ochranných prvků bankovek, nebo jiných dokumentů.\n\nPro obyčejné LED v 3mm nebo 5mm pouzdrech, jsou charakteristické následující hodnoty napětí v propustném směru. To závisí na technologii výroby, typu použitých polovodičů, teplotě a protékajícím proudu (hodnoty zde uvedené přibližně pro hodnotu 20 mA)\n\nU většiny LED je maximální závěrné napětí (U) kolem 5 V.\n\n\n\n\n\nSystémy strojového snímání často vyžadují jasné a homogenní osvětlení, aby dokázaly lépe vykonávat požadovanou činnost. LED jsou často k tomuto účelu využívány, a na tomto poli zůstává jeden z jejich hlavních způsobů využití, dokud jejich cena neklesne natolik, aby byly využity v širším měřítku i v jiných oblastech. LED představují téměř dokonalý zdroj světla pro systémy strojového snímání z několika hlavních důvodů:\n\n\n\n"}
{"id": "37058", "url": "https://cs.wikipedia.org/wiki?curid=37058", "title": "Síran měďnatý", "text": "Síran měďnatý\n\nSíran měďnatý (CuSO) je anorganická sloučenina, její pentahydrát je také znám pod triviálním názvem modrá skalice, dříve i jako modrý vitriol (vitriol je alchymistický název pro kyselinu sírovou či její soli). Patří k nejběžnějším sloučeninám mědi. Jedná se o průmyslově nejvyráběnější měďnatou sůl.\n\nV bezvodém stavu tvoří bílý prášek, který přijímáním vody modrá. Proto se jej užívá k důkazu vody v organických kapalinách nebo jako sušidla.\n\nZ vodného roztoku krystalizuje jako pentahydrát (modrá skalice) CuSO·5HO, v azurově modrých, průhledných, trojklonných krystalech, které na vzduchu na povrchu větrají. Modrá skalice je technicky nejdůležitější solí mědi.\n\n\nVyrábí se rozpouštěním měděných odpadků v horké koncentrované kyselině sírové:\n\nnebo lépe a hospodárněji rozpouštěním v teplé, zředěné kyselině sírové za přístupu vzduchu:\n\nDalším způsobem přípravy je rozpouštění oxidu měďnatého, získaného např. pražením sulfidových rud, v kyselině sírové:\n\nModrá skalice se vyskytuje i v přírodě, zejména v Chile (chalkantit). Mimoto nacházíme brochantit, zásaditý síran měďnatý, CuSO·3Cu(OH). Z těchto přírodních síranových rud můžeme modrou skalici získat rozpouštěním ve zředěné kyselině sírové.\n\nZahřívá-li se modrá skalice, odštěpuje se z ní voda ve dvou krocích. Při teplotě 110 °C vzniká monohydrát (CuSO · HO) a po zahřátí na 150 °C dojde k úplné dehydrataci za vzniku síranu měďnatého (CuSO). Při zahřívání na teplotu 650 °C se rozkládá, dle rovnice:\n\nPři reakci vzniká oxid měďnatý a oxid sírový, který se však z podstatné části dále rozpadá na kyslík a oxid siřičitý.\n\nPři požití dochází k silnému zvracení a vodnatým průjmům s příměsí krve. Postižený může s příznaky těžkého šoku zemřít během několika hodin. Jako protijed podáme mléko nebo jednu lžičku ferrokyanidu draselného rozpuštěného v půl litru vody. Předtím vyvoláme zvracení, ale maximálně deset minut po intoxikaci. Při potřísnění kůže vodným roztokem CuSO omyjeme pokožku vodou a mýdlem.\n\nZvláště nebezpečný je pro vodní organismy, zejména vodní bezobratlé.\n"}
{"id": "37065", "url": "https://cs.wikipedia.org/wiki?curid=37065", "title": "Panská jednota", "text": "Panská jednota\n\nPanská jednota se začala formovat na jaře roku 1394 jako opoziční uskupení vysoké šlechty nespokojené s vládou krále Václava IV., a to jak v českém království, tak v říši. Cílem jejích členů bylo poskytnout si vzájemnou podporu a získat spoluvládu v zemi. Trnem v oku jim byl nejen způsob Václavova vládnutí, ale také jeho „milci“, příslušníci nižší šlechty, jimiž se král obklopil a poskytoval jim velké výhody, které nebyly dle opozice oprávněné.\n\nJindřich III. z Rožmberka, Jindřich Starší z Hradce, Vilém III z Landštejna (všichni tři pocházeli z rozrodu mocných Vítkovců), Ota z Bergova (v Čechách usedlý německý šlechtic), Břeněk ze Skály, Jindřich Berka z Hohenštejna, Jan Michalec z Michalovic, Boreš mladší z Bečova a Rýzmburka, Boček z Kunštátu zvaný Poděbrad.\n\nPanská jednota vedla v letech 1394–1402 otevřený odboj proti králi. Václav byl dvakrát zajat držen v internaci (1394, 1402–1403), v druhém případě dokonce ve Vídni. Během této doby pronikli členové panské jednoty, která se výrazně rozšířila po prvním Václavově zajetí, do významných zemských úřadů.\n\nJan II. Opavský usoudil, že někteří drobní šlechtici mají na krále Václava IV. příliš velký vliv a odvádějí jeho pozornost od říšských záležitostí. Vhodným okamžikem k „vyřešení“ tohoto problému se stal 11. červen 1397, kdy se měla na Karlštejně sejít královská rada. Tehdy mladý vévoda přesvědčil Václava, že králova přítomnost na radě není bezpodmínečně nutná. Panovník vyrazil v doprovodu své lovecké družiny do Králova Dvora u Berouna s úmyslem pokračovat dál na Křivoklát.\n\nNa Karlštejně zatím na královské radě přednesl Bořivoj ze Svinař zprávu o zasedání říšského sněmu ve Frankfurtu nad Mohanem. Německá šlechta si na sněmu stěžovala na nečinnost římskoněmeckého a českého krále Václava IV. Předsedající Jan Opavský poté ohlásil přestávku v jednání, během níž spolu s významnými českými pány, Janem z Michalovic, Bohuslavem ze Švamberka a Borešem z Riesenburka a dal obsadit jednací síň strážemi. Sem pak pozval čtyři královy oblíbence, příslušníky nižší šlechty – Purkarta Strnada z Janovic, Štěpána z Opočna, Štěpána Podušku z Martinic a velkopřevora řádu johanitů Markolta z Vrutice. Jan je napadl slovy: „Vy, páni, jste ve dne v noci našemu panu králi radili, aby se o německé země nestaral, a chtěli jste ho zbavit německé říše!“\n\nSotva to dořekl, vytasil meč a třemi ranami na místě zabil nejblíže stojícího Purkarta Strnada. Jan z Michalovic, Bohuslav ze Švamberka a Boreš z Riesenburka se vrhli se na zbývající tři královy milce. Dva z nich byli na místě mrtví, velkopřevor Markolt umíral s bodnou ranou v břiše.\n\nJan II. a jeho družina se vydali za Václavem IV. do Králova Dvora u Berouna. Jan Opavský mu hrdě hlásil, že právě zlikvidovali nebezpečné spiknutí. Asi po měsíci od oné události král označil zavražděné za zrádce, kteří „jednali s námi nevěrně a nevěrně nám sloužili proti své přísaze, jak se vůči nám zavázali a potupili naši čest a chtěli nás zrádně o život připravit, kdyby nás byl Bůh nevaroval skrze naše jiné věrné rádce“.\n\nTento čin zůstal nepotrestán. Útočníci Václavovi vysvětlili, že oběti usilovaly o jeho život, a král se s tímto vysvětlením spokojil.\n\nNa rozdíl od odbojné šlechty, která se postavila před více než sto lety proti Přemyslu Otakaru II., mohla se panská jednota opřít o další členy vládnoucí dynastie. Bylo jich hned několik, mladší polorodí Václavovi bratři uherský král Zikmund Lucemburský a Jan Zhořelecký a jejich bratranci, moravští Lucemburkové, Jošt, Jan Soběslav a Prokop, kteří po smrti svého otce Jana Jindřicha drželi všichni tři titul moravského markrabí. Zatímco ctižádostiví politici Jošt a Zikmund se spojili s panskou jednotou, Prokop se na stranu revoltující šlechty nikdy nepřidal a Jan Zhořelecký jako jediný pomohl Václavovi v době prvního zajetí. (Jan Soběslav roku 1380 zemřel.)\n"}
{"id": "37068", "url": "https://cs.wikipedia.org/wiki?curid=37068", "title": "Vladislav Husák", "text": "Vladislav Husák\n\nPlk. Mgr. Vladislav Husák (* 1. října 1965) je český policista, v letech 2005–2007 byl prezidentem Policie České republiky.\n\nPo dokončení základní školy studoval obor všeobecné ekonomiky na Střední ekonomické škole v Rakovníku. V roce 1983 maturoval a nastoupil na důl Nosek v Tuchlovicích jako horník-technik. V roce 1985 absolvoval vojenskou náhradní službu.\n\nV roce 1985 nastoupil k SNB, kde po nástupní škole začal působit ve funkci regulovčíka OŘD Správy hlavního města Prahy. Na podzim roku 1986 byl převelen k Oddělení dopravních nehod v Praze, kde pracoval v různých funkcích do konce června 1996. Od roku 1993 studoval na Policejní akademii v Praze, kterou v roce 1997 ukončil bakalářskou zkouškou.\n\nOd července 1996 pracoval jako zástupce ředitele Obvodního ředitelství Praha 5 a od září již ředitelství vedl. Po dvou letech byl 15. července 1998 zařazen na místo místo zástupce ředitele Správy hlavního města Prahy. Od roku 2000 pokračoval ve studiu na Policejní akademii magisterským programem, který v červenci 2002 úspěšně ukončil.\n\nV září 2002 uspěl v konkurzu a od 1. prosince téhož roku zastával funkci náměstka policejního prezidenta pro uniformovanou policii. 17. srpna 2005 byl pověřen výkonem funkce policejního prezidenta a 21. září 2005 byl na návrh ministra vnitra Františka Bublana do této funkce schválen vládou ČR.\n\nJako policejní prezident by Husák chtěl otevřít občanům (vstřícní policisté, přívětivé služebny), zredukovat Policejní prezídium. Doufá v prosazení nového služebního zákona zahrnujícím i kariérní řád. Již jako pověřený prezident nařídil obdobu \"Akce Kryštof\" zaměřenou na dodržování dopravních předpisů policisty.\n\nV. Husák rezignoval na post policejního prezidenta 23. března 2007 ke dni 31. března 2007 v souvislosti s šetřením jeho role v kauze biolíh a únikem utajované informace o ruském agentovi Inspekcí ministra vnitra, která údajně zkoumá i problematičnost důvěrných vztahů s Jitkou Mitiskovou, bývalou pracovnicí sekretariátu Ministerstva vnitra.\n\nPo svém odchodu z postu policejního prezidenta pracoval jako zástupce ředitele služby cizinecké policie a následně se stal ředitelem policie v Libereckém kraji.\n\nV. Husák je ženatý a má dvě dcery.\n\nHusákovi byla vyčítána služba u Pohotovostního pluku SNB, který mimo jiné potlačoval protikomunistické demonstrace a také pozdější vazba na advokáta Jana Sokola.\n\nByl kritizován také za neschopnost provést razantní změny během dlouholetého působení ve vedení policejních útvarů nebo za pokus o zatajení nehody svého řidiče před tehdejším policejním prezidentem Jiřím Kolářem v roce 2003. Husák také lhal o neexistenci přístupových cest k místu konání CzechTeku 2005 a podpoře zasahujícím policistům.\n\nNovináři MF Dnes byl v červenci 2006 přistižen při jízdě rychlostí 190 km/h na rychlostní silnici Karlovy Vary – Praha. V té době si řidiči začínali zvykat na zaváděný bodový systém a výrazné zvýšení pokut za přestupky v silničním provozu. Husák se nejprve tvrdil, že předpisy dodržuje, pak se v reakci na kritiku na tři měsíce dobrovolně vzdal řidičského průkazu a věnoval 10 000 Kč na konto nadace Národ dětem. Ministr vnitra František Bublan mu jeho jednání vytkl. Bývalý policejní funkcionář Stanislav Huml, politici Ivan Langer, Martin Bursík a mnozí další vyjádřili názor, že Husák měl být řádně potrestán a bodově ohodnocen tak jako běžní řidiči.\n\nK úspěchům Husáka patří především úspěšná obrana Kongresového centra při zasedání Mezinárodního měnového fondu v Praze v roce 2000.\n\n"}
{"id": "37073", "url": "https://cs.wikipedia.org/wiki?curid=37073", "title": "Lichtenštejn", "text": "Lichtenštejn\n\nVýraz Lichtenštejn (z německého Liechtenstein) může mít následující významy:\n\n"}
{"id": "37082", "url": "https://cs.wikipedia.org/wiki?curid=37082", "title": "Ursula K. Le Guinová", "text": "Ursula K. Le Guinová\n\nUrsula Kroeber Le Guinová (21. října 1929, Berkeley, Kalifornie – 22. ledna 2018, Portland, Oregon), byla americká spisovatelka. I když psala romány, poezii, knížky pro děti a eseje, nejznámější jsou její romány a povídky z oblasti science fiction a fantasy. V češtině je nejoblíbenější její cyklus příběhů ze \"Zeměmoří\", nejuznávanějším dílem však je román \"Levá ruka tmy\". Je považována za jednoho z nejlepších spisovatelů fantastických žánrů. Obdržela několik cen, kromě cen Hugo a Nebula také Gandalf Grand Master v 1979 a Damon Knight Memorial Grand Master Award v roce 2003. Známá je propracovaností svých děl a svými sondami do oblastí taoismu, anarchismu, feminismu, psychologie a sociologie. Neopomenutelnou součástí jejích děl je vyhýbání se antropocentrismu, vytvořené cizí kultury jí však sloužily ke sdělení informací o kultuře naší.\n\nNarodila se v roce 1929 jako Ursula Kroeberová v rodině antropologa Alfreda Kroebera a spisovatelky Theodory Kroeberové. Alfred se zabýval původními obyvateli Ameriky, Theodora psala knihy pro děti a stejně jako její manžel se věnovala antropologii.\nUrsula již ve svých jedenácti letech poslala svůj první příběh do magazínu Astounding Science Fiction, byla však odmítnuta. Absolvovala v roce 1952 na Columbia University ze středověké romantické literatury. Ve studiích pokračovala ve Francii, kde potkala svého manžela, historika Charlese Alfreda Le Guina. Svatbu měli dva dny před Štědrým dnem roku 1953. I poté si ponechala ve jméně písmeno K jako Kroeber. Od roku 1958 žije v Oregonu ve státě Portland a má tři děti: Elisabeth, Caroline a Theodore.\n\nJejí první knihy pojednávaly o imaginárních krajinách. První uveřejněnou prací byla v roce 1962 povídka \"April in Paris\", prvním románem byl \"Rocannonův svět\" z roku 1966 následovaný dílem \"Planeta exilu\" (také 1966), oba z cyklu Hain (Ekumen).\n\nDílo americké spisovatelky Ursuly K. Le Guinové je zaměřeno proti ignorantství, její postavy disponují tolerancí a snaží se porozumět neznámému prostředí. Protože jde o velmi plodnou autorku, je následující seznam neúplný.\n\n\n\n\nLabyrint\n\n\n\n\n\n\n\n\n\n"}
{"id": "37086", "url": "https://cs.wikipedia.org/wiki?curid=37086", "title": "Veverské Knínice", "text": "Veverské Knínice\n\nVeverské Knínice jsou obec v okrese Brno-venkov v Jihomoravském kraji. Leží na rozhraní Boskovické brázdy a Křižanovské vrchoviny, zhruba 20 km západně od Brna. Veverské Knínice sousedí na západě s Javůrkem, na severovýchodě se Hvozdcem a na jihu s Říčanami a Ostrovačicemi. Na východě se rozkládá zalesněná oblast přírodního parku Podkomorské lesy. Žije zde obyvatel.\n\nNázev \"Knínice\" je odvozen od staročeského \"knienie\" (patřící kněžně) přidáním čelední přípony. Historické jméno vesnice je \"Německé Knínice\" či \"Německé Kynice\"; k přejmenování došlo až po druhé světové válce vyhláškou ministra vnitra. Od roku 1947 tak platí jméno \"Veverské Knínice\".\n\nPrvní dochovaná zmínka o Německých (Veverských) Knínicích se nalézá v listině z roku 1233, v níž je zmiňován cisterciácký klášter Porta Coeli založený o tři roky dříve Konstancií Uherskou, vdovou po Přemyslu Otakarovi I.. Knínice patřily klášteru a místní obyvatelé se stali jeho poddanými.\n\nPozději (do roku 1849) patřily Knínice k veverskému panství. Po vzniku okresů (1850) spadaly do působnosti okresu Rosice, později okresu Brno-venkov.\n\nPo třicetileté válce měla obec 56 domů, z nich bylo pouze 36 obydlených. V roce 1790 měla obec 72 domů a 463 obyvatel.\nDo Veverských Knínic vede silnice lemovaná chráněnou alejí javorů mléč vysázených roku 1887. Stromořadí je registrováno pod jménem Alej u Veverských Knínic.\n\nNa návrší při vjezdu do Knínic stojí jednolodní farní kostel svatého Mikuláše. Nejstarší část pochází z třetí čtvrtiny 13. století. Představěná čtyřboká věž s hodinami má výšku 33 metrů. Kousek níže na návsi stojí socha svatého Jana Nepomuckého z roku 1850.\n\nVýznamný je také bývalý panský dvůr \"Na dědině\", který patřil klášteru Porta coeli v Předklášteří.\n\nV bezprostřední návaznosti na území katastru jsou vyhlášeny dva přírodní parky – přírodní park Podkomorské lesy a přírodní park Údolí Bílého potoka.\n\n\n"}
{"id": "37089", "url": "https://cs.wikipedia.org/wiki?curid=37089", "title": "Wiesenthal", "text": "Wiesenthal\n\nWiesenthal může označovat\n\n"}
{"id": "37092", "url": "https://cs.wikipedia.org/wiki?curid=37092", "title": "Kosmodrom", "text": "Kosmodrom\n\nKosmodrom je místo se souborem pozemních zařízení, potřebných ke startu kosmických raket.\n\nObvykle bývá umístěn v dostatečné vzdálenosti od obydlených míst a sám je poměrně rozsáhlý. To proto, aby se předešlo ztrátám na životech v případě exploze nosné rakety. Dalším požadavkem je neobydlené území, často oceán, ve směru startů (obvykle východním směrem), aby nebyli lidé ohroženi pádem prvního stupně raket.\n\nVětšina kosmodromů je umístěna, pokud možno, co nejblíže rovníku, aby bylo možno maximálně využít zemské rotace pro počáteční rychlost rakety. Kosmodromy, které jsou daleko od rovníku se používají pro takzvané blízkopolární dráhy, u kterých by počáteční rychlost ve směru rotace Země byla spíše na obtíž.\n\nKosmodromy se sestávají ze základny a střeleckého sektoru. Na základně jsou odpalovací rampy. Ty se zpravidla skládají z vypouštěcího stolu, kde je umístěna raketa, pod raketou bývá šachta pro odvod spalin a z boku bývá věž, nesoucí kabelová vedení a potrubí dopravující pohonné látky do nádrží rakety. Druhá věž bývá montážní, která se před startem odklápí či odveze stranou. Z ní vystupují také kosmonauté do kosmické lodě na špici rakety. Na kosmodromu jsou montážní haly a někdy i řídící letová střediska. Součástí základny kosmodromu bývá letiště, či plocha pro přistání helikoptér.\nJe uváděn rok vypuštění první rakety pro kosmonautiku, vybudovány a provozovány byly často daleko dříve jen pro vojenské účely. V roce 2006 bylo na Zemi registrováno 22 kosmodromů, resp. míst, odkud jsou vypouštěny rakety pro kosmické účely. K některým z nich byla vybudována samostatná, mnohdy značně vzdálená řídící střediska letů.\n\n"}
{"id": "37095", "url": "https://cs.wikipedia.org/wiki?curid=37095", "title": "Marseille", "text": "Marseille\n\nMarseille (výslovnost [marsej], francouzská ), hlavní město Provence, je po Paříži druhé největší město Francie. Leží v jihovýchodní části země, na pobřeží Středozemního moře, ve Lvím zálivu. V roce 2012 mělo Marseille 852 516 obyvatel (v roce 1999 jako aglomerace 1 350 000, resp. 1 516 000 obyvatel). Jde o nejvýznamnější francouzský obchodní přístav. Nachází se zde sídlo marseilleského arcibiskupství. Dnes je městem téměř všech národů žijících okolo Středozemního moře včetně mnoha Arabů.\n\nMěsto bylo založeno jako \"Massalia\" (\"Μασσαλία\") kolem roku 600 př. n. l. iónskými kolonisty z maloasijského přístavu Fókaia. Rozkvétat začalo asi od 5. století př. n. l., kdy byli jeho největšími soupeři Etruskové a Kartaginci. V roce 49 před K. obsadili město Římané. V tomto období se Marseille stalo důležitým přístavem, kde se přepravovalo zboží dovozené z Orientu dále do západní Evropy. Archeologické výzkumy odhalily pozůstatky řeckého i římského města; část městských hradeb, brány, starou silnici z Itálie i část římského přístavu. V 5. století bylo založeno opatství \"Saint-Victor\", později v 10. století rekonstruované benediktiny. Další rozvoj Marseille jako přístavu přinesly křížové výpravy. Marseille začala soupeřit s největší námořní velmocí Janovem. V roce 1481 byly Marseille společně s Provence připojeny k Francii. V roce 1720 postihl město mor. V období francouzské revoluce vyslali obyvatelé Marseille do Paříže 500 dobrovolníků s bojovou písní, která byla později nazvaná Marseillaisa a stala se státní hymnou Francie. Velký rozvoj města nastal v pol. 19. století V průběhu druhé světové války bylo město dvakrát bombardováno.\n\nHlavním centrem Marseille je \"Vieux-Port\", Starý přístav. Leží v malé zátoce, dnes obklopené domy s restauracemi a bary. Dříve zátoka sloužila jako přístav, v současnosti je zde přístaviště jachet a rybářských lodí. V místě vstupu do Vieux-Portu stojí dvě pevnosti, severně \"St. Jean\", jižně \"St. Nichola\"'. Jednou z dominant Starého přístavu je na vrchu stojící bazilika \"Notre-Dame de la Garde\" vystavěná v letech 1854–63 v románsko-byzantském slohu. V jihozápadní části Starého přístavu najdeme \"kostel sv. Viktora\", původně opatství zničené během francouzské revoluce, kostel je z druhé pol. 14. století. Dochovaná krypta je z doby založení opatství, z 5. století. Na severní straně přístavu, ve střední části, stojí budova marseillské radnice (\"Hotel de Ville\"), barokní stavba ze 17. století.\n\nSeverovýchodně od Vieux-Portu, za opevněním St. Jeane, je umístěna marseillská katedrála (\"Cathédrale de la Major\"). Chrám byl postavený v 19. století v románsko-byzantském slohu, je 140 m dlouhý a 70 m vysoký. Jižně od katedrály, na kopci, stojí románský \"kostel St. Laurent\" ze 12. století. Do východní části Starého přístavu ústí jedna z hlavních marseillských tříd \"La Canebiere\". V ulici se nachází řada obchodů, kaváren a hotelů. Na jejím východním konci pak najdeme neogotický kostel \"St. Vincent de Paul\" z let 1855–86.\n\nJižně od Marseille se rozkládá pobřežní vrchovina \"Calanques\", nejvyšší bod Mont Puget (563 m). Jedná se o druhohorní vápencové útesy o délce přibližně 20 km a šířce 4 km. Část oblasti je součástí francouzského Národního parku Calanques. Západně od Marseille se nachází Frioulské ostrovy, jejichž součástí je i \"ostrov If\" se stejnojmenným hradem z počátku 16. st., který dlouho sloužil jako věznice. Mezi její vězně podle literárního příběhu patřil i hrabě Monte Cristo, hrdina stejnojmenného románu Alexandra Dumase.\n\nVe městě jsou v provozu dvě linky metra a menší tramvajová síť.\n\nKaždoročně se zde koná tenisový turnaj mužů. Působí zde fotbalový klub Olympique de Marseille, několikanásobný vítěz Francouzské fotbalové ligy a vítěz Ligy mistrů z roku 1993.\n\n\nTřetinu obyvatel města tvoří muslimové.\n\n\"Počet obyvatel\"\n\n\n\n\n"}
{"id": "37096", "url": "https://cs.wikipedia.org/wiki?curid=37096", "title": "Stadio Giuseppe Meazza", "text": "Stadio Giuseppe Meazza\n\nSan Siro známý také pod jménem Stadio Giuseppe Meazza je fotbalový stadion v italském Milánu. Je to domácí stadion dvou velkých fotbalových velkoklubů: AC Milán a Inter Milán a zároveň jedno z nejproslulejších fotbalových hřišť. Stadion má kapacitu 80 000 diváků, což z něj dělá osmý největší stadion v Evropě. Zároveň je jedním z 23 evropských pětihvězdičkových stadionů. Své první a originální a oficiální jméno nese, protože se nachází v Okrese San Siro. Druhé jméno nese na počest slavného milánského fotbalisty 30. let Giuseppe Meazzy.\n\nSan Siro je, jako skoro každý fotbalový stadion jedinečný svou konstrukcí. Jeho dominantou jsou čtyři sloupy v každém rohu, na nichž je střecha ukotvena, která zakrývá pouze tribuny a nikoliv trávník.\n\n"}
{"id": "37099", "url": "https://cs.wikipedia.org/wiki?curid=37099", "title": "Martin de Porres", "text": "Martin de Porres\n\nSvatý Martin de Porres, zvaný též \"Martin od lásky\", (9. prosinec 1579 Lima (Peru) – 3. listopadu 1639 tamtéž) byl peruánský mulat, řeholník a světec.\n\nNarodil se jako nemanželský syn španělského šlechtice Dona Juana de Porres (původem z Burgosu) a jeho černošské otrokyně Anny Velásquez, po které zdědil barvu pleti, stejně jako jeho mladší sestra Juana (narozená roku 1581). Otec jim daroval svobodu, ale odmítl se o ně starat. Děti byly odkázány jen na svou matku, která se živila jako pradlena, vyrostly v bídě. Martin absolvoval jen dvě třídy obecné školy. Asi roku 1586 se začal učit lazebníkem a ranhojičem.\nPodle tehdejšího zákona míšenci nesměli vstupovat do řeholních řádů. Martin navštěvoval bratrstvo svatého růžence a ve věku 15 let roku 1595 směl vstoupit do dominikánského kláštera v Limě pouze jako laický bratr. Asi roku 1601 založil při klášteře sirotčinec a dětský špitál. Pečoval o děti bezprizorné, nemocné, postižené morem a chudé, bez ohledu na jejich rasu či barvu pleti. Žil přísně asketicky, byl vegetarián. Proslul zázračnými schopnostmi léčitelství, levitace a bilokace. Do konce života trpěl pocitem sociálního vyloučení a méněcennosti. Zřídil i útulek pro psy a kočky. Při ošetřování nemocných se nakazil a zemřel na tyfus.\n\nBlahořečen byl v roce 1837 jako první jihoamerický mulat v římsko-katolickém světě. V roce 1962 byl kanonizován. Katolická církev, anglikánská církev i luteráni slaví jeho svátek 3. listopadu.\nJe pohřben v dominikánském chrámu Santo Domingo v Limě, kde je jeho hrob střediskem kultu.\nOltáře zasvěcené sv. Martinovi de Porres mají dominikánské kostely po celém světě, např. chrám Santa Maria sopra Minerva v Římě, socha sv. Martina je také u pražských dominikánů v kostele sv. Jiljí.\n\nJe patronem sociální spravedlnosti, rasové harmonie, patronem města Lima, peruánských námořníků, vietnamské diecéze Diloxi, obyvatel povodí Mississippi, patronem léčitelů, kadeřníků a lazebníků, charitních a sociálních zařízení (například v Pavii, útulků pro domácí zvířata.\n\nBývá zobrazován jako řeholní bratr s křížem v ruce, se řetězy a důtkami flagelanta, obklopen dětmi, domácími zvířaty včetně myší, často v nemocničním pokoji.\n\n\n"}
{"id": "37103", "url": "https://cs.wikipedia.org/wiki?curid=37103", "title": "Rujána", "text": "Rujána\n\nRujána (původně \"Rána\", , latinsky \"Rugia\") je největší ostrov v Německu. Leží na severovýchodním okraji spolkové země Meklenbursko-Přední Pomořansko v Baltském moři. Východní pobřeží ostrova tvoří západní hranici Pomořanského zálivu.\n\nOd 6. století byl ostrov osídlen kmenem slovanských Ránů, podle nichž má své jméno. Jiné zdroje však označují za původce názvu germánské Rugie, kteří ostrov obývali před dobou stěhování národů. Slované zde vybudovali knížectví s centrem na Arkoně. V 8. − 11. století tu bylo jedno z nejvýznamnějších středisek moci Pobaltských Slovanů, čelící nájezdům Vikingů. Roku 1168 se knížata po dánském vpádu a zničení proslulé svatyně Svantovíta v Arkoně, dostala pod svrchovanost dánského krále Valdemara I. Současně kníže přijal křesťanství. Součástí knížectví byla i protilehlá pevnina, kde se nacházela menší údělná knížectví. Roku 1325, po smrti Vislava III., posledního přímého mužského potomka, zdědili Rujánské knížectví vévodové pomořansko-wolgastští a pouze v 1. polovině 15. století se Rujána načas znovu osamostatnila.\nV průběhu třicetileté války byl ostrov několikrát v moci Albrechta z Valdštejna a Švédů. Po Vestfálském míru se Rujána stala součástí Švédska. Po napoleonských válkách byl roku 1815 ostrov připojen k Prusku. Po II. světové válce byla Rujána spojena s Meklenburskem v rámci sovětské okupační zóny a stala se součástí NDR. Po správní reformě v roce 1952 byla začleněna do kraje Rostock. Po znovusjednocení Německa patří Rujána do spolkové země Meklenbursko-Přední Pomořansko.\n\nMá rozlohu 935 km² (s přilehlými ostrovy) a dosahuje maximální nadmořské výšky 161 m, což je vrchol Piekbergu. Žije na něm 77 000 obyvatel. V ose sever-jih je ostrov dlouhý 52 km, od západu na východ měří 41 km.\n\nBřehy jsou nízké, velmi členité. Vyskytuje se na nich mnoho kos, přesypů a dun. Reliéf je tvořen kopcovitou rovinou s valy koncových morén, které překrývají vápence. Na severu, nedaleko města Sassnitz je Národní park Jasmund. Ten je známý příkrými křídovými skalami, místy vysokými i přes 30 m.\n\nPřevážná část povrchu je obdělávána (žito, oves, brambory, cukrová řepa). Na východě a ve střední části ostrova jsou bukové lesy. Je zde rozvinutá živočišná výroba (mléko) a rybolov (sledi, úhoři). Hlavní přístav je Sassnitz. Poblíž něj se těží křída. Jsou zde přímořské lázně (Binz, Sellin). Je spojen s pevninou hrází (2,5 km) se železnicí a mostem. Mezi městy Sassnitz a Trelleborg (Švédsko) funguje trajektové spojení.\n\nÚzemí o rozloze 22 800 ha, zahrnující jihovýchodní část ostrova, bylo v roce 1991 zapsáno na seznam biosférických rezervací UNESCO. Sídlo správy biosférické rezervace je v Putbusu.\n\nEvropa v proměnách staletí, Libri Praha 1997, ISBN 80-85983-30-3\n\n"}
{"id": "37114", "url": "https://cs.wikipedia.org/wiki?curid=37114", "title": "Helsingør", "text": "Helsingør\n\nHelsingør je přístavní město na ostrově Sjælland na severovýchodě Dánska, 40 km severně od Kodaně. Leží při severním ústí mořského průlivu Øresund naproti o něco většímu švédskému městu Helsingborg, vzdálenému jen 4,5 km, což představuje 20 minut plavby trajektem. Helsingør, významný dopravní uzel mezi Dánskem a Švédskem, je sídlem obce, která na rozloze 122 km² zahrnuje 61 000 obyvatel.\n\nNejstarší zmínka o Helsingøru se datuje k roku 1231, z téže doby se dochoval i nejstarší městský kostel, dnešní katedrála sv. Olafa. V roce 1426 povýšil král Erik VII. Pomořanský Helsingør na město a dal na poloostrově vybíhajícím do Øresundu zbudovat hrad, který od roku 1429, spolu s pevností v protějším Helsingborgu (do roku 1648 byl i tento břeh dánský) sloužil k vybírání tzv. sundského cla z lodí plujících mezi Severním a Baltským mořem. Vybírání cla bylo zrušeno až roku 1857. Hrad byl v letech 1574 až 1584 přebudován na monumentální renesanční zámek a po požáru roku 1629 obnoven v letech 1635 až 1640.\n\nVe světě se město proslavilo Shakespearovou hrou \"Hamlet\", ve které vystupuje pod jménem \"Elsinore\" (v českých překladech tradičně přepisováno jako \"Elsinor\"). Každým rokem se zde koná mezinárodní divadelní \"Hamletův festival\" (od roku 1916 do roku 1955, obnoven 1985).\n\n\n\n"}
{"id": "37115", "url": "https://cs.wikipedia.org/wiki?curid=37115", "title": "Matti Nykänen", "text": "Matti Nykänen\n\nMatti Ensio Nykänen (17. července 1963, Jyväskylä – 4. února 2019) , v letech 1996–1998 měl příjmení Paanala, byl finský skokan na lyžích. Patří mezi nejlepší skokany všech dob, vyhrál pět olympijských medailí (z toho čtyři zlaté) a patnáct medailí na mistrovství světa (z toho šest zlatých). Získal zlato a stříbro na Olympiádě v Sarajevu a na Olympiádě v Calgary se stal prvním skokanem, který vyhrál na obou můstcích. Čtyřikrát vyhrál Světový pohár. V roce 1986 v Planici dolétl až na značku 191 metrů, což byl do roku 1987 světový rekord, kdy ho skokem dlouhým 194 metrů překonal Piotr Fijas. Nykänen zemřel 4. února 2019, v časných ranních hodinách, ve věku 55 let.\n\nNykänenovým prvním úspěchem byla výhra na Mistrovství světa juniorů v roce 1981. Po něm začal vyhrávat i mezi dospělými. První mistrovství světa, které vyhrál, byly slavné závody v mlze v Holmenkollenu (Norsko) roku 1982.\n\nPro Nykänena to byla skvělá léta. V roce 1983 vyhrál Turné čtyř můstků i Světový pohár. Dominoval až do Olympiády v Sarajevu, kde utrpěl první porážku. Ačkoli na můstku K90 po prvním kole vedl, nezvládl druhý skok a skončil druhý. Porazil ho Jens Weissflog. Na můstku K120 ale nenašel přemožitele.\n\nMezi další největší úspěchy Mattiho Nykänena patří mimo jiné i čtyři celková vítězství ve Světovém poháru (1983, 1985, 1986, 1988), 46 jednotlivých vítězství v závodech Světového poháru, dvě vítězství na Turné čtyř můstků (1983, 1988), šest mistrů světa (1982, 1984, dvakrát 1985, 1987 a 1989) a jeho fenomenální tři zlaté medaile z Olympiády v Calgary (dvě ze soutěže jednotlivců a jedna družstev).\n\nBěhem své skokanské kariéry byl podezírán z alkoholismu. V roce 1991 musel se skákáním přestat. Pokusil se vrátit v roce 1994, ale brzo skoky opustil definitivně.\n\nNa podzim roku 2007 Matti Nykänen ohlásil záměr startovat na Mistrovství světa veteránů v Taivalkoski a začal na ně i trénovat. Zúčastnil se dvou závodů, 27. února 2008 na můstku K50 skončil mezi 23 závodníky své kategorie 40-44letých pátý a 28. února na můstku K38 mezi 11 závodníky vyhrál. Oba jeho skoky (37,5 m a 37 m) byly nejdelšími v závodě.\n\nJiž během skákání měl problémy se životosprávou a disciplínou. Byl (oprávněně) podezírán z alkoholismu. Před slavnými vítězstvími na Olympiádě v roce 1988 se například Nykänen ztratil a finská výprava musela do Calgary odjet bez něho. Našli ho po několika dnech opilého a do Kanady nakonec také odcestoval. Tato historka ale vešla ve známost až v 90. letech. Oficiálně byl Matti nemocný.\n\nPo ukončení sportovní kariéry se z hrdiny a miláčka národa stala národní ostuda. Nykänen nejenže nepřestal pít, ale začal být podezírán i z braní drog. Začal kariéru velmi špatného rockového zpěváka. Na jeho koncerty lidé chodí prakticky jen kvůli tomu, aby viděli někoho, kdo dokázal klesnout tak hluboko. Texty Nykänenových písní jsou povrchní a vyskytují se v nich spojení jako „\"Hai hai hai, mä oon sun samurai\"“ („Haj, haj, haj, já sem tvůj samuraj“) nebo „\"Vain mäkimies voi tietää sen\"“ („Jen skokan to může znát“). Později se stal i striptérem s uměleckým jménem „\"Eagle\"“ (anglicky „Orel“). Vděčným terčem vtipů se stalo i jeho několik manželství, která byla okořeněna domácím násilím z obou stran. Matti také proslul svými ne příliš logickými výroky, do kterých neméně nelogicky vkládal cizí slovíčka, a za něž je posměšně označován za filozofa.\n\nMatti Nykänen strávil i více než rok ve vězení za pokus o zabití přítele jeho rodiny, s nímž se nepohodl. Byl soudem shledán vinným a odsouzen k 26 měsícům odnětí svobody. Po odpykání poloviny trestu byl 21. září 2005 podmínečně propuštěn. Na svobodě ovšem vydržel pouhé sto tři hodiny, poté byl opět zatčen kvůli domácímu násilí a 16. března 2006 odsouzen k dalším čtyřem měsícům vězení.\n\nV roce 2006 měl premiéru film o životě Mattiho Nykänena s názvem \"Matti\". Hlavní postavu ztvárnil finský herec Jasper Pääkkönen.\n\nNa Štědrý den roku 2009 napadl opilý Nykänen svou manželku, pořezal ji nožem a škrtil ji. Byl zatčen a hrozilo mu obvinění z pokusu o vraždu, nakonec byl jeho čin policí přehodnocen jako týrání a vyhrožování.\n\n\n\n"}
{"id": "37122", "url": "https://cs.wikipedia.org/wiki?curid=37122", "title": "Hurikán (rozcestník)", "text": "Hurikán (rozcestník)\n\nHurikán může být:\n\n"}
{"id": "37123", "url": "https://cs.wikipedia.org/wiki?curid=37123", "title": "Acappella", "text": "Acappella\n\nAcappella je americká křesťanská hudební skupina. Základem jejich projevu je vokální hudba; zpěv bez doprovodu jakýchkoli hudebních nástrojů, název dle hudebního stylu a capella. Pochází z amerického státu Tennessee, z města Paris.\n\nSkupinu Acapella založil Keith Lancaster v roce 1982 a svoje první album Travelin' Shoes vydali v roce 1985. Keith Lancaster je dodnes hlavním producentem kapely.\n\nOd počátku existence se v ní vystřídalo mnoho zpěváků. Téměř vždy se jednalo o čtyřčlenné seskupení, v létě 2005 došlo opět k výměně a po mnoha letech zpívají v pěti. \n\nZach Wilson - první tenor\nZac George - druhý tenor\nAnthony Lancaster - Bariton\nWes McKinzie - Bass\nRobin Brannon - Vocal Percussion\n\nRobin Brannon - Bariton, Allen Brantley - Bass, Zac George- Vocal Percussion, Anthony Lancaster - druhý Tenor, Zach Wilson - první Tenor\n\nRobin Brannon - Bariton, Allen Brantley - Bass, Zac George - Vocal Percussion, Jordan House - druhý Tenor, Zach Wilson - první Tenor\n\nGary Evans, Jordan House, Zach Wilson, Robin Brannon, Zac George \n\nGary Evans, Nicolas Paul Dunbar, John „Matt“ Nunnally, Sean Samuel\n\nGary Evans Jr, Kevin Shaffer, Barry Wilson, Steve Maxwell\n\nJeremy Swindle, Tony Brown, Chris Lindsey, Chad Bahr, Todd Dunaway\n\nGeorge Pendergrass, Steve Reischl, Lydia Gott, Brian Randolph\n\nKevin Schaffer, Steve Reisch, Duane Adams, Robert Guy\n\nGary Moyers - první tenor, George Pendergrass - druhý tenor, Wayburn Dean - Bariton, Duane Adams - Bass\n\nGary Moyers - první tenor, George Pendergrass - druhý tenor, Wayburn Dean - Bariton, Rodney Britt - Bass\n\nJeff Martin - první tenor, Keith Lancaster - druhý tenor, Gary Yeager - Bariton, Ron McCommas - Bass\n\n"}
{"id": "37126", "url": "https://cs.wikipedia.org/wiki?curid=37126", "title": "Durman obecný", "text": "Durman obecný\n\nDurman obecný (\"Datura stramonium\") je jedovatá rostlina z čeledi lilkovitých. V současné době roste všude od tropů po mírné pásmo, jeho původní oblast výskytu nebyla spolehlivě určena (možná Severní Amerika, ale jsou i jiné možnosti). V ČR roste roztroušeně od nížin po podhůří. Horní hranice běžného výskytu je 450 m n. m., výjimečně se objevuje až do 800 m n. m.\n\n\nDurman je 0,5 až 1 metr vysoká jednoletá bylina. Stonek je větvený s laločnatými zubatými listy a velkými květy s bílou nálevkovitou korunou. Plod je ostnitá tobolka.\n\nCelá rostlina je jedovatá, obsahuje tropanové alkaloidy (0,2–0,6 %), především hyoscyamin a atropin, L-skopolamin, apoatropin, belladonin, nikotin, flavonolové glykosidy (rutin) a kumarin skopoletin.\n\nOtrava durmanem je velmi riziková – uživateli hrozí, obzvláště ve vyšších dávkách, smrt naprostým vyčerpáním se selháním srdce, přehřátím; pod vlivem deliria může dojít ke smrtelnému zranění.\n\nIntoxikaci durmanem vyvolává požití jakýchkoliv částí rostliny, prudce jedovatý je např. kořen; ke zmírnění rizika výrazně škodlivé otravy byly předněji vdechovány výpary zahřívaného durmanu nad ohněm. Delirogenní vlastnosti pak byly známy již ve Starém i Novém světě jako démonická droga. Alkaloidy obsažené v durmanu po užití podněcují dynamogenii, tj. zvýšenou pohyblivost, ale rovněž i úzkost, agitovanost až pocity hrůzy, dochází ke zteplání, zarudnutí pleti, vysychání úst a sliznic, vzestupu tělesné teploty - příčinou je útlum činnosti potních a slinných žláz. Zornice jsou rozšířené a schopnost zaostřování přechodně narušena. Běžné jsou závratě, zrychlená tepová frekvence, bušení srdce, vrávoravá chůze a celkový subjektivní dojem těžké opilosti. Chování je automatizované, jakoby náměsíčné, dostavuje se vzrušenost až agresivita, zmatenost, dezorientace, úroveň kognitivních poruch a schopnosti komunikace jsou poté kolísavé. Objevuje se nesrozumitelná řeč, neschopnost soustředit se a rozumně uvažovat, rovněž mnohočetné zrakové, sluchové, čichové a chuťové halucinace, iluze, vjemy létání, prudkého otáčení a padání, ježdění. Na rozdíl od psychedelik (LSD, Meskalin), která zjevují pozměněnou realitu, halucinace při durmanovém deliriu vytváří zcela neexistující vjemy (pravé halucinace), častý je například kontakt s neexistujícími nebo fyzicky vzdálenými lidmi, vidění zvířat, odporného hmyzu, strašidel, příšer, oživlých předmětů, záblesky světla, časté je sbírání halucinatorních předmětů; obvykle jsou halucinace navozené durmanem, ale i ostatními rostlinami s anticholinergními látkami, obsahově nepříjemné, bizarní až děsivé - někteří porovnávají tyto delirantní vidiny s fantastickými obrazy Hieronyma Bosche. Zajímavé je, že často v průběhu daturového deliria intoxikovaný necítí i přes nesmírně děsivý charakter halucinací žádný strach a považuje je za něco přirozeného, známého. Tento jev ovšem není přítomen vždy. Po vyvrcholení intoxikace nastává náhlý útlum, mnohdy až komatózní spánek, podrážděnost a vysílení, dilatace zornic setrvává i poměrně dlouhou dobu po požití. Na průběh otravy se rozvíjí částečná amnézie, dotyčný si poté na delirium, jež u vyšších dávek často může trvat i několik dní zpravidla pamatuje jako na velmi živý, těžký sen. Daturové delirium je známé svým často ničivým vlivem na psychiku intoxikovaného, jsou evidovány případy, kdy po intenzivní zkušenosti u uživatelů došlo k rozvoji těžkých psychických poruch, v některých případech můžou zůstat některé halucinace persistentní mnoho měsíců či let po jediné zkušenosti. Z důvodu značné fluktuace množství jednotlivých alkaloidů (skopolaminu a jeho metabolitů) v různých částech rostliny, mezi rostlinami a také v rámci stáří rostliny je konzumace rostlinného materiálu zatížena enormním rizikem předávkování, jež z důvodu silného anticholinergního účinku často končí letálně. \n\nLéčivou drogu poskytují listy. Obsažené látky snižují tonus parasympatiku a uvolňují křeče.\n\n\n\n \n"}
{"id": "37134", "url": "https://cs.wikipedia.org/wiki?curid=37134", "title": "Den bez aut", "text": "Den bez aut\n\nDen bez aut je mezinárodní a panevropský den, který se slaví každoročně 22. září (někde ale v neděli kolem tohoto data). Akce má poukázat na přijatelnější způsoby dopravy a podpořit omezování městského automobilismu. Do akce Den bez aut bylo k roku 2005 zapojeno kolem 1400 měst.\n\nPrvopočátky ideje Dne bez aut lze nalézt již na konci padesátých let dvacátého století, kdy si lidé začali uvědomovat, že automobilismus významně snižuje kvalitu života ve městě. S tím souvisí například kniha Jane Jakobsové o městském plánování \"The Death and Life of Great American Cities\" z roku 1961. V roce 1974 během ropné krize probíhaly ve Švýcarsku čtyři neděle bez aut. Podobnou akci uspořádala Německá demokratická republika v roce 1981 a postupně následovaly i další města a akce.\n\nZásadní Den bez aut proběhl 22. září 1998 ve Francii. Postupně se z něj stala evropská (rok 2000) a od roku 2001 mezinárodní iniciativa Evropské komise. Od roku 2002 je tento Den bez aut součástí Evropského týdne mobility (ETM), který probíhá od 16. do 22. září.\n\nNa českém území se uskutečnil první Den bez aut 15. listopadu 1991 jako reakce na výzvu nizozemské organizace European Youth Forest Action. Od roku 1995 pořádá Den bez aut organizace Děti Země.\n\nV Praze jsou při příležitosti Dne bez aut pořádány například cyklojízdy. Jde o policejně povolené akce, kdy na několik desítek minut uzavřenými ulicemi projíždějí tisíce cyklistů a demonstrují tak svůj názor a přání o lidštějším městě bez přemíry aut. V Praze cyklojízdy organizuje spolek AutoMat, která usiluje o ekologičtější druhy dopravy ve městech a především o vyhnání individuální automobilové dopravy z Prahy. Některé ulice se v tento den mění v pěší zóny. Například 20. září 2009 se cyklojízdy zúčastnilo přibližně pět tisíc lidí, v roce 2012 cca 2000 lidí.\n\n\n"}
{"id": "37136", "url": "https://cs.wikipedia.org/wiki?curid=37136", "title": "Plitvická jezera", "text": "Plitvická jezera\n\nPlitvická jezera ( ) jsou nejznámější národní park v Licko-senjské župě v Chorvatsku. Nachází se na horním toku řeky Korana mezi horskými vápencovými masívy Velká a Malá Kapela a Pleševica mezi městy Karlovac a Zadar v blízkosti hranice s Bosnou a Hercegovinou. Krasová jezera jsou terasovitě rozložena a spojena průtoky. Nachází se zde 140 vodopádů, 20 jeskyň a zřídel. Rozloha parku je 29 482 ha, z toho 200 ha hladina jezer. Lesy jsou bukové, jedlové, smrkové a tisové. Žijí zde medvědi, lišky, srny a divoká prasata.\n\nOznačení \"Plitvická jezera\" bylo poprvé použito v roce 1777 knězem Dominikem Vukasovičem. 8. dubna 1949 byl založen národní park na ochranu unikátní kaskády (převýšení 156 m) a v r. 1979 byl zařazen do Světového dědictví UNESCO. Do roku 1958 byl pro turisty nedostupný. Poté byl park zpřístupněn turistům. Na jaře 1991 se území parku stalo místem velikonoční krvavé bitvy, prvního vojenského konfliktu, který si vyžádal oběti v rámci Jugoslávské občanské války. Dodnes (2006) se na některých místech nacházejí miny.\n\nPark navštěvuje ročně 200 000 turistů. Vstup do národního parku je placený , turistické stezky a mosty vedou po obou stranách kaňonu i pod vodopády. Je na výběr 6 variant prohlídkových tras, které trvají od 3-6 hodin. K nejvýše položenému jezeru (\"Proščansko jezero\") jezdí kyvadlová doprava, jejíž použití je v rámci zaplaceného vstupu zdarma a na jednotlivých zastávkách lze nastupovat i vystupovat libovolně. Přes jezero \"Kozjak\" jezdí pravidelně parníček.\n\nV parku je 16 větších a několik malých jezer, která se dělí na dvě skupiny (\"Horní\" a \"Dolní\"). Celková rozloha jezer je 217 ha. Celkem se nacházejí na 5 řekách. Park leží ve vápencové proláklině, která vznikla mimo jiné i erozí travertinových bloků. Ke vzniku teras přispívají unikátní bakterie žijící v mechu a trávě. Dolní jezera vznikla zřícením stropů podzemních jeskyň a jejich naplněním vodou. Barva jezer se neustále mění od azurové po tmavě modrou v závislosti na množství minerálů a organismů ve vodě.\n\nVoda v jezerech však v poslední době (2018) již není pitná díky fekálnímu znečištění z nadměrného turismu a ilegální výstavby (nulová kanalizace/žumpy) kolem jezer. Kvůli současnému stavu UNESCO zvažuje odebrání statutu světového dědictví.\n\nLesní porost mezi odborníky pokládán za jeden z nejzachovalejších svého druhu v Evropě. V parku rostou i vzácné rostliny, které jsou přísně chráněné. V rámci národního parku jsou nepřístupná místá, kde rostou endemity, např. louka s 42 druhy orchidejí a 16 druhů lilií. V lesích žijí velké šelmy jako jsou medvědi, vlci nebo rysi, ale také vysoká a černá zvěř. Dále žijí v jezerech různé druhy ryb a raci. Jejich lovení je zakázáno.\n\nNa \"Plitvických jezerech\" byly natočeny některé scény pro film Poklad na Stříbrném jezeře podle románu Karla Maye. Dokonce si v národním parku můžete nechat uspořádat svatební obřad.\n\n"}
{"id": "37141", "url": "https://cs.wikipedia.org/wiki?curid=37141", "title": "Národní park Krka", "text": "Národní park Krka\n\nKrka je národní park v Chorvatsku vyhlášený roku 1985 a pojmenovaný po řece Krka. Park se nachází v centrální části Dalmácie, v Šibensko-kninské župě nedaleko okresního města Šibenik. Národní park Krka je známý především svými četnými vodopády a různobarevnými jezírky. Rozloha národního parku je 109 km². Jako nejkrásnější bývá označován úsek u kaskád \"Skradinski buk\". Vstup do tohoto národního parku je placený.\n\nHlavní pozoruhodností národního parku \"Krka\" je soustava vodních kaskád:\n\nNárodní park Krka patří k jihu Evropy a jako takový, vzhledem ke svému zvláštnímu postavení a mozaice různých typů přírody, je charakteristický mimořádně bohatou a pestrou flórou a faunou.\nNa jeho území bylo zjištěno na 860 druhů a poddruhů rostlin.\n\nV řece Krka žije 18 druhů ryb, z nichž deset je endemických. Příkladem jsou pstruh a dalmatským barbelgudgeon.\n\n"}
{"id": "37143", "url": "https://cs.wikipedia.org/wiki?curid=37143", "title": "Richard Müller", "text": "Richard Müller\n\nRichard Müller (* 6. září 1961 Hlohovec) je slovenský zpěvák a hudebník. Zpívá slovensky i česky. Často své písně textuje, někdy k nim skládá i hudbu. Je synem herce Vlada Müllera a herečky Elišky Müllerové. V ČR a SR se prodalo více než 1 milion jeho alb.\n\nAbsolvoval filmovou a televizní dramaturgii a scenáristiku na VŠMU v Bratislavě (1985). Během studia se věnoval zejména publicistické činnosti v časopisech \"Populár\" a \"Gramorevue\". V roce 1984 založil hudební skupinu Banket, v roce 1992 začala jeho sólová kariéra. Kromě hudby Moderoval rozhlasové pořady a televizní talkshow \"Müllerád\" a \"Promülle\".\n\nV 90. letech začal brát drogy, v březnu 2000 při televizním rozhovoru přiznal blahodárný vliv dlouholetého užívání marihuany, užívání kokainu, ale také experimenty s heroinem (včetně nitrožilní aplikace). Za toto vystoupení byl později slovenskou policií obviněn z trestného činu šíření toxikomanie. Negativní kontroverze vzbudilo také jeho vystoupení v březnu 2000 ve Zlíně se skupinou IMT Smile, při kterém v jednom okamžiku vystupoval nahý a dožadoval se pervitinu. Zpěvák také dlouhodobě trpí bipolární afektivní poruchou, k jejímuž propuknutí údajně přispělo i užívání drog. Několikrát se pokusil o sebevraždu.\n\nV roce 1986 se oženil s televizní hlasatelkou Soňou Müllerovou, se kterou má syna Filipa (* 1991) a dceru Emu (* 1994). Rozvedli se v roce 2001, k čemuž údajně přispěly i zpěvákovy drogové excesy. Později žil s českou hudebnicí Ivou Bittovou. Nyní žije s Češkou Vandou Wolfovou, povoláním manažerkou nadnárodní reklamní agentury, s níž má syna Markuse (* 2012).\n\nExistuje podezření, že se za vlády komunistů zapletl s tajnou policií: na seznamech spolupracovníků Státní bezpečnosti je uveřejněn jako agent pod krycím jménem \"Herec\", s evidenčním číslem 25 920.\n\nV roce 2016 měl premiéru česko-slovenský dokumentární film \"\" v režii Mira Rema.\n\nJeho první nahrávkou byla píseň \"Rádio\", kterou nahrál se skupinou Burčiak. Povzbuzen jejím úspěchem v roce 1984 založil s Martinem Karvašem hudební skupinu Banket, která se výrazně věnovala elektronické hudbě. Se skupinou absolvoval také v roce 1984 první veřejné vystoupení na Bratislavské lyře (s písničkou \"Nespoznaný\"). V roce 1986 skupina vydala úspěšné debutové album Bioelektrovízia (asi největším hitem na něm byla píseň \"Po schodoch\"), na kterém spolupracovala s Vašem Patejdlem. Richard Müller kromě zpěvu složil většinu písní a několik jich také otextoval. Poté přišel do skupiny Andrej Šeban, který se také výrazně autorsky podílel na dalším albu \"Druhá doba?!\", vydaném v roce 1988. Richard Müller kromě zpěvu složil asi polovinu písní a několik jich tak otextoval. S písní \"Aj ty!\" skupina v roce 1989 vyhrála Bratislavskou lyru. Poslední album \"Vpred?\" vydala skupina v roce 1990, Richard Müller se na něm kromě zpěvu autorsky podílel jen na několika písních.\n\nJiž během hraní s Banketem se Richard Müller věnoval i sólovým projektům. V roce 1988 nazpíval na album \"V penziónu Svět\" autorské dvojice Hapka a Horáček dvě písně v češtině – \"Rozeznávám\" a \"Štěstí je krásná věc\". Po rozpadu Banketu se Richard Müller plně věnoval své sólové kariéře. První album \"Neuč vtáka lietať\" vydal v roce 1992, kromě zpěvu složil i všechny písně a napsal většinu textů. O dva roky později začala na albu \"33\" jeho dlouholetá autorská spolupráce s Jarem Filipem. Dále spolu vydali tři úspěšná alba \"L.S.D.\" (1996), \"Nočná optika\" (1998) a \"Koniec sveta\" (1999).\n\nV roce 2000 vydal česky zpívané album \"... a hosté\", na kterém se však autorsky podílel jen minimálně. Při jeho tvorbě se však seznámil Ivanem Táslerem, se kterým po smrti Filipa vydal v roce 2001 album \"´01\". V roce 2003 pobýval Richard Müller v New Yorku, kde také s místními hudebníky nahrál album \"Monogamný vzťah\", na které složil všechnu hudbu i napsal všechny texty. I další výrazně autorské album \"44\" nahrál v New Yorku, bylo to v roce 2005 a za účasti špičkových amerických instrumentalistů – na bubny hrál Omar Hakim, na baskytary Anthony Jackson a Will Lee, na kytaru pak Hiram Bullock. V této sestavě vyrazili v prosinci 2005 turné do České a Slovenské republiky.\n\nV roce 2006 oznámil konec kariéry a odehrál poslední turné. O dva roky později se však začal vracet na scénu, když odehrál jeden koncert na trenčínském festivalu Pohoda, v roce 2009 již několik koncertů. Roku 2010 pak vydal album \"Už\" ve spolupráci s hudebníky ze skupiny B3 a následující rok vydal album \"Ešte\", na kterém spolupracoval s Ivanem Táslerem.\n\nJe autorem či spoluautorem scénické hudby k filmům, např. \"Kúpeľňový hráč\" (1988), divadelním inscenacím a muzikálu \"Baal\" (1991, s Andrejem Šebanem) podle Bertholda Brechta. Zpíval v projektu \"P.P.F.\" s hudebníky Andrejem Šebanem, Oskarem Rózsem a Marcelem Buntajem. Složil také texty pro alba Jara Filipa \"Cez Okno\" a \"Ten čo hrával s Dežom\". S Milanem Lasicou vydal album \"Müller spieva Lasicu, Lasica spieva Müllera, Müller a Lasica spievajú Filipa\", na album \"Citová investice\" autorské dvojice Hapka a Horáček nazpíval dvě písně. Jako literární postava se objevil v románu Petra Maděry \"Černobílé rty\" (mj. je zde popsán Müllerův první sólový koncert v pražské Lucerně).\n\nZa svou kariéru získal na Slovensku sedm cen Aurel a dva Zlaté sláviky. V anketě 100 nejlepších slovenských alb deníku Nový čas se umístila dvě alba Banketu – \"Bioelektrovízia\" (na třetím místě) a \"Druhá doba\", dále čtyři sólová alba – \"Nočná optika\", \"33\", \"´01\" a \"44\". V anketě Top 25 česko-slovenských alb dekády (2000–2010) serveru musicserver.cz skončilo album \"´01\" na devátém místě.\n\n\n\n\n\n\n"}
{"id": "37145", "url": "https://cs.wikipedia.org/wiki?curid=37145", "title": "Normanská teorie", "text": "Normanská teorie\n\nNormanská teorie vysvětluje původ starého ruského státu (Kyjevské Rusi). Původní hypotéza se týká politické úlohy švédských Vikingů (Varjagů) při vzniku raného ruského státu. Později se uplatnily i další hypotézy, týkající se rozsáhlé kolonizace určitých oblastí příchozími ze Švédska. Teorii vypracovali v 18. století němečtí historici žijící v Rusku. Proti této teorii se vytvořila antinormanská teorie (např. chazarská teorie).\n\nPo celé 19. a 20. století byla vedena vzrušená diskuse o platnosti tzv. normanské teorie, to znamená o podílu skandinávských Varjagů na vzniku kyjevské říše a o původu pojmu Rus. Tyto otázky se ukázaly být stěžejními problémy rané ruské historie. Na počátku této výměny názorů stála hypotéza o normanském původu Rurikovců, nejstarší v Rusku vládnoucí dynastie, kterou jako první vyslovil v 30.letech 18. století německý historik působící v nedávno založené Petrohradské akademii věd Gottlieb Siegfried Bayer ve spisku \"De Varagis\". V bádání pokračoval další německý vědec žijící v Rusku Gerhard Friedrich Müller, který roku 1749 proslovil přednášku na téma\n\"Origines gentis et nominis Russorum\". Tiskem byla tato práce vydána teprve roku 1772, jejímu zveřejnění bránil Lomonosov. Bayerovy a Müllerovy myšlenky rozvinul na přelomu 18. a 19. století August Ludwig von Schlözer a na základě důkladného studia Nestorovy Povesti vremennych let zformuloval ucelenou normanskou teorii. Zásadním dílem, kde byla tato teorie vyjádřena, byla jeho pětidílná (nedokončená) práce \"Nestor Russische Annalen\" (1802-1809). \n\nZ hlediska normanské teorie je zásadní úvodní část \"Povesti vremennych let\", která se nazývá Vyprávění o pozvání knížat. Vypráví o příchodu Varjagů, kteří si podmanili Finy a Slovany a žádali od nich daně. Ti je dokázali zahnat, ale když si začali vládnout sami, začali mezi sebou vést spory, a proto se rozhodli najít si knížete, který by jim vládl. Přes moře se vydali k „Rusům, neb tak se nazývali ti Varazi Rusy, jakož se jiní nazývali Švédy a jiní Normany, Anglany, jiní Goty“. Rusům pak pravili: „Země naše jest veliká a oplývá vším, ale řádu v ní není, i pojďte panovat a nám vládnout“. Byli vybráni tři bratři, kteří se svými rody odešli ke Slovanům. Nejstarší byl Rurik a ten založil Starou Ladogu. Druhý Sineus se usadil v Běloozersku u Bílého jezera a třetí Truvor v Izborsku v jižním Estonsku. Mladší bratři brzy zemřeli, poté Rurik sjednotil podle \"Povesti\" zemi pod svou vládou a založil Novgorod.\n\nV kontextu historických událostí (severní válka se Švédy, bironovština) byla otázka vlivu Normanů na vytváření původního ruského státu od samého počátku zpolitizována, neboť Rusové ji interpretovali jako vyzdvihování slovanské nedostatečnosti a zaostalosti. Názory normanistů se tak dotkly ruské národní hrdosti a vyvolaly prudký nesouhlas. Ruští badatelé, v jejichž čele stál Michail Vasiljevič Lomonosov, který sám historikem nebyl, odmítli připustit jakýkoliv vliv cizího elementu na proces geneze ruské státnosti a zdůrazňovali ryze slovanský ráz kyjevské říše. Popřít účast Varjagů na zformování státu nešlo, proto se hledal původ Varjagů mezi západními Slovany, ale někdy i mezi Góty nebo Chazary.\n\nNa přelomu 19. a 20. století začala být normanská teorie všeobecně přijímána, a to i ruskými historiky (uznával ji například významný badatel Vasilij Osipovič Ključevskij) a ranou sovětskou historiografií. Po nástupu stalinismu však začala být znovu jakákoliv úloha Normanů v dějinách východních Slovanů popírána a v 50. letech 20. století byla zpochybněna také historická autenticita zakladatelů rurikovské dynastie. Pokroucený obraz minulosti, který byl tehdy pod vlivem politické propagandy vytvořen, líčí v rozporu s historickou realitou, jak urputně bojovali východní Slované proti cizí nadvládě, a jak se k boji proti Germánům vytvořil na ruském severu mohutný slovansko-finský kmenový svaz.\n\nPostupně přestala být problematika vikinského vlivu problémem jen historickým a začala se řešit i v rovině filologické, archeologické a antropologické. Přes všechny výhrady nelze než konstatovat, že tvůrci normanské teorie vykonali mnoho pro profesionalizaci ruského\ndějepisectví a ocenění původních ruských pramenů.\n\nOd 60. let 20. století intenzivní archeologický výzkum dokázal objasnit některé aspekty přítomnosti Seveřanů v ruských oblastech. Hlavní evidence pochází především z pohřebišť 10. a 11. století. Určitý problém představuje mnohotvárnost normanského ritu a ve skutečnosti, že jak Slované, tak Skandinávci v té době své mrtvé spalovali. V obecné rovině došlo ke shodě, že normanské jsou pohřby v lodích nebo pohřby s koněm a dále pravděpodobně hroby s typicky skandinávskými ženskými ozdobami šatů. Tyto nálezy se vyskytují v kurhanech horního Podněpří, kde se do té doby předpokládala pouze sídla Slovanů, kteří se sem, jak bylo nyní zjištěno, dostali až v 11. století. Pohřby koní se nacházejí i v novgorodských mohylách ve starších horizontech, nejmladší je podle hrobových výbav čistě slovanský. Další vikinské nálezy pocházejí z gnězdovských mohyl a dále bohatých mohyl v okolí Jaroslavli, kde byly v hrobech uložené celé vikinské rodiny.\n\nVe výzkumu sídlišť hraje důležitou úlohu archeologický výzkum Staré Ladogy, nejstarší skandinávské osady ve východní Evropě, pocházející z poloviny 8.století. Nejstarší horizont sídliště nese určité prvky baltské kultury (hlavně ženské ozdoby) a také v blízkých mohylách se našly pohřby v lodích.\n\nDůležitou roli v argumentech normanistů i jejich odpůrců má etymologický výklad pojmu Rus. Existuje několik hypotéz:\n\n\nZajímavý je i původ slova Varjag. Jedná se o slovanskou podobu skandinávského \"vaering\" (tj. člen družiny svázaný s ní přísahou). Byzantská podoba označení Varjagové je \"Varangoi\".\n\nNepopiratelný je původ některých jmen členů rurikovské dynastie na severu: Helge – Oleg, Ynvar – Igor, Valdemar – Vladimír.\n\nSoučasní ruští antinormanisté uznávají podíl Rusů a Varjagů na vzniku kyjevského státu. Tvrdí však, že šlo o Slovany pocházející z jihovýchodního pobřeží Baltského moře. Odsud měl jejich představitel Rurik přijít na ruský sever.\n\nZajímavý je i fakt, že na rozdíl např. od Anglie, kde ke kolonizaci Vikingy došlo, zde nejsou známa skandinávská toponyma, ale např. všechny dněperské prahy mají skandinávská jména. To by svědčilo pro skandinávské osídlení pouze obchodně-řemeslnického charakteru.\n\n\nDnes se má zato, že přítomnost Seveřanů v ruských oblastech je nepopiratelná. První členové rurikovského rodu a jejich družiníci byli nepochybně švédského původu, ale během 11. století se ve slovanském prostředí asimilovali. Rurik vládl severním oblastem Rusi, jeho nástupce (příbuzný nebo družiník) Oleg spojil dvě nejdůležitější centra Novgorod a Kyjev do jednoho celku, a položil tak základy ranému ruskému státu, Kyjevské Rusi. Oleg údajně vládl za Rurikova nedospělého syna Igora. Příbuzenský poměr mezi Rurikem a Igorem však nelze dokázat. Někteří historikové se proto domnívají, že Igor mohl být zakladatelem nové, svým původem slovanské dynastie, jíž byl dodatečně připsán rurikovský původ. Tomu však odporuje jeho jméno, jehož základ je germánský. V úvahu je však třeba vzít také skutečnost, že Varjagové přicházeli do východní Evropy bez žen. Pokud se zde usadili, jistě uzavírali manželství se slovanskými ženami. Již Igorův syn měl slovanské jméno Svjatoslav. Na konci 11. století a ve 12. století nejsou o přítomnosti Skandinávců v archeologických dokladech stopy.\n\n"}
{"id": "37146", "url": "https://cs.wikipedia.org/wiki?curid=37146", "title": "Národní vědecká nadace", "text": "Národní vědecká nadace\n\nNárodní vědecká nadace (The National Science Foundation, NSF) je nezávislá vládní agentura v USA odpovědná za podporu základního vědeckého výzkumu zejména poskytováním výzkumných zdrojů. Zařizuje výzkumné granty zejména pro univerzity nebo také pro jednotlivce (včetně profesorů a postgraduálních studentů).\n\nPracovní výtvory vytvořené zaměstnanci během oficiálních pracovních povinností jsou jako práce americké federální vlády považovány za volné dílo (public domain).\n\n"}
{"id": "37147", "url": "https://cs.wikipedia.org/wiki?curid=37147", "title": "Poloostrov", "text": "Poloostrov\n\nPoloostrov je geografický útvar, výběžek pevniny do moře nebo do jezera, který je ze tří stran obklopen vodou. Speciálním typem poloostrova, jež je charakteristický dlouhým a úzkým tvarem, je kosa. Poloostrov je obvykle zakončen jedním nebo více mysy.\n\n\n\n\n\n\n\n\n"}
{"id": "37154", "url": "https://cs.wikipedia.org/wiki?curid=37154", "title": "Johannishütte", "text": "Johannishütte\n\nJanova chata (německy: \"Johannishütte\") je horská chata v rakouských Alpách. Jako jedna z chat Alpského spolku je spravována mnichovskou sekcí Německého alpského spolku.\n\nByla postavena v roce 1858, pražští občané ji koupili v roce 1876.\n\nVýchodní Alpy byly tehdy i pro alpinisty českých zemí, tehdy části Rakouska-Uherska, blízkým a tradičním cílem (a naší nejzápadnější hranicí byla východní část pobřeží Bodamského jezera).\n\nJanova chata leží ve výšce 2121 m n. m. jihovýchodně od Großvenedigeru ve Východních Tyrolech v Rakousku.\n\n\n\n\n\n\n"}
{"id": "37162", "url": "https://cs.wikipedia.org/wiki?curid=37162", "title": "Bula", "text": "Bula\n\nSlovo bula (z latinského \"bulla\") má několik významů:\n\n\n\n\n"}
{"id": "37168", "url": "https://cs.wikipedia.org/wiki?curid=37168", "title": "Italia", "text": "Italia\n\nItalia byla poloztužená vzducholoď, na které podnikl její konstruktér a kapitán Umberto Nobile výzkumné výpravy do severních polárních oblastí. Při návratu z výpravy k severnímu pólu vzducholoď dne 25. května 1928 ztroskotala nedaleko Severovýchodní země (Špicberky). Při rozsáhlé záchranné akci, při které zemřel slavný polárník Roald Amundsen, se několik pasažérů včetně českého vědce Františka Běhounka podařilo zachránit.\n\n\nJednalo se o sesterskou loď vzducholodi Norge, s níž provedl Nobile spolu s Amundsenem úspěšnou polární expedici v roce 1926. Oproti Norge měla Italia tenčí obal a další vylepšení, která měla snížit hmotnost kostry a tím zvýšit množství užitečného vybavení.\n\nMussoliniho fašistický režim se chlubil už první Nobileho výpravou na vzducholodi Norge (kterou Norsko pro potřeby výpravy koupilo od Itálie). Projekt se měl stát propagandou italského rozvoje a technické vyspělosti. Amundsen však odmítl nést na Norge italskou vlajku jako symbol toho, že se země zúčastňuje výpravy. I tak Mussolini výpravu podpořil a Nobile se dočkal po návratu patřičného uznání. To vedlo Mussoliniho k podpoře nového projektu se vzducholodí Italia. Jednou z podmínek bylo, že z nacionalistických důvodů bude posádka téměř výlučně italská. Jedinými cizinci na palubě byli Švéd Finn Malmgren a Čech František Běhounek.\n\nS šestnácti muži na palubě byl i živý maskot – Nobileho fenka (foxteriér) Titina, která byla také nakonec s osmi přeživšími členy posádky zachráněna.\n\nNově postavená vzducholoď měla za úkol prozkoumat ze vzduchu další, dosud neznámé polární končiny. Dne 15. dubna 1928 odstartovala z Milána východně kolem Alp na sever přes Moravu. Zde ji zdravili obyvatelé Brna a u Olomouce ji doprovodilo československé letadlo. Nad Jeseníky a Beskydy se dostala do silné bouře, kterou se jí podařilo proletět a trefit na letiště ve Stolpu, dnešním Słupsku. Zde kvůli počasí a zdržení doprovodné lodi Citta di Milano byl let přerušen až do začátku května. Pak loď pokračovala přes Baltské moře, Stockoholm a Skandinávii do Vadsø, kde byla další zastávka u stožáru, který zde byl již dříve zbudován kvůli vzducholodi Norge.\n\n6. května 1928 vzducholoď doletěla do Kings Bay na Západních Špicberkách. Poté provedla 15. – 18. května úspěšný výzkumný let nad Zemí Františka Josefa. K severnímu pólu odstartovala ráno 23. května. Vzhledem k bouři nad severním pólem jen proletěla a vracela se zpět na základnu. Zatížena námrazou ztroskotala na ledové kře asi 100 km na sever od Severovýchodní země. Devět členů posádky (ze 16) ve velitelské gondole přežilo katastrofu a naštěstí se podařilo zachránit i vysílačku (jednolampový přístroj o výkonu 5 W s přímým dosahem 700 km, laditelný v pásmu 30 - 55 metrů). Tou se podařilo po několika dnech přivolat pomoc, vysílání jako první zachytil ruský radioamatér Nikolaj Schmidt ve vzdálenosti 2 400 km, díky odrazu v ionosféře.\n\nByla zorganizována rozsáhlá mezinárodní záchranná akce, která vzhledem k jindy napjatým politickým vztahům neměla obdoby. Záchrannou akci ovšem obklopuje několik kontroverzí. Stan ztroskotaných byl poprvé spatřen 20. června. Na místě ztroskotání poprvé přistál o tři dny později švédský letec Einar Lundborg, který přiletěl z italské lodi Citta di Milano. Podařilo se mu přistát a jako prvního s sebou vzal do bezpečí velitele výpravy Nobileho (ve svém letounu měl pouze jedno dodatečné místo). Za to se poté snesla na Nobileho hlavu kritika. Ukázalo se ovšem, že Nobile se jakožto velitel opravdu chystal opustit místo havárie jako poslední, nicméně Lundborg měl příkaz od italských zachránců, že Nobile musí být bezpodmínečně zachráněn jako první. Nobile byl navíc zraněný, takže to Lundborgově podmínce dodalo váhu. Při druhém letu pro další přeživší sám Lundborg havaroval a musel být posléze zachráněn.\n\nZbytek posádky Italie byl zachráněn 12. července sovětským ledoborcem Krasin. Do té doby se zachráncům podařilo z letadel shodit pouze zásoby jídla a teplé oblečení.\n\nPři počátečním pátrání po trosečnících zahynul 18. června při havárii francouzského letadla Latham 47 i slavný norský polárník Roald Amundsen, Nobileho bývalý společník, přítel a rival. Tím si Nobile vysloužil zášť norských obyvatel při své cestě zpět do vlasti.\n\nNobileho odpůrci v Itálii, prosazující vývoj letectví oproti vzduchoplavbě, havárie využili ve svůj prospěch. Nobile ztratil popularitu a upadl téměř v zapomenutí. S Mussoliniho svolením se dále zabýval vzduchoplavbou v sovětské Moskvě.\n\nHavárií Italie ovšem polární průzkum pomocí vzducholodí neskončil. Severní oblasti Ruska byly ještě jednou v roce 1931 prozkoumávány německou vzducholodí Graf Zeppelin. Tato úspěšná výprava proběhla bez jakýchkoliv problémů, a proto je dnes téměř neznámá.\n\nČeský vědec František Běhounek se zabýval výzkumem elektřiny a kosmického záření v polárních oblastech. Běhounek cestu a ztroskotání popsal v knize \"Trosečníci na kře ledové\", později přepracované jako \"Trosečníci polárního moře\".\n"}
{"id": "37169", "url": "https://cs.wikipedia.org/wiki?curid=37169", "title": "Krka", "text": "Krka\n\nJméno Krka není jednoznačné:\n"}
{"id": "37172", "url": "https://cs.wikipedia.org/wiki?curid=37172", "title": "Krka (Slovinsko)", "text": "Krka (Slovinsko)\n\nKrka je řeka ve Slovinsku. Je 93,12 km dlouhá a patří mezi nejdelší řeky, které tečou po celou délku toku ve Slovinsku.\n\nPramení pod Krškou jamou v nadmořské výšce 312 m asi 25 km jihovýchodně od Lublaně. Ústí zprava do Sávy u Brežic v nadmořské výšce 141 m.\n\nNa řece leží město Novo mesto.\n"}
{"id": "37173", "url": "https://cs.wikipedia.org/wiki?curid=37173", "title": "Papežská bula", "text": "Papežská bula\n\nPapežská bula či krátce pouze bula (z latinského \"bulla\" neboli \"bublina\") je v katolické církvi označení pro výnos (listinu), který se týká důležitých právních aktů papeže, jenž je vyhlášen slavnostní formou a opatřen olověnou pečetí. Oficiální označení buly je \"litterae apostolicae\" (apoštolský list) či \"litterae apostolicae sub plumbo\" (apoštolský list pod olovem, dle olověné pečeti). Pokud se jedná o krátký výnos, nazývá se breve. Bula začíná intitulací, tj. jménem papeže a titulem \"episcopus\" (biskup) a devoční formulí \"servus servorum Dei\". Následuje salutace \"ad perpetuam rei memoriam\" (na věčnou paměť) a arenga. Podle prvních slov arengy získávají obvykle významné papežské buly své názvy.\n\n\n\n"}
{"id": "37175", "url": "https://cs.wikipedia.org/wiki?curid=37175", "title": "Zlatá bula Karla IV.", "text": "Zlatá bula Karla IV.\n\nZlatá bula Karla IV. (latinsky \"Bulla aurea\") byla vydána roku 1356 císařem Karlem IV. Tato byla nejdůležitějším ústavním dokumentem Svaté říše římské ve středověku. Platila až do jejího zániku v roce 1806. Její název pochází z toho, že k ní je připojena zlatá pečeť Karla IV. Prvních 23 kapitol bylo vyhlášeno na říšském sněmu v Norimberku, zbylých 8 kapitol v Metách. Byla sepsána v latinském jazyce.\n\nZlatá bula zpečeťovala práva kurfiřtů při volbě římského krále. Král měl od nynějška být volen hlasem většiny a nikoli souhlasem všech ze sedmi kurfiřtů. Zajistila také českému králi výsadní postavení mezi nimi (měl předcházet jejich neshodám).\n\nPo své volbě měli být králové papežem korunováni na císaře; posledním takto korunovaným císařem byl Karel V. Již jeho předchůdce, Maxmilián I., se však již se souhlasem papeže (1508) nazýval „zvoleným římským císařem“.\n\nKrom toho Zlatá bula stanovovala, aby se kurfiřti scházeli jednou do roka a společně se radili s císařem. Bula zakazovala spolky měst. Kurfiřtům byl tento titul přiznán dědičně, dostali právo razit mince, celní právo a právo výkonu soudní pravomoci. Také synové kurfiřtů měli znát říšské jazyky – němčinu, latinu, italštinu a češtinu.\n\nZlatá bula Karla IV. potvrzovala výjimečné a nezávislé postavení českého krále a českého státu v rámci říše, jak bylo ustanoveno roku 1212 ve Zlaté bule sicilské, a dále je rozšiřovala.\n\nVelký přínos měla Zlatá Bula pro německý Frankfurt nad Mohanem, jelikož ho povýšila na císařské město. Frankfurtu dokument zajistil nebývalou moc a velký rozmach. Na základě toho došlo k výstavbě tamějšího katolického kostela svatého Bartoloměje, který díky těmto událostem povýšil na katedrálu.\n\nOriginálních opisů bylo celkem 7, 5 z nich dostali kurfiřti, zbylé dva pak Norimberk a Frankfurt nad Mohanem. Jedním z dochovaných rukopisů Karlovy Zlaté buly je rukopis jeho syna Václava IV., uložený v Rakouské národní knihovně ve Vídni. Tento exemplář vznikl roku 1400 v Praze, je to nejkrásnější dochovaný iluminovaný rukopis této buly. Obsahuje 48 miniatur a barevné iniciály. Datace jeho vzniku naznačuje, že měl podpořit římský královský majestát krále Václava IV. po jeho sesazení z říšského trůnu.\n\nJedním z dalších významných exemplářů je v německém Frankfurtu nad Mohanem, který je uložen v Institutu historie města v karmelitánském klášteře. Tato verze je z roku 1366 a je složena z pergamenových sešitků o 44 listech. Kniha je svázaná černožlutou hedvábnou šňůrou, na jejímž konci je upevněna zlatá pečeť (Zlatá Bula). Mimoto vlastnilo město Frankfurt ještě další dvě verze z roku 1470. Jednu verzi dostal darem v roce 1938 Adolf Hitler, tento dokument navždy zmizel. Druhá verze se nacházela na radnici, avšak shořela při bombardování města v roce 1944.\n\nFalcká verze se nachází v Hlavním státním archívu Bavorska v Mnichově a další vyhotovení pro město Norimberk je uloženo v Darmstadtu v hesenské Národní a univerzitní knihovně. Trevírská verze je uložena ve Stuttgartu v Hlavním státním archivu.\n\n\n"}
{"id": "37177", "url": "https://cs.wikipedia.org/wiki?curid=37177", "title": "Jyväskylä", "text": "Jyväskylä\n\nJyväskylä (IPA: /'jyʋæsˌkylæ/) je město v provincii Střední Finsko, 140 km severovýchodně od Tampere a 270 km severně od Helsinek, na severním konci jezera Päijänne. S 129 425 obyvateli (31. 5. 2010) je to sedmé největší město Finska. Jeho rozloha je 136,9 km², z čehož je 31 km² vody. Díky velkému počtu škol je město známo jako „Finské Athény“. Mnoho budov v Jyväskylä bylo navrženo Alvarem Aaltem. Město každoročně hostí motoristickou soutěž Neste Rally Finland, dříve známou pod názvem „Rally tisíce jezer“.\n\nJyväskylä byla založena 22. března 1837 carem Mikulášem I. a byla vlastně postavena na „zelené louce“. Původní město bylo postaveno mezi jezerem Jyväs, které je spojeno s jezerem Päijänne a Jyväskyläským vrchem. Sestávalo z většiny dnešního centra města s charakteristickým pravoúhlým systémem ulic. Během 20. století bylo město několikrát rozšířeno.\n\nJyväskylä je proslulá svým školstvím. Drží v něm několik historických prvenství.\n\nDíky těmto prvenstvím a velkému počtu škol je město známo jako „Finské Athény“. Původní škola pro učitele se v roce 1937 změnila na Vysokou školu pedagogickou a později v roce 1966 na Jyväskyläskou univerzitu, která se stala jednou z nejpopulárnějších ve Finsku. Studuje na ní přes 15 000 studentů. Mimo mnoho jiných oborů, je to jediná finská vysoká škola, kde se vychovávají učitelé sportu a trenéři.\n\n\n"}
{"id": "37178", "url": "https://cs.wikipedia.org/wiki?curid=37178", "title": "Jan Kozina", "text": "Jan Kozina\n\nJan Sladký Kozina (10. září 1652, Újezd u Domažlic – 28. listopadu 1695, Plzeň) byl vůdce chodského povstání na konci 17. století.\n\nJan Sladký Kozina byl popraven 28. listopadu 1695 v Plzni oběšením. Jméno dostal podle statku Kozinec, kde bydlel. Podle pověsti si došel pro svého protivníka Wolfa Maxmiliána Lammingera svobodného pána z Albenreuthu (řečeného Lomikara) přesně do roka a do dne po své popravě, jak v Plzni předtím předpověděl (předpověď, \"Boží súd\" a smrt Lomikara, tak jak ji líčí i Jirásek ve svém románu \"Psohlavci\" však souhlasí přesně s historickými daty). V areálu Plzeňského pivovaru Prazdroj je pamětní deskou označeno místo poblíž hlavní brány, kde Jan Sladký těsně před svou popravou oběšením odpočíval.\n\nJan Sladký zvaný Kozina se narodil 10. září 1652 v Újezdu u Domažlic na statku u Rosochů. Janu Sladkému a Anně Havlové. O jeho dalších sourozencích víme jen to, že měl staršího bratra Vavřince narozeného 30. srpna 1650. 9. května 1678 si Jan Sladký zvaný Kozina v Klenčí pod Čerchovem vzal za ženu Dorotu Pelnářovou. S ní měl posléze šest synů. Jiřího * 18. září 1678, Ondřeje * 19. únor 1680, Matěje * 7. listopad 1682, Adama * 6. červen 1685, Ondřeje * 24. červenec 1687 a Matěje * 12. duben 1689. Úděl Doroty Pelnářové byl vcelku bolestný. Ještě za života Jana Sladkého Koziny jim zemřeli čtyři synové. Po popravě Jana Sladkého Koziny na ní zůstává hospodaření na statku, o který se musela starat se svými nedospělými dětmi Jiřím a Adamem. Po smrti nejstaršího syna Jiřího v roce 1703 zůstává celá starost o statek na ní s Adamem. Jediné, co ji mohlo na sklonku života potěšit, byla svatba posledního syna Adama s Markétou Ledvinovou 15. listopadu 1712. Vnoučat se však již nedožila, zemřela 8. srpna 1715.\n\nV roce 1918 byl nově vznikající 10. pěší střelecký pluk nově utvářené 3. divize Československých legií na Rusi pojmenován \"pluk Jana Sladkého Koziny z Hrádku\"\n\n\n"}
{"id": "37179", "url": "https://cs.wikipedia.org/wiki?curid=37179", "title": "Juhani Aho", "text": "Juhani Aho\n\nJuhani Aho (11. září 1861 Lapinlahti – 8. srpen 1921 Helsinky), vlastním jménem Johannes Brofeldt, literárním jménem Siltanen, Jussi nebo jen zkráceně J.S-n, byl novinář a první finský profesionální spisovatel, ve své době jeden z nejznámějších ve Skandinávii. Specializoval se na krátké příběhy takzvané „hobliny“ (finsky \"lastu\"). Čerpal z finského folklóru, ale jeho tvorba nebyla provinciální a odrážela v sobě moderní literární hnutí té doby, především realismus. Překládal díla Alexandera Kiellanda, Alphonse Daudeta, Selmy Lagerlöfové, Victora Huga, Maurice Maeterlincka a jiných.\n\nJuhani Aho se narodil v Lapinlahti Theodorovi Brofeldtovi a Emmě Snellmanové. V roce 1884, kdy byl jeho otec jmenován farářem v Iisalmi, se rodina přestěhovala na faru ve Vieremä. Matkou byl vychováván v přísném duchu pietismu. V letech 1872–1880 studoval v Kuopiu a v roce 1880 nastoupil na Helsinskou univerzitu, kde do roku 1884 studoval klasické jazyky a historii, školu však opustil bez promoce.\n\nNejznámější Ahova díla jsou romány Pastorova dcera a Pastorova žena. První byl ovlivněný norskou realistickou školou, druhý pobytem v Paříži.\n\nV době svých studijních let začal pracovat jako novinář a následující desetiletí přispíval do mnoha novin. V roce 1886 dělal spolu se svým bratrem Pekkou Brofeldtem redaktora novin \"Keski-Suomi\", v letech 1887–1889 pracoval pro noviny \"Savo\" a v roce 1889 se přidal k zakladatelům \"Päivälehti\".\n\nV letech 1889–1890 žil v Paříži. Tehdejší francouzskou morálku soužití muže a ženy a další rozdíly v myšlení tehdejších Finů a Pařížanů popisuje v románě \"Pastorova žena\".\n\nV letech 1893–1903 byl členem \"Uusi Kuvalehti\". V roce 1897 se s rodinou přestěhoval do Tuusuly, jež přitahovala mnoho umělců, spisovatelů a prominentů z finského kulturního života, jakými byli například J. H. Erkko, Pekka Halonen, Eero Järnefelt nebo Jean Sibelius.\n\nRoku 1911 Ahovi vyšel realisticko-romantický román Juha, který byl později ve Finsku několikrát zfilmovaný, naposledy také režisérem Akim Kaurismäkim.\n\nByl ženatý s umělkyní Venny Soldan-Brofeldtovou, s níž měl dvě děti, Anttiho a Heikkiho. Ze vztahu s Matildou (Tilly) Soldan, Vennyinou sestrou, měl syna Björna.\n\n\n\nmurjoma\" – \"Kuinka mkinä heräsin\"). Otto, Praha 1898. Přel. O. S. Vetti (Alois Koudelka).\n"}
{"id": "37180", "url": "https://cs.wikipedia.org/wiki?curid=37180", "title": "Únorová ústava", "text": "Únorová ústava\n\nÚnorová či Schmerlingova ústava, v jiných jazycích zpravidla označovaná Únorový patent, byla ústava Rakouského císařství, kterou 26. února 1861 státní ministr Anton von Schmerling oktrojoval (vyhlásil) pro celé její území. \n\nTato centralistická ústava byla přijata poté, co se zvedl odpor proti Říjnovému diplomu z předchozího roku, který předjímal federalistické uspořádání říše. Vyhlášením ústavy došlo fakticky ke změně systému na konstituční monarchii. Zřizovala dvoukomorovou říšskou radu jako základní zákonodárný orgán monarchie a zemská zřízení s volebními řády do zemských sněmů. Vytýkán jí byl především paragraf 13, podle kterého mohla vláda v případě nutnosti vydat zákon bez součinnosti poslanců, jakož i bez jejich dodatečného souhlasu. Ústava platila do roku 1865, kdy byla její platnost pozastavena (tzv. sistace ústavy) císařem na žádost předsedy vlády Richarda Belcrediho, který vystřídal ve funkci právě Schmerlinga. \n\nPo porážce Rakouského císařství Pruskem u Hradce Králové došlo roku 1867 k rakousko-uherskému vyrovnání, na nějž navázala Prosincová ústava, platná až do konce existence Rakouska-Uherska.\n"}
{"id": "37182", "url": "https://cs.wikipedia.org/wiki?curid=37182", "title": "Trakai", "text": "Trakai\n\nTrakai (polsky \"Troki\", česky \"Troky\") je starobylé okresní město na jihovýchodě Litvy, ležící asi 28 km západně od Vilniusu. Má rozlohu 11,5 km² a 5 266 obyvatel, především Litevců a Poláků. Trakai bylo ve středověku sídlem litevských vládců, nachází se zde jedna z nejvýznamnějších památek v Litvě, vodní hrad Trakai.\n\nHrad Trakai, dnešní Senieji Trakai (Staré Trakai), založil velkokníže Gediminas v roce 1321. Roku 1337 se připomíná nové Trakai, v dnešní poloze na poloostrově mezi jezery, 3 km severozápadně od prvního sídla. V novém Trakai byly zbudovány dva hrady, které na přelomu 14. a 15. století používal jako svou oblíbenou rezidenci velkokníže Vytautas. Vytautas také v roce 1397 pozval z Krymu na Trakai jako strážce svého sídla Karaimy, turkickojazyčné etnikum, vyznávající judaismus. Karaimové se od té doby stali součástí dějin města a Trakai v raném novověku jejich hlavním kulturním střediskem. V roce 1409 obdrželo Trakai městská práva podle magdeburského vzoru. V 15. století bylo město rušným střediskem obchodu, kde žili vedle sebe Litevci, Karaimové, Poláci, Tataři, Židé i Rusové. Pozvolný politický úpadek Trakai i Vilniusu přišel po úplném spojení Litvy s Polskem Lublinskou unií roku 1569. I hrad, který naposledy užíval jako letní sídlo král a velkokníže Zikmund I. († 1548), začal chátrat. Těžkou ránu městu a zvláště karaimské komunitě zasadilo Chmelnického povstání a posléze rusko-polské války v 50. a 60. letech 17. století. Dnes zbývá ve městě Karaimů pouze několik desítek. Po třetím dělení Polska roku 1795 připadlo Trakai Rusku, mezi první a druhou světovou válkou bylo součástí Polska a poté začleněno do SSSR v rámci Litevské SSR, dnes nezávislé Litvy. Roku 1991 byl na ochranu historického centra litevské státnosti vyhlášen \"Trakaiský historický národní park\" o rozloze 82 km².\n\nTrakai, ležící uprostřed jezernaté krajiny, je významným střediskem turistického ruchu. Hlavní atrakcí je tzv. ostrovní hrad s historickým muzeem, zrekonstruovaný do podoby z 15. století, dále ve městě stojí zbytky poloostrovního hradu. Dále zde stojí katolický a pravoslavný kostel, množství typických karaimských domů se třemi okny (podle lidové tradice „\"jedním pro Boha, jedním pro majitele, a jedním pro velkoknížete Vytautase\"“), Karaimské etnografické muzeum a karaimská synagoga, zvaná \"kenesa\". Každým rokem v srpnu se ve městě koná festival klasické hudby.\n\n\n"}
{"id": "37188", "url": "https://cs.wikipedia.org/wiki?curid=37188", "title": "Molybden", "text": "Molybden\n\nMolybden (chemická značka Mo, \"Molybdaenum\") je kovový prvek 6. skupiny periodické soustavy prvků. Praktické využití nalézá hlavně jako složka vysoce legovaných ocelí a při výrobě průmyslových katalyzátorů.\n\nElementární molybden je stříbřitý až šedobílý tvrdý a křehký kov se značně vysokým bodem tání. Za teplot pod 0,915 K je supravodičem I. typu. Krystaluje v těsně centrované kubické mřížce.\n\nNa vzduchu je za normální teploty stálý, stejně tak je odolný i vůči působení vody. S vodíkem nereaguje a nevytváří žádné hydridy.\n\nVůči působení minerálních kyselin je poměrně stálý, především oxidačně působící kyseliny pasivují jeho povrch a chrání jej tak před dalším napadením. Stejně tak je odolný vůči roztokům alkalických hydroxidů.\n\nPoměrně snadno se rozpouští v kyselině chlorovodíkové i lučavce královské. Nejsnáze se kovový molybden rozpouští alkalickým tavením, například se směsí dusičnanu draselného a hydroxidu sodného (KNO + NaOH). Po zahřátí reaguje s mnoha nekovy za vzniku převážně intersticiálních sloučenin.\n\nVe sloučeninách se molybden vyskytuje v řadě různých mocenství od Mo a po Mo a v rozsáhlé škále různých barev.\n\nRoku 1778 švédský chemik Carl Wilhelm Scheele vyizoloval z minerálu molybdenitu oxid dosud neznámého prvku. P. J. Hjelm připravil z tohoto oxidu kovový molybden redukcí dřevěným uhlím. Název molybden pochází z řeckého pojmenování olova \"molybdos\", které označovalo jakýkoliv měkký černý materiál vhodný ke psaní.\n\nMolybden je na Zemi poměrně vzácný, jeho obsah se odhaduje na 1,5–8 mg/kg v zemské kůře. V mořské vodě se však molybden nachází v koncentraci až 0,01 mg/l. Ve vesmíru připadá jeden atom molybdenu na 10 miliard atomů vodíku.\n\nV rudách se vyskytuje jen v nízkých koncentracích. Nejvýznamnější rudou je molybdenit (sulfid molybdeničitý, MoS), jehož ložiska se nacházejí především v Coloradu v USA. Dalšími rudami jsou wulfenit, molybdenan olovnatý, (PbMoO) a powellit (Ca(Mo,W)O).\n\nMolybdenit jako MoS se těží buď samostatný nebo se získává při výrobě mědi. Po přečištění flotací se pražením převede na oxid molybdenový podle rovnice:\n\nTen se buď využívá přímo, nebo se aluminotermicky převede na ferromolybden, který nachází použití při výrobě korozivzdorných ocelí.\nČistý molybden se vyrábí redukcí oxidu molybdenu vodíkem.\n\nIonty molybdenu jsou také obsaženy v proteinovém komplexu nitrogenáza, který je využíván mutualistickými fixátory (zpravidla gramnegativní bakterie, mikrosymbionti - zejména \"Rhizobium\") atmosférického molekulárního dusíku, přičemž dochází k obohacování půdy.\n\nZákladní praktické využití nalézá molybden v metalurgii při výrobě speciálních ocelí. Již poměrně malé množství molybdenu ve slitině výrazně zvyšuje její tvrdost, mechanickou a korozní odolnost. Proto se z molybdenových ocelí vyrábějí silně mechanicky namáhané součásti strojů jako například hlavně děl, geologické vrtné hlavice a nástroje pro obrábění kovů. Z molybdenu se také vyrábí povrchová vrstva pístních kroužků. V chemickém průmyslu je materiálem pro reaktory pracující v silně korozivním prostředí za vysokých tlaků a teplot.\n\nPoužívá se pro výrobu petrochemických katalyzátorů sloužících k odstranění sirných sloučenin z ropy a ropných produktů.\n\nV zemědělství se jeho sloučeniny využívají jako pro některá umělá hnojiva, například pro pěstování brokolice nebo květáku. Potravinářský průmysl ho používá pro výrobu některých potravinových doplňků.\n\nChemie sloučenin molybdenu je značně pestrá a komplikovaná. Již pouhý fakt, že se molybden vyskytuje v  pěti různých valenčních stavech od Mo a po Mo, které mohou poměrně snadno přecházet mezi sebou je důvodem, že chemie molybdenu je spíše předmětem diplomových prací než praktického uplatnění v běžném životě. Mnoho chemiků se již setkalo s faktem, že mnohé z bohatého spektra jeho sloučenin vykazují nízkou rozpustnost, což v praxi znamená, že je poměrně velmi obtížné udržet rozpuštěný molybden kompletně v roztoku po delší dobu. Analýza obsahu molybdenu v roztoku se pak někdy stává soutěží s časem, kdy je nutno provést příslušnou operaci dříve, než z roztoku vypadne nějaká pestře zbarvená nerozpustná sloučenina molybdenu.\n\nPro molybden je navíc typická tvorba heteropolykyselin, polymerních sloučenin molybdenu, kyslíku a vodíku bez přesného stechiometrického vzorce.\n\nV praxi má technologický význam například sulfid molybdeničitý, MoS – černá práškovitá sloučenina, která se používá jako lubrikant (mazadlo) v prostředích s vysokou teplotou nebo s extrémním tlakovým namáháním.\n\nDále se můžeme prakticky setkat se solemi kyseliny molybdenové HMoO – molybdenany, které jsou složkou některých barevných pigmentů a nalézají uplatnění v analytické chemii.\n\nPřestože je molybden přítomen v živých tkáních živočichů a rostlin pouze ve stopovém množství, je nezbytný pro správné fungování běžných životních funkcí. Bylo prokázáno, že se aktivně účastní v řadě enzymatických systémů, které jsou zodpovědné za metabolismus železa a detoxikaci sulfidů. Významnou roli hraje molybden i prevenci zubního kazu a jeho přítomnost zvyšuje tvrdost zubní skloviny.\n\nNedostatek molybdenu může vést k anémii, přispívá ke zvýšenému výskytu záchvatů astmatu, zvýšené kazivosti zubů a zhoršení ochrany proti infekci močového měchýře. Podle některých zdrojů je nedostatek molybdenu ve stravě příčinou depresivních stavů a může vést k impotenci.\n\nNedostatek molybdenu u rostlin způsobuje např. vyslepnutí květáku nebo růstové poruchy dalších košťálových zelenin.\n\nHlavním přirozeným zdrojem molybdenu v potravě jsou luštěniny, celozrnné pečivo a listová zelenina.\n\n\n"}
{"id": "37214", "url": "https://cs.wikipedia.org/wiki?curid=37214", "title": "Seznam ředitelů a prezidentů Policie České republiky", "text": "Seznam ředitelů a prezidentů Policie České republiky\n\nToto je seznam ředitelů a prezidentů Policie České republiky. Policie České republiky vznikla dne 15. července 1991 přeměnou české části československé Veřejné bezpečnosti Sboru národní bezpečnosti. Do konce roku 1992 ji vedl ředitel, od roku 1993 je nejvyšší funkcí prezident.\n\nSeznam ředitelů:\n\nSeznam prezidentů:\n\n"}
{"id": "37216", "url": "https://cs.wikipedia.org/wiki?curid=37216", "title": "František Zelenický", "text": "František Zelenický\n\nFrantišek Zelenický (* 9. listopadu 1948) je český advokát a bývalý policejní ředitel.\n\nOd roku 1975 studoval Právnickou fakultu UK v Praze, kterou v roce 1980 úspěšně ukončil. Poté se věnoval policejní práci, od července roku 1991 byl ředitelem Policie ČR. Na začátku roku 1992 na doporučení tehdejšího prvního náměstkem na FMV Jana Rumla kontroverzně odvolal z funkce zástupce ředitele Správy PČR v Severomoravském kraji Jiřího Sprušila, který na něj vzápětí podal trestní oznámení. V červenci 1992 policie provedla první velkou razii na prostitutky, pasáky a kapsáře na Václavském náměstí a okolí v Praze, které se Zelenický osobně aktivně účastnil, ale tato razie byla kritizována jako přehnaná a neefektivní.\n\nV srpnu 1992 opustil Zelenický českou policii a přešel do vedení české pobočky Interpolu, kterou od roku 1993 do roku 1997 řídil. Pozici ředitele Národní ústředny Interpolu musel opustit, neboť byl inspekcí vyšetřován pro podezření z kontaktů s podsvětím. Ačkoliv mu nebylo prokázáno porušení zákona, nadřízení považovali jeho tehdejší aktivity za neslučitelné s úrovní morálky vyžadované u policistů.\n\nOd roku 1997 se věnuje soukromé advokátní praxi.\n"}
{"id": "37217", "url": "https://cs.wikipedia.org/wiki?curid=37217", "title": "Zlatá bula", "text": "Zlatá bula\n\nPojem Zlatá bula (v Byzanci též označována jako \"chrysobula\") může označovat několik skutečností. \nV diplomatice je tak označována středověká listina opatřená kovovou pečetí (Zlatá bula Karla IV., Zlatá bula sicilská, Zlatá bula Ondřeje II.). Buly byly prvotně vydávány papeži a ti je nejčastěji opatřují olověnou pečetí (tedy olověnou bulou-listina se jmenuje \"bula\" podle typu pečeti). V případě Svatého stolce šlo o listiny středního významu. Světští panovníci začínají používat buly později. Obecné kovy (v tomto případě myšleno olovo, cín, měď, bronz ...) se pak užívají jen výjimečně nebo vůbec. Dominuje zlato a v tomto případě, tedy v případě světských vladařů, šlo o listiny nejvyšší právní váhy.\n\nBuly, ať již papežské nebo světských vládců, jsou pojmenovávány. V případě těch papežských nejčastěji podle prvních slov textu. V případě bul světských vladařů pak nejčastěji (ne však výhradně) podle místa jejich vydání. Méně často nesou jméno vdávajícího nebo jiné označení. U nás je vžitý zvyk psát jména těchto listin s malými písmeny, protože je vnímáme jako příjmení. To, že je to zvykem nic nemění na tom, že je to fakticky nesprávné ...\n\nVe sfragistice pojem zlatá bula označuje pečeť vyrobenou ze zlata nebo pouze pozlacenou (a obvykle vyrobenou ze stříbra). Tyto zlaté buly byly původně užívány pouze na byzantském císařském dvoře a odtud byly převzaty i na Západ (nejstarší doklad je pro Karla Velikého). Používaly se jen zřídka a to při slavnostních příležitostech nebo na žádost příjemce, který za to musel zaplatit speciální taxu. Většinou ji užívali panovníci, méně často papež (nejstarší dochovaný originál Klement VII. v roce 1552). V českém prostředí zlaté buly užíval Přemysl Otakar I., Jan Lucemburský, Karel IV. a Zikmund.\n\n"}
{"id": "37221", "url": "https://cs.wikipedia.org/wiki?curid=37221", "title": "Tablet (polohovací zařízení)", "text": "Tablet (polohovací zařízení)\n\nTablet je polohovací zařízení skládající se z pevné podložky s aktivní, zpravidla obdélníkovou plochou a z pohyblivého snímacího zařízení v podobě bezdrátového pera nebo takzvaného puku (obdoba myši s nitkovým křížem a tlačítky). Tato počítačová vstupní periferie umožňuje ovládat počítač podobným způsobem jako počítačová myš (ovládání kurzoru), v případě pera je použitelná i ke kreslení volnou rukou, s pukem pak může sloužit i k digitalizaci výkresové předlohy. Používá se zejména v CADu či grafických programech. Moderní tablety jsou citlivé i na tlak a je možné měnit tloušťku a charakter čáry v závislosti na tlaku na hrot pera.\n\nV posledních letech se objevily na trhu i LCD tablety, kde je jako podložka pro pero použit LCD. Při ovládání počítače se tedy nedíváte na vedle stojící monitor, ale přímo na tablet, kde ovládáte počítač přímo perem.\n\nTablety můžeme rozdělit na profesionální, zpravidla s rozměrem aktivní plochy formátu A4 a větším, a na tablety pro domácí použití či hobby s aktivní plochou třeba jen formátu A6. Existuje i řada tabletů určených pro děti.\n\nPrvní elektronický tablet, umožňující psát rukou byl Telautograf, patentovaný Elishou Grayem v roce 1888. Elisha Gray je známý jako současník vynálezce telefonu Alexandera Grahama Bella, se kterým prohrál závod o patent. První grafický tablet podobající se současným tabletům a používající se pro rozpoznávání rukopisu na počítači byl Stylator, vytvořený v roce 1957. Známější (a často chybně uváděný jako první digitální tablet) je RAND tablet, také známý jako Grafacon, představený v roce 1964. RAND Tablet obsahoval mřížku vodičů pod povrchem podložky, které převáděli horizontální a vertikální souřadnice v slabý magnetický signál. Stylus obdržel magnetický signál a ten se pak zase dekódoval jako souřadnicová informace. Další grafické tablety, běžně známé jako akustické tablety, používaly stylus, který vytvářel kliknutí zapalovací svíčkou. Kliknutí pak byla triangulována řadou mikrofonů, sloužících k nalezení pera v prostoru. Systém byl poměrně složitý a drahý, a senzory byly citlivé na rušení od vnějšího hluku. Digitizéry byly popularizovány v polovině 70. a raných 80. letech díky komerčnímu úspěchu ID (Intelligent Digitizer) a BitPad vyráběné společností Summagraphics. Tyto digitizers byly použity jako vstupní zařízení pro mnoho high-end systémů CAD (Computer Aided Design), stejně jako byly svázány s PC.\n\nSummagraphics také vytvořilo OEM verzi své BitPad který byl prodáván firmou Apple Computer jako Apple Graphics Tablet, ve formě příslušenství k jejich Apple II. Tyto tablety používali technologii, která využívá magnetostrikční dráty vyrobené ze\nspeciální slitiny přetažené přes pevný podklad, aby přesně lokalizovali hrot pera nebo střed kurzoru digitizéru na povrchu tabletu. Tato technologie také umožnila snímat vzdálenost na ose \"Z\". První grafický tablet pro domácí počítače byl KoalaPad. Ačkoli byl původně určený pro Apple II, Koala nakonec rozšířila jeho použitelnost prakticky na\nvšechny domácí počítače s grafickou podporou, zahrnujíc například TRS-80 Color Computer, Commodore 64, a osmibitové počítače Atari. Později se začali vyrábět i konkurenční tablety; tablety od Atari byly obecně považovány za vysoce kvalitní.\nV roce 1981, hudebník Todd Rundgren vytvořil první barevný grafický software pro tablety k osobním počítačům, které byly licencované u Apple jako Utopia Graphics Tablet System. V 80. letech, několik prodejců grafických tabletů začalo zahrnovat další\nfunkce, jako je rozpoznávání rukopisu a tlačítka menu na tabletu.\n\nBylo mnoho pokusů o roztřídění technologií, které byly použity pro výrobu grafických tabletů, z nichž některé jsou uvedeny níže:\n\n\n\n"}
{"id": "37226", "url": "https://cs.wikipedia.org/wiki?curid=37226", "title": "Mozart (rozcestník)", "text": "Mozart (rozcestník)\n\nPříjmení Mozart nosilo více osobností:\n\n"}
{"id": "37228", "url": "https://cs.wikipedia.org/wiki?curid=37228", "title": "Bach (rozcestník)", "text": "Bach (rozcestník)\n\nBach odkazuje na:\n\n\n\n"}
{"id": "37233", "url": "https://cs.wikipedia.org/wiki?curid=37233", "title": "Ivan Vyleta", "text": "Ivan Vyleta\n\nIvan Vyleta (31. srpen 1942 – 14. říjen 2003) byl ředitel a prezident Policie ČR.\n\nOd 17.12.1963 byl veden ve svazku 26779 jako spolupracovník vojenské kontrarozvědky, části StB, která se zabývala působením vnitřního nepřítele v Československé lidové armádě.\n\nV roce 1965 nastoupil jako řadový příslušník k Veřejné bezpečnosti na Místní oddělení VB Malá Strana. Při zaměstnání studoval Právnickou fakultu Univerzity Karlovy, v té době pracoval na oddělení vyšetřování VB v Praze 1. Roku 1969 přechází na 1. oddělení tehdejšího odboru vyšetřování VB Praha město, který vyšetřuje nejzávažnější zločiny. V roce 1972 ukončil studia a podal přihlášku do KSČ, po jejím přijetí se stává kandidátem strany. Zhruba v té době emigroval jeho bratr do SRN. Když jeho přihláška po dvou letech kandidátství neuspěla, složil v roce 1974 rigorozum a v červenci 1975 od SNB odešel. \n\nPo odchodu pracoval od roku 1976 jako právník a od roku 1985 jako produkční v Krátkém filmu Praha, který vedl Kamil Pixa, zástupce velitele I. sektoru Hlavní správy StB.\n\nV březnu 1991 se vrátil k policii a stal se náčelníkem tehdejší Správy vyšetřování VB České republiky. V létě se změnil název úřadu i funkcí a Ivan Vyleta se tak stal ředitelem Úřadu vyšetřování České republiky. Jeho práce na úřadu je hodnocena jako kvalifikovaná, možná i díky zkušenostem z pracovní stáže v Louisianě se během jeho působení zvedla úroveň vyšetřování.\n\nV padesáti letech byl 1. září 1992 Ivan Vyleta jmenován policejním ředitelem, od ledna 1993 se název funkce změnil na policejního prezidenta. S jeho působením je spojen brutální zásah policie proti demonstrantům během Velké pardubické, vyčítána je mu také malá ochota komunikovat s podřízenými. Na vlastní žádost byl odvolán Janem Rumlem k 23. dubnu 1993.\n"}
{"id": "37240", "url": "https://cs.wikipedia.org/wiki?curid=37240", "title": "Diplomatika", "text": "Diplomatika\n\nDiplomatika je pomocná věda historická zabývající se studiem písemností úřední provenience. Tyto dokumenty hodnotí jak z hlediska vnější úpravy a vnitřní struktury, tak z hlediska kulturního a sociálního prostředí, ze kterého tyto písemnosti vzešly. V neposlední řadě se také zabývá právním prostředím institucí (kanceláří), které tyto dokumenty produkovaly. Studuje pravidla zhotovování úředních písemností a určuje postupy ověřování pravosti těchto písemností.\n\nNázev vznikl z latinského termínu pro listinu - „\"diploma\"“, který je odvozen z řeckého slova δίπλωμα, označující zdvojenou písemnost). Toto označení vychází z formy listin, vydávaných římským senátem císařským kurýrům nebo vysloužilým žoldnéřům - text byl psán na dvě a více navzájem spojených voskových destiček.\n\nDiplomatika nesmí být zaměňována s diplomacií, se kterou má společný jen původ slova.\n\nDiplomatika existovala v každém kulturním státě, kde se písemně úřadovalo. Bezprostředně souvisí s právem, neboť se zabývá právním postavením dokumentu v zákonodárství i judikatuře. Proto ve svém vývoji reflektovala vlivy historicko-právní školy. Potíže při vymezení předmětu diplomatiky souvisejí s tím, že listiny a úřední dokumenty ve formě i obsahu podmiňovala doby a místo vzniku a zejména vyvíjející se společenské a kulturní poměry a potřeby.\n\nDiplomatika je východiskem mnoha historických bádání. Pro období nových a nejnovějších dějin, zvláště politických a hospodářských, je diplomatika úzce propojena se správními dějinami, neboť vychází z výzkumu kompetencí a struktur i konkrétní prozopografie (biogramů) úředního personálu určité kanceláře. Prozopografické výzkumy jsou také velkým přínosem pro sociální a kulturní dějiny každodennosti. Systematické poznatky o oběhu a funkcích jednotlivých druhů úředních písemností prohlubují poznatky správních i právních dějin. Nezbytností je komparace poznatků a interdisciplinární vazby. Nejvyspělejší je diplomatika latinská. Pro naše dějiny se využívá i diplomatika osmanská, byzantská, ruská, arabská či řecká.\nDiplomatika vznikla ve středověku kvůli rostoucí potřebě ověřovat pravost listin. K falšování těchto písemností totiž docházelo od samého počátku jejich existence. Úroveň kritiky však byla v této době velmi nízká. Již ve 12. století předložila římská kurie první instrukce k rozlišení padělků. Rozeznáváním falz se zabývala například i Boloňská univerzita ve 13. století.\n\nK prohloubení diplomatické kritiky došlo v období humanismu. Významným momentem byly takzvané diplomatické války - historicko-právní spory o pravost listin, odehrávající se v 16. a 17. století. Důležitý byl zejména spor belgického jezuity Daniela Papebrocha a pařížského benediktina Jeana Mabillona o pravost některých benediktinských listin. Jean Mabillon shromáždil při své práci přes 1000 listin a uplatnil k jejich zkoumání množství nových postupů. Své výsledky publikoval v roce 1681, kdy vydal spis \"De re diplomatica libri sex\". V něm nejen obhájil pravost napadených listin, ale zároveň jím položil základy moderní diplomatiky.\n\nV 18. století nedošlo na poli diplomatiky téměř k žádnému pokroku, problémem byl zejména obtížný přístup do archivů a nemožnost pořizování kvalitních reprodukcí materiálu ke srovnávacím studiím. K významnějším badatelům tohoto období patří například Charles-François Toustain, René-Prosper Tassin, Gottfried Bessel, Johann Heumann, Johann Christoph Gatterer, Carl Traugott Gottlieb Schönemann, Gregor Gruber, Johann Christoph Adelung či Anton Rudolph.\n\nDalší rozvoj diplomatiky se tak odehrál až v 19. století. Tehdy se uplatnily přesnější kritické metody a postupně vznikala specializovaná pracoviště pro vydávání diplomatického materiálu. Tento materiál byl vydáván ve formě regest i v plných textech, většinou však chyběly komentáře. Pozornost byla soustředěna především na písemnosti z raného středověku, ponejvíce papežské či císařské provenience. Velký význam a vysokou úroveň měla zejména německá edice \"Monumenta Germaniae Historica\", která se stala vzorem pro mnohé další (vydávaná od roku 1819). K dalším významným edicím patří \"Regesta imperii\" (od roku 1831).\n\nOd počátku 19. století diplomatika pronikala i do výuky na univerzitách. V roce 1821 byla v Paříži založena škola École nationale des chartes.\n\nZásadní metodické změny probíhaly zejména v 2. polovině 19. století. Rozvoji napomohlo mimo jiné otevření vatikánských archivů v roce 1881, které umožnilo studium rozsáhlé pramenné základny papežské diplomatiky. Jedním z nejvýznamnějších badatelů této doby byl Theodor von Sickel, který založil diplomatiku císařských listin, zabýval se vznikem listin a sledoval vnitřní i vnější znaky písemností. V roce 1854 založil ve Vídni významný Institut für Österreichische Geschichtsforschung. Jinou důležitou osobou byl Julius Ficker. Ten ve svých pracích prosazoval individualitu každé jednotlivé listiny. Mezi další zástupce patří Léopold Delisle, Oswald Redlich, Hans Hirsch, Harry Bresslau, Otto Posse, Engelbert Muhlbacher, Heinrich Brunner, Alphons Dopsch, Gerhard Seeliger, Johann Friedrich Böhmer či Heinrich Kretschmayr.\n\nVe 20. století začala diplomatika studovat také novověký materiál a jiné druhy písemností než listiny. Rozvoj techniky umožnil kvalitnější studium, hojně se uplatnila fotografie. K významnějších evropským badatelům patří například Georges Tessier, Luigi Schiaparelli, Lothar Gross, Heinrich Otto Meissner, Edmund Ernst Stengel, Karl Brandi, Leo Santifaller, Alphons Lhotsky, Heinrich Fichtenau a Michael Tangl.\n\nVývoj v českých zemích postupoval obdobným způsobem, byť mnohdy opožděně. K významným osobnostem středověké diplomatiky zde patřil Jindřich Vlach, působící na dvoře Přemysla Otakara II. a Václava II. Ze 14. století jsou již ve střední Evropě doloženy procesy s falzifikátory. Jedním z nich byl i slovenský Ján Literát z Madočian.\n\nPočátky novodobé diplomatické kritiky a shromažďování materiálu jsou v českých zemích spojeny s Královskou českou společností nauk. V 18. století zde působili Gelasius Dobner, Josef Dobrovský, Josef Bonaventura Piter, Magnoald Ziegelbauer, Oliverius Legipont i Bohuslav Balbín. František Martin Pelcl připravil plán pro edici českého diplomatáře, jeho záměr ale nakonec nebyl realizován. V roce 1784 byla na Pražské univerzitě založena katedra pomocných věd historických, diplomatika zde však byla až do 2. poloviny 19. století spíše opomíjena.\n\nV 19. století se diplomatice věnovali například František Palacký, Gustav Friedrich, Mathias Pangerl, Ferdinand Tadra či Jaromír Čelakovský. Významnou vydavatelskou činnost vyvíjel Josef Emler, který navíc spolu s Mathiasem Pangerlem posílil studium diplomatiky na pražské univerzitě. V roce 1836 začal Antonín Boček vydávat moravský diplomatář (\"Codex diplomaticus et epistolaris Moraviae\"), šlo však o nekritickou edici a Boček sám do ní přispěl mnoha vlastními falzy.\n\nAž na počátku 20. století, v roce 1904, začal Gustav Friedrich vydávat český diplomatář (\"Codex diplomaticus et epistolaris regni Bohemiae\"). Vznik samostatného Československa v roce 1918 znamenal mimo jiné otevření mnoha dříve nedostupných archivů. Diplomatika tak mohla podstatně rozšířit svou pramennou základnu a zároveň se mohla zaměřit i na novověké období. V roce 1919 byla v Praze založena Státní archivní škola, která převzala úlohu Vídeňského Institutu.\n\nMezi významné badatele 20. století patří především Jan Bedřich Novák, Václav Vojtíšek, Karel Stloukal, Václav Hrubý, Bedřich Mendl, Blažena Rynešová, Jindřich Šebánek a Sáša Dušková.\n\n\n\n\n"}
{"id": "37245", "url": "https://cs.wikipedia.org/wiki?curid=37245", "title": "Chazarská teorie", "text": "Chazarská teorie\n\nChazarská teorie přisuzuje zásadní podíl na vzniku starého ruského státu kočovným Chazarům, jejichž říše se rozkládala východně od sídel Slovanů. \n\nMéně známá chazarská teorie se objevila analogicky s normanskou teorií. Přeceňovala působení východních vlivů na rané dějiny Slovanů. Jejím tvůrcem byl Schlözerův žák a názorový protivník ve výkladu Nestorova díla Johann Ewers, který působil na universitě v ruském Jurjevu. Počátkem 19.století vyslovil názor, že ruští Varjagové byli „lid chazarského kmene“ — tento názor ovšem na rozdíl od normanismu upadl brzy v zapomnění. Diskuse o chazarismu byla obnovena v sovětské éře, kdy byly obě teorie ideologicky zneužívány.\n"}
{"id": "37246", "url": "https://cs.wikipedia.org/wiki?curid=37246", "title": "Hejkal (rozcestník)", "text": "Hejkal (rozcestník)\n\nHejkal může být:\n\n"}
{"id": "37248", "url": "https://cs.wikipedia.org/wiki?curid=37248", "title": "Hejkal", "text": "Hejkal\n\nHejkal je český lesní démon, nazývaný také hýkal či hejkadlo, nebo divý muž. Jeho jméno je odvozeno od děsivého volání, které vydává. Zvláště nebezpečné je hejkalovo volání opětovat, ten poté skočí člověku na záda a prožene ho po lese či jej roztrhá. Nejmocnější hejkalové se údajně vyskytovali na Plzeňsku. Mají podobu mužů pokrytých srstí či mechem a na hlavě nosí kytici kapradin. Chytají dívky a berou si je za ženy, pokud utečou, roztrhají jejich dítě. Rádi také děsí poutníky a odvádí je z cesty. Chrání před nimi přezutí, obrácení kapes a chléb. Zmiňuje se o nich již Jan Amos Komenský v 17. století, který je srovnává s antickými fauny a satyry.\n\nHejkal se podobá východoslovanskému lešijovi, ale také antickým faunům a satyrům, a západoevropským dusům. V Česku je také znám \"hejmon\", lesní démon z Vitorazska plašící pytláky, chápán často jako ochránce Novohradských hor, dále pak \"pohunkové\", duše nepoctivých myslivců, na které se věřilo v okolí lomu Svatá Anna u Tábora. Známi byly také lesní démoni, kteří skákali lidem na záda a škrtili je, jedná se o \"kožíškového mužíčka\" známého na Mikulovsku, \"škrtiče\" na Šumavě, a \"hockaufa\" mezi německým obyvatelstvem. Slovincům je znám \"divji mož\", který může být lidem i prospěšný. \n\nJeho ženskou obdobou jsou \"hejkalky\", \"divoženky\" a \"lesní panny\". Na severní Moravě jsou také známy \"húkalky\", víly, které vydávají děsivé táhlé houkání a je po nich údajně pojmenován hrad Hukvaldy.\n\n"}
{"id": "37249", "url": "https://cs.wikipedia.org/wiki?curid=37249", "title": "Diplomacie", "text": "Diplomacie\n\nPod pojmem diplomacie se rozumí nejen pěstování styků mezi různými státy, ale především řešení mezinárodních problémů. Diplomacie by neměla být zaměňována s diplomatikou (jedna z pomocných historických věd).\n\nPojem diplomacie pochází z řeckého \"diplóma\", odvozeného z \"diplús\", \"dvojitý\". \"Diplóma\" byl „dvojitý“, tedy „složený“ dokument, který dříve zaručoval jisté výsady, udělené feudálními vládci. Později byl tento výraz používán pro dokumenty, obsahující různé smlouvy mezi panovníky.\n\nPojem zdomácněl v evropských jazycích oklikou přes francouzštinu. Od 18. století byl pak odvozený pojem diplomat stále častěji používán pro osoby, které byly oprávněny vyjednávat jménem svého státu s cizími panovníky, mocnostmi, státy atd.\n\nDiplomacie je prostředkem k dorozumění mezi státy. Slouží zejména k řešení konfliktních situací mírovou cestou, tedy pomocí vyjednávání a z nich vyplývajících dohod a mezinárodně právně závazných smluv apod. Diplomatická činnost a diplomatické styky jsou myslitelné jak na mezistátní úrovni, tak i v rámci různých mezinárodních a nadstátních organizací. Příkladem jsou Evropská unie (EU) a Severoatlantická aliance (NATO). Při obou těchto organizacích, jejichž sídlem je belgické hlavní město Brusel, jsou akreditovány početné diplomatické sbory.\n\nPojem \"diplomacie\" by neměl být zaměňován s pojmem \"mezinárodní politika\". S ním má diplomacie mnoho společného, avšak nejedná se o identické pojmy. Diplomacie je v mnoha směrech hlavním instrumentem mezinárodní politiky.\n\nK nejznámějším orgánům diplomatické činnosti patří vyslanci a zejména velvyslanci jakožto nejvyšší zástupci svého státu u států cizích, dále pak konzulové a další personál jako jsou zmocněnci nebo přidělenci. Mezinárodní styky Vatikánu jsou pak zaručovány různými stupni nunciů.\n\n\n"}
{"id": "37254", "url": "https://cs.wikipedia.org/wiki?curid=37254", "title": "Zboží", "text": "Zboží\n\nZboží je hmotný statek (přírodní nebo vyrobený), který je určen k prodeji. To znamená, že zboží za určitých podmínek změní svého majitele – vlastnictví produktu přechází z prodávajícího na kupujícího. Nejčastější podmínkou pro přechod vlastnictví je zaplacení kupní ceny.\n\nExistuje ale i historický význam slova, kdy pojmem zboží byla také označována feudální majetková držba.\n\n\n"}
{"id": "37255", "url": "https://cs.wikipedia.org/wiki?curid=37255", "title": "Tři soutěsky (hráz)", "text": "Tři soutěsky (hráz)\n\nTři soutěsky (, zkráceně , ) je přehradní hráz s největší elektrárnou (nejen vodní) na světě, vybudovanou v nejvýchodnější ze Tří soutěsek na řece Jang-c’ v provincii Chu-pej v Čínské lidové republice. Stavba hráze byla dokončena v roce 2006, elektřinu do sítě však začaly generátory (každý o výkonu 700 MW) dodávat až v roce 2008. Později byly namontovány další, jejichž spuštění proběhlo roku 2011, celkem počet generátorů stoupl na 32. Oficiální náklady na vybudování díla byly vyčísleny na 25 miliard dolarů, skutečné náklady jsou ale mnohem vyšší. Po uvedení vodní elektrárny do provozu bude pokrývat až desetinu čínské spotřeby elektrické energie. Postupné napuštění ohromné nádrže si vynutilo přestěhování asi 1,3 milionů lidí, pod přehradou zmizela dvě velká města a stovky vesnic (plocha odpovídající zhruba 1/3 Libereckého kraje). Po úplném napuštění stoupne hladina řeky o desítky metrů.\n\nStavba přehrady je provázena varováními odborníků, že její existence způsobuje a bude způsobovat velké škody na životním prostředí. V roce 2007 bylo oficiálními čínskými sdělovacími prostředky oznámeno, že z okolí přehradní nádrže budou přesídleny další 4 miliony lidí kvůli rozsáhlým sesuvům půdy, půdní erozi a znečištění.\n\nProjekt tohoto vodního díla pochází již z roku 1919. Později byl tento projekt ještě znovu odsunut z důvodu přílišné nákladnosti, oživen byl v 80. letech 20. století a roku 1992 ho schválilo Všečínské shromáždění lidových zástupců. Roku 1994 byla zahájena stavba, hráz byla dostavěna v květnu 2005. Na maximální kapacitu byla nádrž naplněna v říjnu 2010.\n\nDo roku 2009 mělo být na přehradě spuštěno 26 turbín, které měly původně pokrýt až 10 % spotřeby elektřiny v Číně, avšak kvůli prudkému růstu energetických potřeb Číny to v případě plné produkce budou jen 3 %. Pro představu je její výkon 18 200 MW srovnatelný s výkonem 9 Temelínů nebo 50 Orlíků. Bylo dokončeno rozšíření elektrárny do finálního počtu 32 turbin, 6 nových je umístěno v podzemí přehrady, tím pádem celkový instalovaný výkon stoupl na 22 500 MW, což zhruba 13x převyšuje výkon Dukovanské jaderné elektrárny, nebo 1 125x Vranovské přehrady. Tím je překonána i zatím největší hydroelektrárna Itaipú na jihoamerické řece Paraná o výkonu 14 000 MW.\nVe skutečnosti ale, z důvodu nedostatku vody, maximálního výkonu dosahuje jen zřídka.\nPodle statistik z let 2004 až 2016, pouze v roce 2014 dosáhla rekordu v roční výrobě energie (jinak byla vždy nejvýkonnější elektrárna Itaipú).\n\nCelkem je tedy 14 vodních soustrojí instalováno na severní straně přehrady, 12 na jižní straně a 6 zbývajících v podzemním objektu pod horou na jižní straně přehrady. Plánovaná je roční produkce elektřiny přes 100 TWh.\nSeverní soustrojí byla uvedena do provozu v letech 2003–2005, plný výkon (9800 MW) byl dosažen v říjnu 2006. Jižní soustrojí začala dodávat elektřinu v letech 2007–2008. Zbývajících šest soustrojí v podzemní části elektrárny bylo uvedeno do provozu od června 2011 do konce roku 2012.\n\nPřehrada by měla také pomoci lodní dopravě. Právě pro tyto účely zde bylo vybudováno pětistupňové zdymadlo (opět největší na světě). Do roku 2011 má být dokončen i lodní výtah.\n\nDůsledkem vytvoření přehrady se stala nucené vysídlení více než 1.260.000 lidí. Kompletní ponořená oblast má 17 velkých měst, 140 obcí a více než 3000 vesnic.\n\nČínská vláda přiznala devastující účinky vodního díla na ekologii krajiny a život lidí. Vyčlenila miliardové investice na eliminaci ekologických škod vodního díla.\n\n\n"}
{"id": "37259", "url": "https://cs.wikipedia.org/wiki?curid=37259", "title": "Stanislav Novotný", "text": "Stanislav Novotný\n\nStanislav Novotný (* 18. července 1960) je český právník, občanský aktivista, spoluzakladatel Křesťanskodemokratické strany, zakladatel Úřadu pro dokumentaci a vyšetřování činnosti StB, ředitel Úřadu vyšetřování ČR, v letech 1993–1994 prezident Policie ČR v hodnosti plk., v letech 1994-2013 ředitel České křesťanské akademie. Podnikatel a publicista. Od roku 2015 předseda Asociace nezávislých médií, která uděluje kontroverzní ocenění Krameriova cena.\n\nPo dokončení základní školy absolvoval v letech 1975–1979 gymnázium a pokračoval studiemi na Právnické fakultě Univerzity Karlovy, která ukončil v roce 1983. Ale až do roku 1990 záměrně nevykonával právnickou profesi, aby nemusel spolupracovat s komunistickým režimem, s nímž nesouhlasil. Pracoval nejprve jako topič. Poté se stal knihovníkem ve Státní knihovně ČSR dnes Národní knihovna České republiky, kde popisoval články z právnických periodik. Od roku 1987 se staral o sociálně vyloučené osoby bez přístřeší jako sanitář. Byl aktivním disidentem, autorem a spoluautorem řady provolání, petic a protestů. V Hnutí za občanskou svobodu se mimo jiné podílel na tvorbě nové Křesťanskodemokratické strany jako ustavující člen.\n\nPo Sametové revoluci 1989 vedl sekretariát Křesťanskodemokratické strany, odtud přešel na Úřad pro ochranu ústavy a demokracie, kde pracoval do konce roku 1990. V roce 1991 působil až do září na Inspekci federálního ministra vnitra jako poradce tehdejšího ministra vnitra Jána Langoše, kdy se stal náměstkem ředitele Úřad pro dokumentaci a vyšetřování zločinů StB dnes Ústav pro studium totalitních režimů, který založil. Ve stejné době byl tajemníkem Nezávislé lustrační komise, kterou vedl Jaroslav Bašta.\n\nOd září 1992 do května 1993 vedl Úřad vyšetřování pro ČR, kde pracoval zejména na rekodifikaci trestního řádu. 12. května 1993 byl jmenován prezidentem Policie ČR. Chtěl policii očistit od lidí spjatých s mocenskými strukturami předešlého režimu, pročež se dostal do sporu s řadou vysoce postavených policejních funkcionářů. Odvolal např. ředitele pražské správy Pavla Hoffmanna, severočeského policejního ředitele Josefa Trejbala, či vyškovského ředitele Jiřího Antoše. Média také informovala o neúspěšném atentátu na Novotného. Když tehdejší ministr vnitra Jan Ruml Novotného 26. října 1994 odvolal, uváděl jako důvod právě přílišný zájem o personální změny. Přitom jeho základním úkolem v pozici bylo zastavení růstu kriminality. Ta podle statistických údajů nejen že byla za jeho působení zastavena, ale i začala klesat. Uváděna byla též údajná špatná komunikaci s náměstky ministra Rumla. Sám Novotný mluvil i o politických zájmech. , neboť čelil kritice za vyšetřování členů a příznivců ODS. Ruml i jeho náměstek Fendrych byli za toto rozhodnutí kritizováni.\n\nByl iniciátorem vzniku Křesťanské policejní asociace (2011). První kurzy křesťanské etiky pořádal pro policisty již v roce 1993 s mezinárodním týmem policejních důstojníků. Jejich vedení, zejména Roberta Vernona, přesvědčoval o nutnosti založit mezinárodní organizaci pro výuku etiky v policii. Pointman Leadership Institute dnes působí v 55 zemích světa.\n\nOd února 1994 do roku 2013 působil Stanislav Novotný jako ředitel České křesťanské akademie, jež se za jeho působení rozrostla z původních 13 regionálních skupin na 77. Vytvořil organizační strukturu, programový profil a zajistil finanční nezávislost této organizace.\n\nV letech 1996-2010 byl poradcem kardinála Vlka. Působil také v řadě komisí řešící problémy vztahu státu a církve, mezináboženský dialog a také se angažoval v řadě občanských sdruženích podporujících rozvoj občanské společnosti. Byl například členem správní rady Nadačního fondu Obnova pro opravu církevních památek. Patří mezi zakladatele Informačního institutu .\n\nNyní se věnuje poradenské činnosti se zaměřením na podporu exportu a mezináboženský dialog.\n\n\nOd roku 1994 publikoval přes stovku článků a rozhovorů v Lidových novinách, Zemědělských novinách, Svobodném slovu, Katolickém týdeníku, Parlamentních listech nebo České pozici. Komentoval zde stav politiky, demokracie, křesťansko-sociálních postojů, úpadek české společnosti, práce policie, ukrajinskou krizi a východní politiku, ubývající svobodu slova a svobodu médií, kritizoval cenzuru, neřízenou migraci, přinášel paralely z historie Evropy a Čech. O tématech diskutoval živě v českém rozhlase a televizi i nezávislých médiích.\n\n\n"}
{"id": "37260", "url": "https://cs.wikipedia.org/wiki?curid=37260", "title": "Varaždín", "text": "Varaždín\n\nVaraždín ( \"Varaždin\", \"Warasdin\", \"Varasd\", \"Varasdinum\") je město nad řekou Drávou v severním Chorvatsku u hranic s Maďarskem, 81 km severně od Záhřebu. Žije zde přes 46 tisíc obyvatel.\n\nPrvní zpráva o městě je z konce 12. století, z roku 1181, a to z dokumentu, kde maďarský král Béla III. zmiňuje nedaleké minerální prameny (Varaždinske Toplice). Roku 1209 se pak Varaždín stal královským městem; během několika dalších let se stal centrem celého severního Chorvatska. Až během osmanských výbojů došlo k velké změně jeho rázu – bylo vystavěno opevnění kolem staré pevnosti, takže byl Varaždín dobře chráněn. Začátkem 13. století vznikl zásluhou maltézských rytířů klášter a kostel.\n\nNa konci 16. století se majitelem města stal rod Erdödy, který mu vládl pak až do roku 1925. Roku 1725 se město stalo centrem celého Chorvatska, když si ho za své sídlo vybral bán Franjo Nadasdy; byl zde ustanoven sněm Sabor. Další významnou změnou byl příchod jezuitů v 18. století. Byly vystavěny dnes obdivované barokní stavby, za kterými sem jezdí turisté – gymnázium a barokní kostel. Velký požár roku 1776 však rozvoj zastavil, úřady města byly tak přemístěny opět do Záhřebu. Růst přišel až v 19. a 20. století, během průmyslové revoluce; vznikly textilní závody \"Tivar\", které jsou zde dodnes.\n\nVaraždín je důležitým uzlem na dálnici A4, spojující Záhřeb – Budapešť. \n\n\n"}
{"id": "37264", "url": "https://cs.wikipedia.org/wiki?curid=37264", "title": "Druhý lyonský koncil", "text": "Druhý lyonský koncil\n\nDruhý lyonský koncil je koncil, který katolická církev uznává za ekumenický. Svolal jej papež Řehoř X., který mu i předsedal. Zúčastnilo se jej více než 500 biskupů a opatů a více než 1000 prelátů či prokurátorů. Účastnil se ho i král Jakub I. Aragonský, dále vyslanec byzantského císaře Michaela VIII. Palaiologa se zástupci řeckého kléru a vyslanci tatarského chána.\n\nZasedání koncilu začalo 7. května 1274. Hlavním tématem koncilu bylo dobytí Svaté země a jednota církve. Na koncil byl pozván i sv. Tomáš Akvinský, ten však cestou na koncil 7. března ve Frosinone zemřel, zúčastnil se ho sv. Bonaventura z Bagnoreggia, který však v Lyonu během zasedání koncilu rovněž zemřel.\n\nKoncil se zabýval finanční stránkou křížové výpravy. Bylo rozhodnuto, že po dobu šesti let má jít ve prospěch křížové výpravy desátek ze všech křesťanských beneficií. Jakub I. Aragonský chtěl výpravu zorganizovat ihned, avšak proti tomu se postavili templáři. Vyslanci tatarského chána vyjednávali s papežem o příměří po dobu bojů s muslimy.\n\nŘehoř X. se pokoušel ukončit tehdy již více než dvousetleté schizma mezi západní a východní církví, a proto vyslal delegaci k byzantskému císaři Michaelu VIII. Palaiologovi a žádal přitom latinské vládce na Východě, aby jeho snaze vyšli vstříc. Konstantinopolský patriarcha Germanos spolu s dalšími vysokými představiteli přijel do Lyonu 24. června s císařovým listem. 29. června zástupci Východu i Západu slavili společně s papežem v kostele sv. Jana eucharistii, při níž Byzantinci zpívali nicejsko-konstantinopolské vyznání s diskutovanou vložkou \"filioque\", kterou dokonce třikrát zopakovali. Koncil v otázce smíření obou částí církve zdánlivě uspěl, avšak tento smír neměl dlouhého trvání – ztroskotal na principiálním odporu byzantského kněžstva i prostých křesťanů vůči „latinským kacířům“, zejména, když se císař Michael snažil unii prosazovat tvrdými represemi. Po jeho smrti (1282) byl s proklamovaným lyonským sjednocením Východu a Západu konec.\n\nKoncil se zabýval reformou církve. Několik biskupů a opatů bylo sesazeno, došlo k rozpuštění několika žebravých řádů, avšak zároveň koncil povolil žebravé řády dominikánů a františkánů.\n\nKvůli dlouhým sedisvakancím papežského stolce koncil rozhodl, že kardinálové nesmí opustit konkláve, dokud úspěšně nového papeže nezvolí. Toto rozhodnutí pozastavil roku 1276 papež Hadrián V., avšak znovu jej zavedl Jan XXI. Toto ustanovení tak trvá až dodnes.\n\nKoncil se nakonec zabýval otázkou titulu krále Svaté říše římské, který si nárokoval Alfons X. Kastilský. Papež jej sesadil a namísto něj byl římským králem prohlášen Rudolf I. Habsburský, jenž byl 6. června korunován.\n"}
{"id": "37273", "url": "https://cs.wikipedia.org/wiki?curid=37273", "title": "Elektromagnetické relé", "text": "Elektromagnetické relé\n\nElektromagnetické relé je elektrotechnická součástka, která obsahuje elektromagneticky ovládané kontakty. Bylo vynalezeno roku 1835 Josefem Henrym a původně bylo využíváno jako mechanický zesilovač na telegrafních linkách. Jeho název pochází z přepřahacích stanic na kurýrních cestách.\n\nRelé se používá v mnoha aplikacích, byť jeho funkci v mnoha případech přebírají obvody založené na polovodičích. Na rozdíl od polovodičů relé obvykle zajišťuje galvanické - izolační oddělení řídícího a řízeného obvodu.\n\nElektromagnetické relé je příkladem využití elektromagnetu v zařízení, které je důležitým funkčním prvkem v automatizovaných soustavách a řídících systémech.\n\nRelé se v základním provedení skládá z cívky (elektromagnetu) navinuté na jádru z měkkého feromagnetického materiálu. Magnetický obvod je uzavřen pohyblivou kotvou. Kotva je pružinou uváděna do klidové polohy a současně se opírá o pohyblivý kontakt. Po připojení cívky na elektrický zdroj, vyvolá proud cívkou v magnetickém obvodu magnetický tok. Magnetický tok vyvolá přitažlivou sílu na kotvu, která přemůže sílu v pružině a překlopí kontakt. Po odpojení el. proudu se kotva a kontakt vrátí do předchozího, klidového stavu.\nPorovnáme-li klasické a polovodičové relé zjistíme: Klasické relé mívá větší ovládací výkon, současně menší výkonové ztráty na pracovních kontaktech a obvykle zajišťuje izolační oddělení obvodů. Polovodičové mívá větší spínací rychlost.\n\nObvykle bývá ovládací výkon, potřebný k přitažení kotvy, mnohem menší než ovládaný výkon.\n\nTechnické potřeby si vyžádaly vývoj řady druhů relé.\nRelé je možno rozlišit podle jmenovité velikosti ovládacího napětí, velikosti jmenovitého proudu cívky, provedení magnetického obvodu (odpovídá druhu ovládací soustavy - stejnosměrný, střídavý), počtu ovládacích cívek, druhu ovládacího proudu (stejnosměrný, střídavý), počtu kontaktů, druhu kontaktů (spínací, rozpínací, přepínací, speciální), materiálů kontaktů, velikosti jmenovitých napětí kontaktů, velikosti jmenovitých proudů kontakty, druhu proudu kontaktů (stejnosměrný, střídavý).\nPodle funkce můžeme rozlišit relé pomocná, regulační, se zpožděným přítahem, se zpožděným odpadem, kroková, polarizovaná (bistabilní), proudová, impulzní, kmitavá, programovatelná a další podle oblasti použití.\nPodle provedení jsou relé vestavná, s krytem, paticová a další. Relé pro ovládání spotřebičů velkých výkonů označujeme jako stykače. Přesná hranice mezi relé a stykačem není přesně definována.\n\nJako relé se často označují i složitější montážní bloky, obsahující kromě vlastního relé i další elektroniku, např. časovací relé, nadproudová relé, světelné relé (soumrakové stmívače), kmitočtově citlivé relé a další.\n\nPro aplikace kritické z hlediska bezpečnosti (například reléové zabezpečovací zařízení) byla zkonstruovaná speciální relé s definovaným chováním v případě poruchy.\n\nZvláště pro použití ve sdělovací technice byla vyvinuta jazýčková relé, která mívají obvykle jednodušší konstrukci: Jazýčkový kontakt, zatavený do skleněné trubičky, je vložen do dutiny cívky. Jazýčková relé dosahují vysoký počet sepnutí a rozepnutí za sekundu.\n\nNásledující zkratky jsou často používány v katalogových listech výrobců a lze podle nich relé filtrovat na stránkách prodejců:\n\n\nPočet pólů může být označen i číselně. Např. 6PDT-NO je relé se šesti spínacími kontakty.\n\n\n"}
{"id": "37274", "url": "https://cs.wikipedia.org/wiki?curid=37274", "title": "Marielle de Sarnez", "text": "Marielle de Sarnez\n\nMarielle de Sarnez (* 27. března 1951 Paříž) je francouzská politička. Evropskou poslankyní je od roku 1999, působí ve funkci místopředsedkyně Aliance liberálů a demokratů pro Evropu, výkonné místopředsedkyně Unie pro francouzskou demokracii a jako generální sekretářka Evropské demokratické strany.\n\nDo politiky vstoupila na podporu prezidentské kandidatury Valéry Giscard d'Estaing v roce 1974 a patřila k lidem, kteří zakládali v roce 1978 centristickou UDF.\n\nV průběhu 70. a 80. let spolupracovala s Jeanem Lecanuetem, Simone Veil a Raymondem Barrem, v roce 1989 byla jmenována generální sekretářkou.\n\nV letech 1993-1997 pracovala jako poradkyně, posléze také jako ředitelka kabinetu Françoise Bayroua na ministerstvu školství. Byla první ženou na takové pozici, aniž by absolvovala elitní politickou École nationale d´administration.\n\nV letech 1997-1998 byla generální sekretářkou parlamentní skupiny UDF. V roce 1999 byla zvolena evropskou poslankyní na kandidátce Françoise Bayroua. V roce 2004 vedla kandidátku UDF v okrsku Île-de-France, kde získala výsledek 12,63 % hlasů.\n\nPatří k zakládajícím členům Evropské demokratické strany.\n"}
{"id": "37275", "url": "https://cs.wikipedia.org/wiki?curid=37275", "title": "Letiště", "text": "Letiště\n\nLetiště je stavba na zemi nebo na vodě určená pro vzlety, přistání (vzletová a přistávací dráha) a pozemní pohyby letadel po pojezdových drahách. Obvykle k ní patří i další technické a logistické zázemí – hangáry, řídicí věž, letištní terminály, sklady leteckého paliva a stavby pro logistické zabezpečení leteckého provozu. \n\nZ provozního hlediska je každé letiště členěno na:\n\n\nLetiště můžeme dělit na mezinárodní, což je letiště, které může přijmout mezinárodní cestující z jiných států, a vnitrostátní, které se nemusí zabývat imigrací a clem. Většina letišť je označena s kódem ICAO a mezinárodní letiště s pravidelným provozem mívají také kód IATA.\n\nRaná letiště byla budována během první světové války pro vojenské potřeby. Po válce byly k některým dostavěny další budovy pro podporu civilní přepravy osob. První letiště určené výhradně pro civilní účely bylo otevřeno roku 1922 v tehdy německém Königsbergu.\n\nLetiště řadíme podle určitých charakteristik do čtyř základních typů:\n\n\nNejvětší dopravní letiště světa se nachází v Atlantě v Georgii (USA), avšak počet přepravených cestujících je vyšší v Londýně díky většímu počtu letišť: London Heathrow, London Gatwick, London Luton, London Stansted, London City, London Biggin Hill.\n\n\n\n\n\n"}
{"id": "37276", "url": "https://cs.wikipedia.org/wiki?curid=37276", "title": "Subaru Libero", "text": "Subaru Libero\n\nSubaru Libero je osobní automobil vyráběný v letech 1984–1998 japonskou automobilkou Subaru. Vyskytuje se i pod dalšími jmény: Subaru E10, Subaru E12, Subaru Wagon, Subaru Sumo (Evropa), Subaru Domingo (pro Asii). Je příbuzné s vozem Subaru Sambar.\n\nPředchůdce se vyráběl pod názvem Subaru Sambar postupně v několika generacích od roku 1961. V roce 1983 byla jedna modifikace nabídnuta i pro export pod názvem Subaru Domingo, Subaru E10 či Subaru E12 – s tou je možné setkat se i na evropských silnicích i pod názvem Subaru Libero. V roce 1993 byla z další generace Sambaru odvozena druhá verze tohoto vozidla – opět pod názvem Subaru Libero, koncem roku 1998 byla výroba ukončena a dále pokračuje pouze řada Subaru Sambar, která se do Evropy již nedováží.\n\nV letech 1983–1993 se vyráběly dvě modifikace s motory 1.0 a 1.2 (podle toho to označení E10 a E12), novější verze od 1993 už pouze s motorem 1.2.\n\nNovější verze (po roce 1993) má zejména silnější motor – nemá karburátor ale nepřímé vstřikování. Má na tehdejší dobu moderní design – zejména má více prosklené plochy (skoro celou střechu) a je oproti starší verzi kulatější. Přední dvě sedadla jsou otočná o 180 stupňů, takže na prostřední řadě sedadel je možné uspořádání sedadel tak, aby cestující seděli čelem k sobě.\n\nDo České republiky se oficiálně začalo dovážet v roce 1992 za cenu zhruba 528 tisíc, většina těchto aut je ale dovezená z Rakouska, Německa nebo Švýcarska.\n\n"}
{"id": "37277", "url": "https://cs.wikipedia.org/wiki?curid=37277", "title": "Relé", "text": "Relé\n\nRelé je specializované zařízení sloužící ke spínání signálu. Název je odvozen z přepřahací stanice dostavníků. Má své výhody i nevýhody. \n\nVýhody: malý odpor, vysoký počet spínacích cyklů a snadná nahraditelnost. \n\nNevýhody: cena, spínací a rozpínací rychlost +/- 10Hz, hmotnost a rušení při přepínaní.\n\n\n"}
{"id": "37278", "url": "https://cs.wikipedia.org/wiki?curid=37278", "title": "Nestor (kronikář)", "text": "Nestor (kronikář)\n\nMnich pečerského kláštera v Kyjevě Nestor, který žil na přelomu 11. a 12. století, je označován za autora původní verze nejstarší dochované kyjevoruské letopisné sbírky („\"svodu\"“) zvané \"Povesť vremennych let\".\n\nDílo líčí dějiny východní Evropy a ruského státu v chronologickém sledu od nejstarších dob (zmatení jazyků při stavbě babylónské věže) až po autorovu současnost, kdy je nejvěrohodnější, neboť Nestor zde nepochybně čerpal ze svých zkušeností. Pro dobu starší vycházel pravděpodobně z dnes nedochovaných letopisů a ústní tradice. Autor si klade otázku, odkud pochází ruská země a kdo jako první vládl v Kyjevě. Popisované události se snaží zařadit do evropského kontextu. Ukazuje geografická, etnografická a kulturně historická specifika východní Evropy. Pro dobu vzniku původního ruského státu a situaci, která nastala ve východní Evropě v předchozí době, je navzdory značné časové vzdálenosti vzniku díla jedním z mála pramenů, které o těchto událostech informují.\n\nDějiny ruského státu začínají tzv. Vyprávěním o pozvání knížat (varjažských vůdců Rurika, Sineuse a Truvora) na ruský sever, které se v 18. století stalo základem kontroverzní normanské teorie.\n\n\"Povest vremennych let\" byla vyjádřením oficiální státní ideologie v Kyjevě vládnoucího rodu Rurikovců – prostupuje jí myšlenka jednoty ruské země a opěvuje slavnou ruskou minulost.\nBrzy po dokončení kroniky v roce 1113 došlo na přání velikého kyjevského knížete Vladimíra II. Monomacha a krátce na to i jeho syna Mstislava k jejímu dvojímu přepracování. Autorem druhé redakce je mnich Vydubického kláštera sv. Michala v Kyjevě Silvestr (1116), třetí redakci pořídil v letech 1118–1119 anonymní autor, o němž prakticky nic nevíme. Původní Nestorův text se nedochoval. \"Povest\" je známa pouze v následujících úpravách.\n\nPo rozpadu starého ruského státu ve 12. století se začala formovat regionální centra politické moci, v nichž začaly být vedeny místní letopisy. Protože nově se utvářející ruská knížectví neměla dosud vlastní dějiny, byla tato historická etapa prezentována v jejich letopisech \"Povestí vremennych let\". Většina dochovaných letopisných pramenů začíná proto víceméně shodným textem \"Povesti\". Ve všech rukopisech na něj navazuje vyprávění, které je většinou dovedeno do konce 16. století. Díky této letopisné tradici se \"Povest vremennych let\" zachovala do moderní doby.\n\nNejstarší dochovaný rukopis Silvestrova textu pochází z roku 1377 a obsahuje ho \"Lavrentijský letopis\". Třetí redakce se dochovala v rukopisu z 15. století v \"Ipaťjevském letopisu\".\n\nPřestože Nestorovo autorství \"Povesti vremennych let\" není zcela jisté, o jeho osobnosti pochyby nejsou. Mnich tohoto jména na přelomu 11. a 12. století skutečně v Kyjevě žil a byl literárně činný, z jeho pera vyšly hagiografické spisy \"Čtenije o Borise i Glebe\" a \"Žitije Feodosija Pečerskogo\". Při porovnání \"Povesti\" a těchto legend lze však nalézt mnoho údajů, které se od sebe dost podstatně liší.\n\n\n"}
{"id": "37279", "url": "https://cs.wikipedia.org/wiki?curid=37279", "title": "Sudoku", "text": "Sudoku\n\nSudoku (česky též \"magický čtverec\") je logická hra (puzzle).\n\nTuto hru vymyslel Howard Garns v roce 1979 a publikoval ji v pod názvem „Number Place“. Své velké obliby se dočkala v Japonsku, odkud se později vrátila zpět pod názvem „sudoku“. Ve světě je sudoku vydáváno v mnoha periodikách. U nás jsou to např. Lidové noviny, MF Dnes, Právo, Deník či Metro.\n\nCílem hry je doplnit chybějící čísla 1 až 9 v předem dané zčásti vyplněné tabulce. Tabulka je rozdělena na 9 × 9 polí, která jsou seskupena do 9 čtverců (3 × 3). K předem vyplněným číslům je třeba doplnit další čísla tak, aby platilo, že v každém řádku, v každém sloupci a v každém z devíti čtverců jsou použita vždy všechna čísla jedna až devět, ovšem každé číslo jen jednou. Pořadí čísel není důležité. Čísla se nesmějí opakovat v žádném sloupci, řadě ani malém čtverci.\n\nMožností, jak za těchto podmínek vyplnit čtverec 9 × 9 polí, je 6 670 903 752 021 072 936 960, tj. přibližně 6,67×10. Pro zvětšující se čtverce je to úloha NP-úplná.\n\nObtížnost sudoku není dána počtem implicitně vyplněných políček, ale jejich vzájemnými vazbami, které na první pohled nejsou vidět. Těžká sudoku mohou průměrně zkušenému luštiteli zabrat kolem 15–60 minut.\n\nZákladní metodou řešení je vyhledávání všech variant (čísel) pro jednotlivé pole. Je třeba najít takové pole, kde je možná jen jediná varianta. Hledání je dobré provádět systematicky, a to buď v řádcích, sloupcích, nebo čtvercích 3 × 3 políčka. Je rovněž dobré začít sekcí (sloupcem, řádkem nebo čtvercem 3 × 3 políčka), ve kterém je vyplněno nejvíce čísel. Postupně pro každé prázdné pole projdeme čísla od 1 do 9 a prohledáme vždy příslušný sloupec, řádek a čtverec, zda tam již číslo je nebo není zdáno. Pokud není, zapíšeme si ho jako možnou variantu do pole (malým písmem, aby se to nepletlo s řešením). Pokud v některém z polí zbude jen jedno číslo, doplníme ho jako řešení do pole a proškrtáme toto číslo ve variantách v polích ve stejném sloupci, řádku a čtverci. Takto můžeme přijít na další jednoznačně vhodná čísla. Provádíme dokola, dokud nám vycházejí nějaké jednoznačné varianty. Touto metodou lze vyřešit jen lehké hlavolamy, obtížnější vyžadují kombinaci více metod řešení.\n\nPokud nám již nevycházejí jednoznačné varianty, lze najít další vhodná čísla tak, že budeme prohledávat varianty v řádcích, sloupcích a čtvercích (3 × 3 políčka) a hledat tam jedinečná čísla. Např. pokud pro některý řádek jsou varianty 123, 128, 1238 a 125, tak jedinečné číslo je 5 v poslední variantě (nevyskytuje se v žádné další variantě ve stejném řádku). To můžeme doplnit do pole jako řešení. Pak si proškrtáme varianty o nalezenou hodnotu (zde číslo 5) v příslušném řádku, sloupci a čtverci a pokračujeme buď v hledání dalších jedinečných čísel ve variantách, nebo se nám tím objeví další jednoznačné varianty (viz předchozí odstavec). Ani tato metoda nemusí stačit na obtížnější hlavolamy, ty pak vyžadují další metody.\n\nPodívejte se na osmičky v dolních čtvercích vyobrazeného příkladu. Nezapomínejte, že osmička v pravém dolním čtverci náleží celému řádku a osmička v dolním prostředním čtverci náleží celému spodnímu řádku. Logicky tedy v levém spodním čtverci může být osmička pouze v prostředním řádku.\n\nStále máme tři místa, kam můžeme osmičku umístit. Všimněte si však čtverců nad levým dolním čtvercem. V prostředním čtverci je osmička v levém sloupci a v tomto sloupci opět může být sama. Horní čtverec zobrazuje osmičku v posledním sloupci dílčího čtverce. Zbývá nám pouze jediné místo, kam můžeme osmičku v levém dolním čtverci umístit. Je to přímo doprostřed.\n\nKromě klasických pravidel sudoku platí, že plocha s číslem ohraničená červenou linkou má součet rovnající se číslu v ní napsanému, ale zadání neobsahuje žádné číslo.\n\nSudoku se stalo velmi populárním na konci roku 2004 ve Velké Británii a postupně se rozšiřuje do celé Evropy. Sudoku vychází v novinách a časopisech, ale rychlost, s jakou se šíří světem, je způsobena především internetem. Dnes existuje přibližně 30 milionů internetových stránek, které se zmiňují o sudoku.\n\nSudoku bývá často označováno „hrou roku 2005“, „nejpopulárnější hlavolam současnosti“, „nejrychleji se rozšiřující hra“.\n\nV polovině února 2006 se v Brně v tomto sportu konalo první mistrovství České republiky v sudoku. První oficiální titul mistra republiky získala žena, jednatřicetiletá Jana Tylová z Ústí nad Labem. V březnu Tylová na prvním mistrovství světa v italském městě Lucca porazila všech 87 soupeřů z dvaadvaceti zemí a stala se tak historicky první mistryní světa. Druhé mistrovství světa se uskutečnilo od 28. března do 1. dubna 2007 v Praze, mistrem světa za rok 2007 se stal Američan Thomas Snyder.\n\nPopularita sudoku (a příbuzného kakuro) přiměla v roce 2006 organizátory XVII. mezinárodního festivalu šachu, bridže a her Czech Open 2006 zařadit turnaje v těchto dvou disciplínách do programu. Soutěže Kanzelsberger Sudoku Open a Kanzelsberger Kakuro Open proběhly 25. a 26. července v Pardubicích. Turnaj v sudoku vyhrál Čech Tomáš Zavoral s časem 2 minuty 55 sekund, turnaj v kakuro vyhrál Milan Kajan ze Slovenska s časem 133,26 minut a ziskem 67 bodů.\n\nVůbec poprvé na světě vypravily České dráhy 10. listopadu 2007 na koleje \"sudokuvlak\". Šlo o pendolino na trase Praha-Brno a zpět. V rámci společné akce železnice, Českého rozhlasu Online a knihkupectví Kanzelsberger tehdy proběhl dětský turnaj v sudoku.\n\nVe slovenské Žilině vytvořili 23. února 2008 ustavující rekord v nejrychlejším řešení sudoku. Mřížku, do které se vpisují čísla od jedné do devíti, se vysokoškolákovi Pavlu Jaselskému z východního Slovenska podařilo vyluštit za pět minut a 25 sekund. Zadání obsahovalo několik speciálních podmínek, které organizátoři upřesnili ve spolupráci s anglickou centrálou pro Guinessovy rekordy. Celkem se o zápis do světové Guinnessovy knihy rekordů v řešení sudoku pokusilo 195 luštitelů ze Slovenska, Polska, Česka a Maďarska. Pokus o světový rekord byl součástí Slovenského mistrovství v sudoku, které zorganizoval Slovenský svaz hádankářů a křížovkářů. Šampionát byl druhým mistrovstvím Slovenska v sudoku a pro pořádající Žilinu šlo o generálku před mistrovstvím světa ve stejné disciplíně, které se zde konalo v roce 2009.\n\n\n"}
{"id": "37282", "url": "https://cs.wikipedia.org/wiki?curid=37282", "title": "Karel Pešek", "text": "Karel Pešek\n\nKarel Pešek (20. září 1895, Olomouc, Morava, Rakousko-Uhersko – 30. září 1970 Praha), řečený Káďa, byl český fotbalista a hokejista hrající především v pražské Spartě. V obou sportech působil také v československé reprezentaci.\n\nSvoji fotbalovou kariéru zahájil již ve třinácti letech, kdy nastoupil za dospělé Meteoru Vinohrady. O dva roky později přestoupil do slavného ČAFC Vinohrady, kde měl za odměnu zdarma obědy. V té době bylo pro studenty velmi obtížné hrát fotbal, protože to školský systém neměl příliš rád. Proto bylo v té době běžné, že si hráči na zápas lepili vousy a hráli pod přezdívkami. A tak měl Karel Pešek sportovní přezdívku Káďa, která mu poté, co zazářil na fotbalovém turnaji, zůstala až do konce života.\n\nO jeho služby v té době stála Viktorka Žižkov a Slavia, ale nakonec se radovala Sparta, která se domluvila s hráčovým bratrem. Stalo se tak v roce 1913 a Káďa zahájil svoji kariéru ve Spartě jako krajní záložník. Již po roce se propracoval do funkce kapitána. Káďova maminka vedla na stadionu hospodu, ve které zdarma bavil lidi začínající komik a sparťanský brankář Vlasta Burian. Záhy však vypukla válka a mnoho hráčů, včetně Kádi, narukovalo na frontu.\n\nPo válce ale nabraly věci rychlý spád a Sparta se v roce 1919 stala prvním neoficiálním mistrem ČSR. Káďa začal hrát středního záložníka a dařilo se mu jak na Spartě, tak v reprezentaci. Z té doby také pochází termín „\"Železná Sparta\"“. Tým totiž v letech 1920–1923 sehrál 50 mistrovských utkání, ani jednou neprohrál, dal 230 gólů a dostal jen 40. Káďa byl hvězdou týmu a obdivovala ho celá Evropa. Vynalezl například obranný skluz a Sparta s ním v čele vyhrávala. Ve Vídni porazila před padesáti tisíci lidmi nejlepší rakouské týmy. V Praze porazili uruguayský Nacional Montevideo i anglický Bolton Wanderers. Sparta vyhrávala na zájezdech ve Francii, Portugalsku, či Španělsku. V roce 1926 se konal úspěšný zájezd do USA a o rok později získala Sparta Středoevropský pohár, což byla prestižní klubová soutěž srovnatelná s dnešní Ligou mistrů. V komunálních volbách v roce 1927 kandidoval na nevolitelném místě do Ústřední zastupitelstva Hlavního města Prahy za Stranu slovanských národních socialistů Jiřího Stříbného.\n\nV roce 1933, ve svých 38 letech, již Káďa nepodával tak oslnivé výkony a přestoupil na konci kariéry do brněnského týmu ligového nováčka SK Židenice. Se Spartou byl třikrát mistrem ČSR a jednou vyhrál Středoevropský pohár. Odehrál 727 zápasů, což byl klubový rekord, který překonal až Jozef Chovanec. Když sparťanský dres oblékal naposledy, diváci v hledišti slzeli, naopak funkcionáři Sparty s ním začali soudní spor.\n\nJedenáct let byl členem fotbalové reprezentace a ve 44 reprezentačních zápasech byl vždy kapitánem.\n\nHrál také lední hokej, ve kterém získal na mistrovství Evropy s reprezentací třikrát zlatou medaili. Na Letních olympijských hrách v Antverpách 1920 získal v hokeji bronz a mohl se stát prvním Čechem, který by získal na olympijských hrách medaili ve dvou kolektivních sportech. Ve finále fotbalového turnaje, které hráli Čechoslováci proti domácím Belgičanům, se zápas nevyvíjel dobře a československá reprezentace prohrávala 2:0. Káďa, který si po zápase stěžoval na výkon rozhodčího, ale v 36. minutě odvolal tým ze hřiště a Čechoslováci přišli i o bronzovou medaili.\n\nJako fotbalista startoval také na LOH 1924.\n\nKáďa si byl vědom, že se nemůže živit sportem do smrti, a tak vystudoval Přírodovědeckou fakultu Univerzity Karlovy, získal titul RNDr. a po ukončení kariéry nastoupil jako na ministerstvo zdravotnictví. Získal také čistě pro potěšení ještě lékárnický titul MgPH. Na ministerstvu pracoval až do roku 1951, kdy ho zastihla komunistická čistka, která posílala všechny lidi, kteří nebyli členy strany, do továren. Až do svého důchodu byl Káďa, dvojnásobný doktor, dělníkem, nejprve pomocným. Karel Pešek zemřel krátce po svých pětasedmdesátinách 30. září 1970 na zástavu srdce. K jeho rakvi, kterou pokrývala státní a sparťanská vlajka, se přišly poklonit tisíce lidí.\n\n"}
{"id": "37293", "url": "https://cs.wikipedia.org/wiki?curid=37293", "title": "Městská autobusová doprava v Praze", "text": "Městská autobusová doprava v Praze\n\nV českém hlavním městě Praze provozují různí dopravci, z nichž nejvýznamnější je \"Dopravní podnik hlavního města Prahy a. s.\", hustou síť městské autobusové dopravy. Většina městských a příměstských linek je zařazených do systému Pražské integrované dopravy a očíslována trojcifernými čísly (běžné denní linky 100–250, příměstské vycházející z Prahy 300–399, noční 901–915, noční příměstské 951–960, školní od 251 – celkem kolem 300 linek). V roce 2014 přepravily pražské vnitroměstské linky 371,3 milionů cestujících, což je 32,4 % podíl počtu přepravených osob pražskou MHD.\n\nNěkolik linek, zejména ty, které nejsou financovány městem, nejsou zařazeny do celoměstského číslování ani do systému PID, je značeno logy či názvy obchodních center nebo čísly řady od 701 výše apod. V licencích mají linky čísla řady 100xxx (městské a příměstské linky PID) a 103xxx (městské linky nezařazené do PID). Kromě Dopravního podniku hl. m. Prahy na vnitroměstských linkách jezdí Arriva Praha s. r. o. (dříve Connex Praha; asi 8 linek, linky 165, 223 a linky v oblasti Horních Počernic) a dalších 7 dopravců. Praha je také důležitým východiskem a uzlem příměstské a dálkové autobusové dopravy.\n\nK prosinci 2015 vlastnil Dopravní podnik hl. m. Prahy 1175 autobusů různých typů. Průměrné stáří vozového parku bylo v listopadu 2016 devět let. Autobusy k roku 2016 jezdily průměrnou rychlostí 25,3 km/h.\n\nAutobusům v Praze předcházely koňmi tažené omnibusy, koněspřežná tramvaj a elektrická tramvaj.\n\nPoprvé se městské linkové autobusy v pražských ulicích objevily 3. března 1908. Byl to experiment, jak zavést dopravu i do strmých ulic Malé Strany, konkrétně do Nerudovy ulice, a dopravně ji tak spojit s Hradčanami. (Zvažovalo se zde i zavedení ozubnicové tramvaje, na niž byl dokonce vypracován projekt, ale autobusy se jevily jako perspektivnější.) Byly proto zakoupeny 4 autobusy od různých firem. Během provozu však došlo k několika haváriím, navíc tehdejší technika byla velmi nespolehlivá. \"Elektrické podniky\" se proto rozhodly 17. listopadu 1909 trať zrušit, na dalších 15 let tak Praha autobusovou dopravu neměla.\n\nZa historicky druhou autobusovou linku na území dnešní Prahy je považována linka Praha – Mělník, na kterou 19. dubna 1912 získal licenci mělnický podnikatel František Černý. Začínala na Josefském náměstí (dnešní náměstí Republiky) a vedla přes Karlín, Kobylisy, Bohnice, Chabry a Ďáblice. První světová válka vedla v roce 1914 k zastavení provozu.\n\nV roce 1920 město uskutečnilo pokus zavést autobusovou dopravu prostřednictvím soukromé společnosti, která měla provozovat dopravu na koncesi drženou městem. K tomu účelu byla založena Autodopravní akciová společnost v Praze. Byly připraveny první dvě diagonální linky, avšak historici pražské dopravy nezjistili, zda na nich byl provoz skutečně zahájen; určitě však netrval déle než rok. V roce 1923 město smlouvu s dopravcem rozvázalo, protože nebyl schopen plnit své závazky. V roce 1924 se dopravce nepříliš úspěšně pokoušel provozovat, již vlastním jménem, linku do Záběhlic. Po kapitálovém vstupu ČKD v roce 1925 pak dopravce až do druhé světové války úspěšně provozoval příměstskou autobusovou dopravu (zejména do dnešních okrajových částí Prahy, v severním okolí Prahy i přes Chodov do Průhonic). V letech 1928–1933 zajišťoval také provoz na několika regionálních linkách, k nimž držela koncese tehdy samostatná obec Stodůlky. V městské a regionální autobusové dopravě se v meziválečném období angažovalo i množství dalších soukromých dopravců i Československé státní dráhy a Československá pošta, zatímco dálková doprava zůstávala v té době ještě doménou železnice.\n\n21. června 1925 byl zahájen provoz autobusové linky A z Vršovic do Záběhlic, vedené středem města přes Můstek i Staroměstské náměstí. V podobné trase jezdila linka až do poloviny 80. let pod číslem 101. Autobusové linky začaly rychle přibývat a přes určité problémy s vydáváním koncesí a daněmi během několika dalších let již obsluhovaly nejen Velkou Prahu, ale i např. Zbraslav, Modřany, Kbely a jiné, v té době příměstské oblasti. Od roku 1926 byla zahájena též autokarová doprava po pražských památkách, o rok později pak byly na vytížené linky klasické MHD nasazeny též vlečné vozy.\n\nV polovině 30. let začaly být autobusy s dřevěnou konstrukcí nahrazovány typy s karoserií celokovovou (Tatra 24) a s dieselovými motory (Škoda 656 D)\n\nOd 27. listopadu 1932 zahájily provoz i noční linky (nejprve tři, později pět), které měly centrálu ve stanici Náměstí Republiky. Stejně jako linky denní nesly i tyto rovněž písmenné označení. Autobusová doprava se tak stala nedílnou součástí pražské dopravy.\n\nV roce 1939 byla po mnohaletých přípravách nařízena pravostranná jízda – všechny vozy tedy musely být přestavěny .\n\nO několik let později začal být, v důsledku války, nedostatek paliv a náhradních dílů. Doprava byla výrazně omezena, okamžitě došlo k radikálnímu omezení až zrušení dopravy příměstské, zbývající linky MHD jezdily na dřevoplyn, stlačený svítiplyn a další různé druhy pohonů. Ke konci války však již bylo nemožné, stejně jako u tramvají, udržet stálý provoz, protože dopravu ochromilo Pražské povstání.\n\nOkamžitě po skončení bojů byl obnoven provoz na prvních čtyřech linkách, později přibývaly další.\n\nPrvní velkou změnou, hlavně pro vozový park, bylo zavedení nových autobusů Praga NDO v roce 1948 a Škoda 706 RO v roce 1951. V té době bylo v provozu 16 linek. Od roku 1951 bylo zrušeno písmenné označení linek a nahrazeno číselným, trojmístným, které umožnilo označit množství rychle přibývajících linek. Zároveň byl uveden v platnost nový jednotný tarif.\n\nPo opětovném zavedení nočních linek roku 1959 číslice z celého trojmístného čísla linky značila násobek základního jízdného; u nočních, které dostaly čísla začínající dvojkou, se platilo dvojnásobné jízdné, podobně tomu bylo i u rekreačních a rychlíkových linek.\n\nOd roku 1960 do roku 1971 byl postupně opětovně zaváděn jednoslužný provoz. Prvními jednoslužnými linkami od 50. let byly od 3. října 1960 nové rychlíkové linky 126 a 127 a letištní linka 225, od 25. října 1960 pak byl jednoslužný provoz zaveden i na linkách 110, 116, 120, 122, 123 a poslední dvojslužnou linkou byla do 4. dubna 1971 linka 112, kde průvodčí zajišťoval i bezpečné couvání na konečné v Podhoří.\n\nObnova vozového parku pak pokračovala zavedením velmi úspěšného typu Škoda 706 RTO. Do nových sídlišť (od roku 1970) se zaváděly zásadně autobusové linky (Lhotka, Jižní Město, Spořilov), takže vyvstala potřeba stále většího počtu vozidel. Mezi lety 1958 – 1968 se celá síť autobusové dopravy zněkolikanásobila (čemuž přispělo též i rušení sítě trolejbusové), objevila se nově i síť tzv. překryvných linek. Od října 1965 byl zaveden do provozu i model Karosa ŠM 11.\n\nV roce 1971 byl nakonec samoobslužný provoz zaveden na všech linkách. Velkou změnu v pražské autobusové dopravě vyvolalo zavedení metra a významné rozšíření metropole, které nabylo platnost 1. července 1974. Zaveden byl jednotný nepřestupný tarif, autobusové linky byly opět přečíslovány a i překryvná síť byla zrušena.\n\nS novým metrem se objevily rovněž i nové terminály městské autobusové dopravy, jako je Kačerov, Pankrác nebo Budějovická, kde se již s tramvajemi nepočítalo. To vystihuje ostatně tehdejší koncepcí pražské dopravy – postupné nahrazení elektrické trakce autobusy – zrušit se však podařilo pouze trolejbusovou síť.\n\nPoslední vozy RTO byly vyřazeny v roce 1978, 16. ledna tohoto roku se v provozu nově objevily první kloubové autobusy – maďarské vozy typu Ikarus 280, které jezdily až do roku 1999. O několik let později (rok 1981) se také objevuje Karosa B 731. K roku 1984 zanikly poslední překryvné linky.\n\nPo půl století fungování pouze státních a městských podniků mohli opět vznikat i soukromí dopravci, jejich uplatnění umožnil zejména Zákon o silniční dopravě č. 111/1994 Sb. V pražské městské dopravě se tak kromě \"Dopravního podniku hlavního města Prahy a. s.\" uplatnili i dosavadní příměstští dopravci (\"ČSAD Praha-západ s. p.\" na lince 173, \"ČSAD Praha-Vršovice a. s.\" na lince 165), ale i nové soukromé firmy jako \"Hotliner\", Martin Uher, Josef Šlechta-\"Spojbus\") a několik dalších, mimo jiné i jedna ze součástí nadnárodní švédské skupiny, \"Connex Praha s. r. o.\" (dnes \"Veolia Transport Praha\") od května roku 2013 Deutsche Bahn divize Arriva.\n\nVýběr dopravců pro provozování linek však dodnes není příliš průhledný a neřídí se zcela pravidly volné hospodářské soutěže. V listopadu 2005 přestal DP provozovat šest městských autobusových linek ve východní části Prahy, které stejně jako novou linku 240 začala provozovat firma \"Hotliner\", které do té doby Dopravní podnik svěřoval provozování náhradní autobusové dopravy. Od ledna 2007 tyto a další linky, celkem 11 městských a 10 příměstských, převzala po firmě \"Hotliner s.r.o.\" firma \"Connex Praha s.r.o.\". Očekávaná změna vozoparku se však nekonala, protože Connex Praha s.r.o. koupil větší část vozového parku Hotlineru s.r.o. Vozopark byl z drobnými úbytky přeprodán i Veolii Transport Praha a nyní i Arrivě.\n\nDíky změnám, způsobeným politickými změnami a ustanovením volného trhu, se otevřela dopravcům možnost nakupovat vozidla různých výrobců. Od roku 1996 provozuje \"Dopravní podnik hlavního města Prahy\" nízkopodlažní autobusy Irisbus Citybus 12M (jejich výroba byla ukončena v roce 2005) a od roku 2002 také jejich kloubovou variantu Citybus 18M. Nízkopodlažními autobusy provozují dopravu i další dopravci, například \"Hotliner\" a \"Arriva\".\n\nV roce 2004 \"Dopravní podnik hlavního města Prahy\" zrušil Garáže Dejvice.\n\nOd dubna 2008 Dopravní podnik hl. m. Prahy provozuje 10 pronajatých čtyřdveřových autobusů typu SOR BN 12 (evidenční čísla 3101–3110, garáž Hostivař).\n\nZatímco v roce 2007 Dopravní podnik hl. m. Prahy a. s. koupil jen 2 autobusy a v roce 2006 jich koupil 50, v prosinci 2007 vypsal výběrové řízení na dodávku 620 nízkopodlažních autobusů v letech 2008–2012 s přednostním právem na dodávku dalších 100 autobusů v roce 2013 – začátkem roku 2008 aktuální vozový park podniku představoval asi 1200 autobusů o průměrném stáří 9 let. Výběrové řízení počítá se třemi variantami: buď budou všechny autobusy naftové, nebo 200 z nich bude plynových, nebo 10 z nich bude na hybridní pohon.\nSoutěže se zúčastnily firmy Iveco Czech Republic (dřívější Karosa) Vysoké Mýto, SOR Libchavy a EvoBus Holýšov (Daimler AG) a polský Solaris. Za favorita je považován SOR Libchavy, firma Iveco soutěž napadla u Úřadu pro ochranu hospodářské soutěže. Úřad začátkem srpna 2008 potvrdil regulérnost soutěže, Iveco proti rozhodnutí podalo rozklad. 12. února 2009 Dopravní podnik hl. m. Prahy oznámil, že vybral nabídku vozů typů NB 12 a NB 18 od firmy SOR Libchavy. V letech 2009–2014 má být dodáno 465 naftových městských nízkopodlažních autobusů SOR NB 12, 235 naftových městských nízkopodlažních kloubových autobusů SOR NB 18 a 20 městských nízkopodlažních kloubových autobusů s hybridním naftovým pohonem SOR NBH 18. Dodání prvních dvou vozidel SOR NBH 18 bylo oznámeno 5. ledna 2011.\n\nDopravní podnik hl. m. Prahy a. s. si pořídil 6 midibusů Ikarus E91, tři v březnu 2003, čtvrtý v lednu 2005, pátý a šestý v listopadu 2006, evidenční čísla 3901 až 3906.) Byly nasazovány na linky 291, 128 a 236, příležitostně i na jiné linky (724, 292). Později si pořídil též dva elektrické minibusy BredaMenarinibus Zeus pro linku 292 na Malé Straně, zavedenou od 13. ledna 2010.\n\nMidibusy ostatních dalších dopravců se nejprve objevovaly na některých regionálních linkách PID, od 29. listopadu 2009 i na příměstské lince 325 Uhříněves – Čestlice. Od 7. března 2010 Veolia Transport Praha nasazuje midibusy SOR CN 8,5 na novou linku 293 na Jižním Městě a o sobotách a nedělích na linku 173. Dne 22. února 2010 byla zavedena linka pro tělesně postižené č. 2 (H2, interně 797), na které dopravce Societa o. p. s. používala tři mikrobusy Volkswagen Crafter. 12. prosince 2010 linku v pozměněné trase převzal dopravce About Me s. r. o. a nasadil na ni midibusy SOR CN 8,5, které používá i na linkách 295 a 297 provozovaných od 10. října 2010 a na lince 296 od 12. prosince 2010.\n\nV dubnu 2010 garáž Hostivař provozovala autobus SOR BN 8,5 zapůjčený od výrobce SOR. 14. června 2010 schválilo představenstvo DP hl. m. Prahy, že vyhlásí výběrové řízení na nákup 20 midibusů, z toho 5 na elektrický pohon a 15 na dieselový pohon, v celkové ceně si 100 milionů Kč, a to kvůli vyšší poptávce městských částí a ROPIDu po midibusových linkách. Výběrové řízení bylo vyhlášeno 14. září 2010, nabídky měly být otevírány 3. listopadu 2010 a dodací lhůta byla stanovena na 30. listopadu 2010. Výsledek výběrového řízení představenstvo DPP vzalo na vědomí 29. listopadu 2010 a tentýž den schválilo uzavření smlouvy na nákup 15 autobusů za 65,85 milionu Kč (bez DPH) (t. j. 4,39 milionu Kč za jeden autobus). Ve zprávě ČTK o uzavření smlouvy na 15 vozů s firmou SOR Libchavy se neobjevilo přesné označení typu. O dodání prvních 7 vozidel SOR BN 8,5 informoval Dopravní podnik hl. m. Prahy a. s. 10. prosince 2010, dva dny před plánovaným nasazením vozů do provozu, nezvykle rychle (necelé tři měsíce) po vypsání veřejné zakázky, a to přesto, že v té době ještě tento typ ani nebyl uváděn v nabídce na webu výrobce. Přestože ROPID 1. října 2010 oznámil, že nová vozidla PID budou v rámci sjednocování podmínek a standardů pro všechny dopravce v jednotném červeno-modro-bílém nátěru, a jiní dopravci mezitím již několik vozidel s novým nátěrem uvedli do provozu, tato série SOR BN 8,5 má červenobílý nátěr odvozený z dosavadních barev autobusů DPP. Vozy byly přiděleny do garáží Řepy a Klíčov, v první fázi mají být nasazeny od 12. prosince 2010 na linky 151 (Českomoravská – Poliklinika Prosek), 216 (Hradčanská – Nové Vokovice) a novou noční linku 514 (Sídliště Ďáblice – Ďáblice). Podle téže tiskové zprávy DPP z 10. prosince 2010 je možné i nasazení na midibusovou linku 236 Zámky – Podhoří, kde jezdí midibusy Ikarus E91 (možnost nasazení SOR BN 8,5 na minibusové linky 128 a 291 nebyla v této tiskové zprávě zmíněna). Fanouškovský Web o pražské MHD oznámil k 12. prosinci 2010 nasazení SOR BN 8,5 kromě linek 151 a 216 i na linkách 236, 245 a 256 (linky 128 a 291 také nezmínil). Prvních 6 vozidel dodaných na začátku prosince 2010 pro garáže Klíčov mělo evidenční čísla 3137 až 3142, garáže Řepy obdržely v první polovině prosince 2010 vozy s evidenčními čísly 3145 až 3147 a ve druhé polovině prosince 2010 vozy s evidenčními čísly 3148 až 3151, v prosinci 2012 byly všechny vozy SOR BN 8,5 přečíslovány na evidenční čísla 2011 až 2030.\n\nZačátkem 21. století je opět oživena myšlenka budování páteřní sítě kapacitních autobusových linek s krátkými intervaly, která by nyní doplňovala síť městských drah (metra, železnice a tramvají). Po vzoru Mexika se takové autobusové systémy nazývají metrobus.\n\nNouzová obdoba metrobusu byla v Praze zavedena při povodních v roce 2002, kdy na Severojižní magistrále byly vyznačeny vyhrazené jízdní pruhy pro autobusy nahrazující linku metra C v úseku, kde byl provoz metra přerušen. V této přepravní relaci znamenala povodňová nouzová situace pro mnohé cestující dokonce zlepšení dopravy, protože se výrazně zlepšily přestupní vazby a autobusy jezdily plynule v takřka nepřetržitém sledu, takže cestující na ně nemuseli čekat.\n\nOrganizace ROPID v polovině února 2008 oznámila, že připravuje koncepci metrobusů, tedy páteřních kapacitních autobusových linek s kratšími intervaly a preferencí v provozu, jako vzor ROPID uvedl Berlín, Mnichov a Hamburk. Změna by rozlišila základní síť páteřních autobusových linek od doplňkových autobusových linek s delšími intervaly. Páteřní linky mají mít jednotný základní interval 6 minut v ranní špičce, 7,5 minut v odpolední špičce a 10–15 minut mimo špičku a mají na nich jezdit kloubové vozy. Výhledově se počítá s asi 30 linkami, jejichž základem by byly například dosavadní linky 107, 119, 136, 139, 140, 174, 177, 195, 217 a 253. Metrobusové linky by měly být odlišně číslovány i označeny. Plánovaný postup popsal ROPID takto: „Nejdřív je potřeba určit trasy budoucích metrobusů, potom do nich přetransformovat některé současné linky, posléze zajistit preferenci před automobilovou dopravou a až po dosažení určité spolehlivosti můžeme lince říkat metrobus.“\n\nPrvní změny v tomto smyslu měly být realizovány od 10. května 2008 v souvislosti s prodloužením linky C pražského metra do Letňan. Na schématech linkového vedení od 10. 5. 2008 vydaných organizací ROPID byly již některé autobusové linky (linky 136, 140, 144, 152, 177, 195, 200 – Pražský deník uvedl navíc linku 183) vyznačeny silnější čarou s vysvětlivkou, že jde o označení páteřní linky.\n\nČlen Rady hlavního města Prahy Radovan Šteiner na setkání s novináři dne 22. listopadu 2007 oznámil, že se připravuje vysoce kapacitní autobusový tah na trase \"Želivského\" – Jižní Město, jehož projekt mimo jiné zahrnuje vyznačení vyhrazených jízdních pruhů pro autobusy v celkové délce přibližně pěti kilometrů a úpravu světelné signalizace ve prospěch preference pro autobusy na 17 křižovatkách. Směrem ke stanici metra \"Kačerov\" plánuje město necelé 3 kilometry jízdních pruhů pro autobusy. V únoru 2008 oznámil ROPID, že zpracovává studii vyhrazených jízdních pruhů na tramvajovém pásu v Chodovské ulici.\n\nZástupce společnosti \"Veolia Transport\" Ivo Novotný na konferenci v listopadu 2007 označil za vhodnou k zavedení metrobusů mimo jiné i trasu Praha – Letiště Ruzyně (– Kladno).\n\nO konkrétním projektu MetroBus uvažují například obce na jih od Prahy, v nichž probíhá rozsáhlá výstavba rodinných domků. Trasa by měla vést z pražského sídliště Jižní Město (stanice metra \"Chodov\" a \"Roztyly\") a pokračovat přes pražské čtvrti Šeberov a Hrnčíře do blízkých obcí Vestec a Jesenice.\n\n27. června 2012 rada města projednala a schválila návrh dopravních opatření souvisejících se zavedením Metropolitní sítě linek Pražské integrované dopravy, který byl městským částem představen v polovině června 2012. ROPID dostal za úkol do začátku září v součinnosti s Dopravním podnikem hl. m. Prahy všechny změny připravit a zajistit tak, aby 1. září 2012 začal nový systém fungovat. Návrh deklaroval rozlišení nadřazené sítě páteřních metropolitních linek, tzv. metrobusů, s krátkými intervaly, atraktivní trasou a celodenním provozem, běžných autobusových linek a doplňkových midibusových linek určených pro lokální obsluhu hůře dostupných oblastí Prahy, zároveň bylo navrženo omezení souběhu autobusových linek s tramvajovými například na Plzeňské, Evropské a Švehlově ulici. Páteřní linky a páteřní svazky linek byly navrženy též v tramvajové síti. Posudek, který na objednávku primátora Bohuslava Svobody zpracovala ČVUT společně se společností Boston Venture Central Europe, doporučil termín změn odložit a upozornil na očekávané negativní dopady, například zpožďování sloučených dlouhých linek, protože komunikace nejsou pro preferenci páteřních linek připraveny. Městská rada má o realizaci změn definitivně rozhodnout v srpnu 2012. Primátor a jeho náměstek pro dopravu vyjádřili přesvědčení, že termín odložen nebude a případné nedostatky se budou řešit dodatečně po 3 měsících provozu. Deklarovanou roční úsporu 406 milionů Kč posudek považoval za nadsazenou a odhadl ji na 300 milionů Kč.\n\nPři prezentaci změn linkového vedení k 1. září 2012 byly linky MHD rozděleny na tři typy: metrobusy (38 linek), standardní linky (63) a midibusové linky (20 linek). K témuž datu bylo zavedeno grafické rozlišování páteřních linek od ostatních linek na zastávkách i na digitálních displejích na vozidlech: linky metrobusů a páteřní tramvajové linky mají číslo orámované, na zastávkách jsou navíc metrobusové linky značeny fialovou barvou, zatímco ostatní autobusové linky modrou barvou.\n\nTatáž studie zpracovaná ČVUT a Boston Venture Central Europe v červenci 2012 zmínila možnost úspory až miliardy Kč ročně, pokud by městskou autobusovou dopravu provozovaly místo Dopravního podniku hl. m. Prahy kompletně soukromé firmy, jejichž ceny jsou až o třetinu nižší. Jako nevýhodu tohoto řešení zmínila řešení záloh za nečekané výpadky na linkách autobusů či v provozu metra nebo tramvají. Primátor Bohuslav Svoboda principiálně nebyl proti, ale vyjádřil pochybnost, že je v Česku podobný krok realizovatelný bez pochybností a možných problémů spojených s ovlivňováním operace. Jednoznačněji nápad podpořil náměstek primátora Tomáš Hudeček, který se ovšem rovněž obává pijavic, které se nalepí na soukromé vlastníky a budou městský rozpočet vysávat. Ředitel DPP Vladimír Lich upozornil, že výpočet úspory v posudku vychází z chybných údajů o cenách, za které jezdí DPP. Vladimír Návrat upozornil, že soukromí dopravci jsou levnější proto, že jezdí převážně v podmínkách mimo město, a že pokud by začaly zajišťovat dopravu po městě, náklady by jim stouply. Prezident Federace profesních odborů DP Jiří Obitko vyjádřil rozhodný nesouhlas s takovým outsourcingem.\n\nAutobusy jsou deponované v několika garážích umístěných po celé Praze.\n\n\"Dopravní podnik hlavního města Prahy\" (číslo garáže bývá uvedeno po straně čela vozidla)\n\nJiné pražské garáže:\n\nNa první pražské autobusové lince v letech 1908–1909 jezdily čtyři autobusy různých značek: Süddeutsche Automobilfabrik G. M. B. H. Gaggenau, Laurin & Klement z Mladé Boleslavi, Automobiles Ariès z Paříže a Fiat s Turína. Po neúspěchu autobusové dopravy se Elektrické podniky hl. m. Prahy všech čtyř autobusů zbavily.\n\nV době opětovného zavedení městské autobusové dopravy, roku 1925, platil výnos ministerstva železnic č. 53988/22 ze 3. února 1923, který k provozu připouštěl jen autobusy domácího původu. Všechny předválečné autobusy byly stavěny na upravených podvozcích běžných nákladních automobilů, karosérie dodávaly například firmy V. Brožík z Plzně, Wikov z Prostějova, Továrna na vozy a. s. z Kolína, O. Uhlík, Ringhoffer a další. První dva autobusy, pro vršovicko-záběhlickou linku A, byly značky Laurin & Klement 540 s nástupem předními dveřmi kolem řidiče a s pohonem na dřevoplyn. Pro druhou linku, B, od vyšehradské radnice přes Pankrác do Kunratic, byly zakoupeny dva autobusy značky Praga, s nástupními dveřmi na zadní straně autobusu. Autobusy Praga (Praga N, Praga NO, Praga TO), Tatra (Tatra 24/58, Tatra Diesel 24/67) a Škoda (např. Škoda 505, Škoda 656D) pak tvořily základ vozového parku. Několik autobusů dodala firma Walter (nejmenším autobusem byl vůz Walter PN z roku 1929 pro 25 cestujících). Čtyři autobusy typu Motor VT6 v roce 1932 dodala akciová společnost Motor, společný podnik firem ČKD a Škoda, další tři vozy shodného provedení pak dodala Praga jako typ Praga VT6. Pražský závod firmy A. Fross-Büssing dodal autobus, který měl uprostřed délky vozu plošinu bez vstupních dveří, z které se vstupovalo do předního a zadního oddílu. V letech 1925–1939 nakoupily Elektrické podniky celkem 149 autobusů, těsně před válkou jich měly 131. V roce 1927 zakoupily Elektrické podniky 10 autobusových vleků od společnost Motor Company pro zamýšlenou linku na Zbraslav, na kterou však nezískaly koncesi. V roce 1939 byly autobusy postupně přebudovány na pravostranný provoz. V období omezení dopravy za druhé světové války byla řada vozů odstavena kvůli nedostatku náhradních dílů, zejména pneumatik. K 22. únoru 1944 bylo v inventárním stavu 99 autobusů, z toho provozuschopných 45.\n\nV období socialismu byl vozový park tvořen výhradně autobusy české výroby (zejména Škoda 706 RO, Škoda 706 RTO, Karosa ŠM 11, autobusy Karosa řady 700) standardní velikosti, od počátku 80. let doplněné o kloubové autobusy Ikarus 280. Továrna Karosa začala dodávat kloubové autobusy, kterými byly postupně vytlačeny kloubové Ikarusy, a v souvislosti s vlastnickými změnami přešla u novějších typů ke značkám Renault a Irisbus.\n\nK 30. dubnu 2005 měl DPP 119 autobusů typu Karosa B 731, 186 autobusů typu Karosa B 732 (z toho 7 v provedení pro vozíčkáře), 11 autobusů Karosa C 734, 199 autobusů Karosa B 931 (z toho 30 typu Karosa B 931 E), 1 autobus Karosa C 934 a 91 autobusů Karosa B 951, celkem 607 vysokopodlažních autobusů standardní délky 11 metrů. Dále 3 nízkopodlažní autobusy Neoplan N4014/3 a 312 nízkopodlažních autobusů Karosa/Irisbus 2061 Citybus. Kloubových vysokopodlažních autobusů měl DPP celkem 288, a to 82 typu Karosa B 741, 175 typu Karosa B 941 (z toho 70 typu Karosa B 941 E) a 31 typu Karosa B 961. Dále vlastnil 53 nízkopodlažních kloubových autobusů Karosa/Irisbus 2081 City Bus, 4 městské midibusy Ikarus E 91 a 9 zájezdových autobusů (Karosa LC 735, 4× Karosa LC 936, Neoplan A 316 SHD a 3× Mercedes O 350 a O 404).\n\nOd roku 2008 se začaly objevovat autobusy SOR, nejprve pronajaté, poté DPP uzavřel velkou zakázku na dodávku 620 standardních i kloubových autobusů SOR. V říjnu 2014 dopravce oznámil, že do konce roku chce vyhlásit výběrové řízení na dalších 400 kloubových autobusů, které mají být dodávány během 4 následujících roků. To bylo později změněno na 300 standardních autobusů, 150 kloubových a 50 částečně nízkopodlažních (LE).\n\nPrvních několik midibusů Ikarus E91 si DPP pořídil v letech 2003–2006. Počátkem roku 2010 začal používat též dva elektrické midibusy BredaMenarinibus Zeus, která však kvůli vysoké poruchovosti vrátil výrobci. Od roku 2010 začal DPP nakupovat midibusy SOR BN 8,5. V roce 2012 si DPP objednal 40 malokapacitních autobusů Solaris Urbino 8,9 LE, někteří z dalších pražských dopravců je používali už dříve. V roce 2015 byl ukončen provoz kloubových autobusů Karosa B 741.\n\nSeznam vyřazených a muzejních vozidel není kompletní.\nOd ledna 2010 začal DPP používat dva elektrické midibusy BredaMenarinibus Zeus M 200E, díky nimž zvítězil ve výběrovém řízení na provozování midibusové linky 292 z Malostranského náměstí k nemocnici Pod Petřínem. Tyto vozy však kvůli vysoké poruchovosti po dvou letech vrátil výrobci a linku dále provozoval dieselovými autobusy. \n\nVe dnech 21.–26. 1. 2014 byl v Praze v rámci předváděcího turné po českých a německých městech předváděn a testován na zvláštních (vložených) spojích linky 216 elektrický midibus Siemens/Rampini Alè electric, zepůjčený od vídeňského dopravního podniku Wiener Linien. Pro dobíjení byla zřízena provizorní dobíjecí stanice, tvořená krátkým úsekem trolejbusového vedení v tehdejší autobusové otočce Bořislavka, v těsné blízkosti tramvajové měnírny, z níž byla napájena. Vlastnosti vozu nenaplnily očekávání a novináři nazvali výsledek testu dokonce zklamáním. V sobotu nestíhal dobíjet baterie a málo topil. V reakci na testy se však ozvala společnost SOR a nabídla k testům svůj elektrobus.\n\nOd 1. září 2015 testuje DPP elektrobus SOR EBN 11 na linkách 213 (v pracovních dnech a 163 (o sobotách a nedělích) s nabíjecí stanicí, tvořenou krátkým úsekem „trolejbusového“ dvoupólového vedení v autobusovém obratišti Želivského, napájeného z tramvajové sítě. Vzhledem k výhodnému sdílení tramvajové infrastruktury a příznivých cen nákupu elektřiny pro metro a tramvaje je ekonomická bilance projektu velmi dobrá a celkově i v mezinárodním měřítku se údajně jedná o jeden z nejúspěšnějších evropských elektrobusových projektů. Na základě pozitivních výsledků testování DPP v únoru 2017 oznámil, že připravuje elektrifikaci autobusové linky 207, která spojuje Žižkov s centrální oblastí města a je jedinou páteřní autobusovou linkou, která obsluhuje nejužší centrum Prahy. Pro tuto linku předpokládá DPP pořízení 14 elektrobusů v parametrech standardních dvanáctimetrových autobusů. Denní dobíjení z nabíjecího trolejbusového vedení má být situováno do obratiště Ohrada, noční dobíjení a balancování baterií v garáži Vršovice, kde se dosud nachází tramvajová (bývalá trolejbusová) měnírna. Vzhledem k nutnosti výběrového řízení na dodávku elektrobusů předpokládá DPP zahájení provozu v září 2018.\n\nMezitím chce DPP zahájit výzkumný a testovací projekt elektrobusu s dynamickým dobíjením, tedy během jízdy, zejména pro páteřní linky obsluhované kloubovými autobusy, s vysokým denním kilometrickým proběhem a často také s velkým převýšením, pro které dobíjení na konečné a v garážích není postačující.\n\nOstatní dopravci měli a mají vozový park rozdílný, někteří se zaměřují na starší a ojeté vozy, About Me se specializuje na dopravu minibusy a midibusy, ale zkušebně občas provozoval i autobusy standardní velikosti a po získání linky do Přezletic je používá standardně. Podrobněji o vývoji vozového parku pojednávají články o jednotlivých dopravcích.\n\nProtože do Prahy dojíždí mnoho lidí i z jejího okolí, rozhodl se roku 1992 \"Dopravní podnik\" společně s některými podniky ČSAD zřídit speciální příměstské linky a zároveň uznávat některé jízdní doklady MHD na příměstských linkách ČSAD. Později vznikla Pražská integrovaná doprava (PID), v jejímž rámci organizuje a objednává autobusovou, i dopravu městská organizace ROPID.\n\n\nAutobusová linka MHD pro tělesně postižené a několik linek MHD k obchodním domům není zařazeno do PID ani do jeho číslování linek (trojciferná čísla těchto linek jsou určena jen pro vnitřní potřebu dopravce).\n\nDo PID jsou kromě autobusové dopravy zařazeny též pražské metro, městské tramvajové linky, lanová dráha na Petřín, osobní a spěšné železniční vlaky a vybrané rychlíky, přívozy a parkoviště P+R. V PID platí pásmový tarif, přičemž území města tvoří jedno dvojité pásmo P a dojezdová pásma 0 a B. V okolí Prahy je potom pět soustředných prstencových tarifních pásem (1 až 7).\n\nPůvodně byla autobusová síť v Praze zřizována jako doplňková k tramvajové síti. Číslování linek z roku 1951 zohledňovalo, na kterou tramvajovou linku autobusová linka navazuje. Například linka 101 navazovala ve Vršovicích na linku 1, linka 108 navazovala na linku 8 atd. Také dnes většina městských i příměstských autobusových linek buď v celé své délce nebo v některých svých úsecích plní převážně úlohu napaječe na intervalovou drážní dopravu: na metro, železnici nebo tramvaj. Z velkých sídlišť, která nejsou obsluhovaná metrem nebo tramvají, např. ze sídlišť Lhotka-Libuš (linka 189), Horní Měcholupy-Petrovice (linka 125), Letňany (linka 110) nebo sídliště Bohnice a Čimice (linky 200, 144, 152) jsou k autobusovým terminálům u stanic metra provozovány linky s hustým provozem (malými intervaly), ve většině případů zajišťované kloubovými vozidly. V minulosti mívaly některé takové linky rychlíkový charakter (např. z Bohnic nebo Stodůlek), podobně jako dnes některé linky z měst nedaleko Prahy (Mníšek pod Brdy, Brandýs nad Labem-Stará Boleslav). Některé dlouhé linky plní úlohu kapacitního napaječe na více místech (například linka 177 u stanic metra Chodov, Opatov, Skalka, Vysočanská, Střížkov, Ládví i Kobylisy).\n\nRadiální autobusové linky (tedy sloužící převážně přepravě z okrajových částí města bez přestupu až do jeho centra) nejsou v dnešní době pro Prahu na rozdíl od menších měst typické, protože základ pražské sítě MHD tvoří drážní doprava. Některé terminály u stanic metra i další místa však roli místního či oblastního centra podobným způsobem plní – lidé nepřestupují jen na drážní dopravu, ale i mezi místními linkami. Diagonální charakter má svazek nočních autobusových linek propojujících po magistrále jih a sever města, tedy linky 504, 505, 510 a 511. Tangenciální funkci plní ve východní části města například linky 181, 183 a 240 a blíže centru linky 177 a 195, v jižní části linky 165, 170 a 256, na západě linky 164, 168, 174, 184 a 319, na severovýchodě linka 110, 202, 303. V noci má tangenciální charakter část tras linek 510 na západě města a 511 na jihovýchodě.\n\nVětšina významných pražských přepravních uzlů dálkové dopravy je propojena sítí metra. Speciálním zdrojem a cílem přepravy je letiště v Ruzyni, k němuž se o zavedení metra nebo rychlodráhy teprve diskutuje. Obsluhuje jej několik běžných i speciálních autobusových linek jak v rámci PID, tak i nezařazených, které jej propojují s nejbližšími stanicemi metra, s centrem města, s ústředním autobusovým nádražím, s železničním nádražím Praha hlavní nádraží, městem Kladnem i dalšími místy. Město uvažovalo i o tom, že by letiště vyčlenilo do zvláštní tarifní zóny, aby se tak ceny za dopravu PID přiblížily tržním cenám jiných dopravců. Dopravní podnik ve spolupráci s Českými drahami provozuje speciální autobusovou linku PID označenou Airport Express.\n\nOd 1. února 1971 do 9. května 1974 existovala tzv. překryvná síť, jejímž linkám byla přidělena čísla od 200 výše a platilo se na nich vyšší jízdné. Některým kapacitním napájecím linkám zůstal rychlíkový charakter i po zprovoznění metra, nejtypičtější byla linka 200 ze Sokolovské (Florenc) do Bohnic, později od Nádraží Holešovice. V současné době má výrazněji rychlíkový charakter pouze několik linek, převážně příměstských, a nejsou označením ani tarifem nijak odlišeny.\n\nSe změnami MHD v září 2008 přišel ROPID s používáním termínu „páteřní linky“ nebo také „metrolinky“. Jedná se o autobusové a tramvajové linky, které mají kratší intervaly, na autobusové páteřní linky jsou typicky (avšak nikoliv výlučně a nikoliv vždy) nasazovány kloubové autobusy. Mohou mít charakter napájecí, diagonální i tangenciální. Mezi prvními takto označovanými linkami byly např. linky 136, 177 nebo 195 (více v kapitole ). Od roku 2012 (částečně již od roku 2008) je označení páteřních linek graficky odlišováno, zpravidla fialovou barvou místo modré anebo silnější čarou ve schématech linkového vedení. Fakticky se tyto linky od ostatních nijak zásadně neliší.\n\nU některých linek či jejich úseků převažuje význam pro místní dopravu v rámci čtvrtě (obce) nebo mezi sousedními čtvrtěmi (obcemi), bez přestupu na jiný druh dopravy a bez výrazné centralizace sítě. Také tyto linky však přestup na jiné linky umožňují. Po roce 2000 začaly být na méně vytížené obslužné linky nasazovány midibusy a začaly být zaváděny linky s vyhraněným lokálně-obslužným charakterem, zejména s důrazem na obsluhu nemocnic, poliklinik, domovů pro seniory atd. První speciálně midibusovou linkou byla linka 291 (od 15. října 2016 148) v oblasti Karlova, kromě linek z číselné řady 29x však tento charakter získala i řada dalších linek (101, 151, 260…).\n\nPodle charakteru obsluhovaného území mívají linky různý interval od několika minut až po hodinové nebo může jít jen o několik spojů denně.\n\nV období přepravní špičky bývají kromě celodenně a celotýdenně provozovaných linek provozovány navíc posilové linky, které mají výhodnější trasu nebo posilují základní napájecí, diagonální nebo tangenciální linku v nejzatíženějším úseku. Linky s omezeným časovým rozsahem provozu nejsou číselným označením ani graficky nijak výrazně odlišeny.\n\nV některých méně frekventovaných přepravních směrech, často tangenciálních, jezdí pouze jeden či několik ojedinělých spojů nebo je linka provozována jen v období přepravních špiček. Typické jsou takové linky pro průmyslové oblasti (hostivařsko-malešická, Běchovice a Xaverov atd.). Podobný charakter mají i takzvané školní linky, které často představují jen jeden spoj nebo pár spojů.\n\nPrvními zaznamenanými školními spoji bylo prodloužení spojů linky 112 do Podhoří od roku 1955 a linky 105 do Klukovic od roku 1958, později začleněných přímo do kmenových linek. V 80. letech se začal počet školních spojů zvyšovat a v roce 1983 byly poprvé očíslovány jako samostatné linky, v době největších požadavků bylo takových linek přes třicet.\n\nV PID je provozováno kolem dvou desítek městských linek číslovaných ve zvláštní číselné řadě (nyní 551–575, v minulosti číselná řada od 401), které jsou označovány jako školní linky a zpravidla je na nich provozován jen jeden spoj, jeden pár spojů nebo několik málo spojů ve dnech školního vyučování. V některých obdobích bylo v jízdních řádech těchto linek poznamenáno, že jsou určeny přednostně (či výhradně) pro školní děti, v současné době jsou určeny přednostně pro přepravu žáků základních škol. Směrové označení vozidel bývá neúplné, vozidla jsou označena symbolem autobusu přepravujícího děti. Graficky byly donedávna odlišovány, stejně jako účelové linky, zeleným písmem namísto modrého.\n\nV druhé polovině noci (po půlnoci zhruba do půl páté ráno) je v provozu speciální síť nočních linek; z pravidelných denních linek žádná nejezdí v nepřetržitém provozu.\n\nPrvní tři noční linky (A, B, C) zahájily provoz od 27. listopadu 1932, další tři (D, E) v roce 1938. Centrálu měly ve stanici Náměstí Republiky. Písmenné označení nočních linek nesouviselo s obdobným značením denních linek. Od 1. října 1939 byla noční autobusová doprava zrušena. Roku 1959 byla opět zavedena, trojmístná čísla linek začínala dvojkou, což značilo, že se zde platí dvojnásobek základního jízdného. Od května 1974 jsou noční městské autobusové linky číslovány v řadě od 501 (příměstské linky PID dostaly později přidělenu číselnou řadu od 601, od roku 1985 bylo samostatné číslování nočních linek zavedeno i v tramvajovém provozu). Původně jezdila většina z nich ve 40minutovém intervalu, nyní jsou provozovány v intervalech 30 nebo 60 minut (na některých linkách jedou jen jednotlivé spoje). Tarifně jsou v současné době rovnocenné s denními linkami. Donedávna na nočních linkách a lanové dráze neplatila nejlevnější, krátkodobá nepřestupní jízdenka. V noční dopravě jsou v některých zastávkách vyčkáváním garantovány přestupy mezi linkami autobusů a tramvají. Graficky jsou noční linky zpravidla odlišovány negativním provedením čísla linky.\n\nV minulosti byly některé z linek, označované jako rekreační, účelové atd., označovány v samostatné řadě (písmenné označení pak číselná řada od 51, před obsazením této řady nočními tramvajemi v roce 1985 byly účelové linky v roce 1983 přečíslovány na řadu od 451, po obsazení této řady mimopražskými linkami PID přečíslovány na řadu od 751). Na některých z nich platil speciální tarif (například dvojnásobné či trojnásobné jízdné nebo naopak bezplatný provoz).\n\nPrvní samostatné rekreační linky vznikly v létě roku 1959. Dvojka na počátku čísla značila dvojnásobek základního jízdného (podobně jako u nočních linek 201 a 202 zaváděných v témž období).\n\nDál vznikly účelové linky 200, 226. Od roku 1965 byla pro nové účelové linky použita též označení XA, XB, XC, XD. Účelové linky zajišťovaly přepravu k vybraným nádražím, do zoologické zahrady a k hostivařské přehradě. Linka 200 spojovala Staroměstské a Hradčanské náměstí. V roce 1970 byly všechny rekreační linky přeznačeny na písmena z řady A až H, v roce 1974 na dvojciferná čísla z číselné řady 50. V roce 1974 byly provozovány 2 celoroční účelové linky a 4 v letní sezóně.\n\nLinky 51 a 52 do Braníka byly pod novým číslem v provozu již jen v roce 1974.\n\nNapříklad v roce 1978 byly v provozu tyto účelové linky:\n\nNovější linka 461 k tenisovým kurtům ve Stromovce (Malá říčka) byla zrušena roku 1994. Kromě rekreačních linek byly v řadě účelových linek označeny též různé specifické linky, například provozované ve středu a v neděli, kdy byly návštěvní dny v nemocnicích (Motol, Bohnice), linky pro obsluhu některých podniků či některé dočasné linky. Některé účelové linky existovaly jen kratší dobu nebo byly po nějaké době přečíslovány na běžné linky. V posledních desetiletích byly v této speciální řadě označeny například některé linky odlišující se objednatelem a způsobem dotování (například posilová linka 754 do Křeslic) a některé občasně provozované příležitostné linky (k závodišti v Chuchli, ke strahovskému stadionu, letňanskému výstavišti nebo sportovní hale v Bubenči). O povodních v roce 2002, kdy nejezdilo metro, měly speciální čísla linky 701 a 702, které svážely cestující ze sídliště Černý Most k nádraží Kyje, jedna z těchto linek povodňová opatření přetrvala, než byla přečíslována na běžnou linku. Dnes jsou speciální linky provozovány buď mimo rámec PID (většinou jako bezplatné linky) nebo jako speciální linky PID (Airport Expres, linky pro tělesně postižené).\n\nDopravní podnik hl. m. Prahy a. s. a Societa o. p. s. provozují tři linky zvláštní linkové dopravy autobusy či mikrobusy speciálně upravenými pro přepravu invalidních vozíků. Původně byla první linka vyhrazena jen pro tělesně postižené osoby a jejich průvodce, později byly linky zpřístupněny i ostatním osobám se sníženou schopností pohybu a orientace, cestujícím s dětmi do tří let věku (tedy například s dětskými kočárky), těhotným ženám a jejich doprovodu a zařazena do Pražské integrované dopravy. Licenční čísla linek jsou 103001 a 103003, na zastávkách a vozidlech jsou označeny stylizovaným vozíkem (mezinárodní symbol bezbariérové přístupnosti) doplněným číslicí 1 a 3.\n\nZhruba od roku 2000 začaly v Praze, podobně jako v některých dalších městech, provozovatelé hypermarketů financovat a provozovat speciální linky určené k bezplatnému návozu lidí za nákupy. Tyto linky nejsou součástí PID, ale jsou součástí veřejné hromadné dopravy. Síť těchto linek v okolí letňanského \"Tesca\" a štěrboholského \"Europarku\" umožňuje i dopravu za jinými účely a doplňují tak síť veřejné dopravy. Na linkách ke stodůleckému \"Tescu\" je místní přeprava vyloučena. Linky k obchodním centrům \"Zličín\" a \"Nové Butovice\" nejsou s běžnými linkami v souběhu, linka k \"Centru Černý Most\" již zanikla.\n\nHistorie nákupních linek:\n\n\nDnem 5. dubna 2008 byla zahájena doprava na lince tzv. zoobusu, rychlíkové linky, které bez zastavování v mezilehlých zastávkách jezdí po trase Nádraží Holešovice – Zoologická zahrada. Linku objednává a platí zoologická zahrada (ročně 900 000 Kč), pro cestující je přeprava bezplatná, dopravcem je Dopravní podnik hl. m. Prahy a. s. Linka jezdí o sobotách, nedělích a svátcích, a to v desetiminutovém intervalu. Linka je označena písmeny ZOO, interně má číslo 783, oficiální licenční číslo linky nebylo zveřejněno.\n\nOd sezóny 2010 provozuje tuto linku na základě výběrového řízení provedeného zoologickou zahradou dopravce DPÚK a. s. Na webu dopravce je uvedeno licenční číslo linky 103125, na zastávkách a vozidlech se toto číslo neuvádí. DPÚK zavedl symbolické jednokorunové jízdné, v předchozích letech byla doprava zdarma. Od března do září 2012 je linka v provozu opět, již třetí sezónu.\n\n1. července 2017 pod interním označením 722 později označení změněno na číslo 809 byla vedena v trase: Zoologická zahrada – Trojská (Z) – Parking Blanka-Troja. Dopravcem je opět Dopravní podnik hl. m. Prahy a. s.\n\nSoučástí PID nejsou ani příležitostné linky provozované zpravidla \"Dopravním podnikem hl. m. Prahy\" v rámci sportovních, kulturních nebo společenských akcí. Některé z nich, například 770 (\"Na Knížecí – Stadion Strahov\"), 758 (\"Letňany – Výstaviště Letňany\") nebo 751 (\"Nádraží Holešovice – Sportovní hala (Výstaviště)\") byly na zastávkových sloupcích dlouhodobě vyznačeny.\n\nZvláštností je linka 777, které se také říká „Cool Tour“. Jedná se o speciální autobusovou linku, která přepravuje cestující mezi jednotlivá místa kulturních akcí v Praze. Trasa se pokaždé mění na závislosti akce.\n\nMikrobusová linka firmy \"CEDAZ\" č. 103102 jezdila do prosince 2016 z \"náměstí Republiky\" přes stanici Dejvická na letiště Ruzyně. Je jedinou pražskou linkou veřejné silniční dopravy, která není provozována autobusem.\n\nK roku 2018 byly v platnosti licence například pro tyto turistické linky, provozované formou zvláštní linkové dopravy: \n\nV Praze též začíná, končí nebo Prahou projíždí množství meziměstských a dálkových linek. Linky do blízkého okolí Prahy byly v posledních letech většinou nahrazeny linkami PID.\n\n\n"}
{"id": "37295", "url": "https://cs.wikipedia.org/wiki?curid=37295", "title": "Rozjezdový odporník", "text": "Rozjezdový odporník\n\nRozjezdový odporník, nepřesně také zvaný rozjezdový odpor, je speciální druh rezistoru, který je používán při odporové regulaci výkonu drážních vozidel závislé trakce (elektrických lokomotiv, elektrických jednotek, tramvají, vozidel metra, trolejbusů). Jde o odporník o stupňovitě proměnné hodnotě odporu - jsou z něj vyvedeny odbočky, mezi kterými se v průběhu rozjezdu vozidla přepíná pomocí kontroléru nebo stykačů.\n\nJe-li vozidlo zároveň vybaveno elektrodynamickou brzdou (EDB), slouží zpravidla tentýž odporník také k maření energie vzniklé při elektrodynamickém brzdění (a to i u vozidel schopných rekuperovat - v situacích, kdy síť vyrobenou elektřinu nepojme). \n\nV novější době vozidla nejsou obvykle vybavena odporovou regulací výkonu při rozjezdu a rozjezd je řízen pulsními měniči; mívají však EDB a potom mají brzdový odporník konstrukčně podobný rozjezdovému; zdařilý systém regulace ovšem umožní použít odporník konstantní velikosti, bez odboček. Takový brzdový odporník mohou mít i vozidla nezávislé trakce s elektrickým přenosem výkonu a s EDB.\n\nRozjezdové odporníky bývají vyrobeny z litiny (starší konstrukce) nebo z materiálu Fechral (novější konstrukce). Litinové odporníky se používaly na elektrických lokomotivách ŠKODA 1. generace, vyznačují se pouze omezenou dobou zatížení - po několika sekundách je nutné zařadit vyšší stupeň, protože odporníky těchto lokomotiv nejsou dostatečně tepelně dimenzovány pro dlouhodobé nebo trvalé zatížení. (Tyto lokomotivy neměly EDB, u které by tato vlastnost byla na překážku.) Fechralový odporník z lokomotiv 2. generace je možné zatížit dlouhodobě - to je proti litinovému odporníku významná výhoda, ovšem na druhou stranu je nutné počítat se značným oteplením při zatížení, což se kompenzuje intenzivním chlazením. Samotný materiál Fechral je slitinou železa, chromu a hliníku - z chemických názvu těchto tří prvků je ostatně odvozen také jeho název: FErrum, CHRomium, ALuminium. \n\nRozjezdové odporníky jsou obvykle umístěny přímo na střeše lokomotivy nebo ve stropě strojovny ve zvláštní skříni. Ta je rozpoznatelná podle žaluzií, umožňujících nasávání a vyfukování chladicího vzduchu. Samotné chlazení zajišťuje několik ventilátorů, poháněných elektromotory. Tyto elektromotory jsou napájeny z úbytku napětí na odporníku (je z něj vyvedena odbočka), což znamená, že čím více energie zaniká na odporníku, tím více energie je přiváděno na ventilátory a úměrně tomu rostou jejich otáčky a chladicí výkon.\n\nK označení kombinovaného rozjezdového a brzdového odporníku (včetně systému regulace) vycházejícího z konstrukce vozu PCC se tradičně užívá speciální výraz \"Zrychlovač\".\n\nNovější dieselelektrické lokomotivy ČKD (řady 714, 731, 743, ČME3T) jsou příkladem využití EDB u vozidel nezávislé trakce, a tedy jsou nevyhnutelně vybaveny brzdovým odporníkem. Je umístěn svisle v zadním představku a chlazen jediným ventilátorem (u prvních 20 lokomotiv ČME3T a u motorového vozu 843, jehož elektrickou výzbroj dodala rovněž ČKD, je umístěn na střeše). Výkon EDB zde bývá i vyšší než trakční.\n\n"}
{"id": "37296", "url": "https://cs.wikipedia.org/wiki?curid=37296", "title": "Dějiny metra v Praze", "text": "Dějiny metra v Praze\n\nDějiny pražského metra sahají až do 19. století, kdy se začalo hovořit o potřebě podzemní dráhy. Další plány vznikaly za první republiky a počátkem druhé světové války již probíhaly přípravné práce. Válka ovšem stavbu ukončila a myšlenka opět ožila až v 60. letech 20. století, kdy se počítalo nejprve se stavbou podpovrchové tramvaje. Projekt byl však změněn na metro nezávislé na tramvajích.\n\nPrvní část linky C byla uvedena do provozu roku 1974, nejstarší část trasy A zahájila provoz v roce 1978, linka B byla spuštěna roku 1985. Všechny trasy pak byly postupně prodlužovány a modernizovány. Budovalo se v náročných geologických podmínkách a celý systém bývá označován i jako stavba století. Kritickou zatěžkávací zkouškou pro metro byly povodně roku 2002, kdy byla velká část podzemí zaplavena a poničena vodou.\n\nPatrně prvním návrhem na výstavbu podzemní dráhy v Praze byla iniciativa pražského obchodníka Ladislava Rotta z roku 1898. Navrhoval městské radě využít prací na kanalizaci a asanaci Starého města a zároveň zahájit stavby tunelů na první lince podzemní dráhy ve směru Karlín – Praha – Podolí, která by se u Křižovnického pivovaru spojila s druhou linkou Malá Strana – Vinohrady. U pražské radnice však se svými plány neuspěl.\n\nPlány na výstavbu metra či podpovrchové tramvaje v Praze se objevovaly i v předválečném Československu. První návrh na výstavbu čtyř podzemních tratí předložili v roce 1926 inženýr Vladimír List a Bohumil Belada pod názvem „Podzemní rychlá dráha pro Prahu“. Další návrhy na výstavbu podzemních tratí pak byly vypracovány jako soutěžní do soutěže vypsané Elektrickými podniky hlavního města Prahy v roce 1931. Objevily se návrhy jak pro metro, tak i pro podpovrchovou tramvaj. Počet linek se pohyboval kolem tří až čtyř a do velké míry se shodoval se současnými trasami tratí metra (pouze byly značeny jinak a často se i větvily). Těsně před válkou byla stavba první trasy A již fakticky zahájena; budovalo se podle projektu, který počítal s třemi trasami, již velmi podobnými těm současným, pouze tunely měly být hloubené, a to i v místech, kde trať překonávala Vltavu. Nakonec ale roku 1941 musela být kvůli válečné situaci ukončena činnost projekčního úřadu, a to znamenalo i konec práce na podzemní dráze. Různé varianty relativně rozvětveného systému metra v Praze v průběhu války zpracovávala v prvé řadě Plánovací komise pro hlavní město Prahu a okolí. Její návrhy pracovaly s různými variacemi starších návrhů a také se potýkaly s otázkou vztahu tramvaje, rychlodráhy, metra v hlubších tunelech atp.\n\nPo válce se plánovalo obnovení projekčních prací a výstavby; první úsek měl být otevřen roku 1950. Nakonec ale přišel příkaz shora, který práce zmrazil s odůvodněním, že na projekt není země, vzpamatovávající se z ničivé války, hospodářsky dost silná.\n\nPodle tohoto nařízení musela být doprava v metropoli zvládnutelná do roku 1960 pouze povrchovými dopravními prostředky. Přesto však se o metru čas od času mluvilo, roku 1952 dokonce v časopise Mladý technik vyšel ilustrovaný článek. Podzemní dráha zde již byla vykreslena jinak než před válkou – nákresy stanic ukazovaly na značný sovětský vliv. Poprvé se v článku mluvilo o architektonickém ztvárnění jednotlivých stanic, které mělo být evidentně v duchu socialistického realismu. Zmíněny zde byly podzemní dráhy například v Budapešti nebo Moskvě.\n\nMezi lety 1952 a 1960 byla tajně vybudována stanice metra Klárov, která však nebyla nikdy napojena na později postavenou síť metra.\n\nDalší návrhy přišly až v 60. letech, kdy se začínala doprava v Praze rapidně horšit. Tramvajová síť nedokázala zvládnout nápor cestujících, úloha trolejbusů byla vzhledem k malému pokrytí spíše doplňková a autobusové pokrytí se teprve pozvolna rozšiřovalo. Hlavní tepny celé sítě, ulice Na Příkopě a Václavské náměstí, byly často přeplněné tramvajemi. Vláda nakonec vydala usnesení, ve kterém se rozhodla převést hlavní úseky tramvajové sítě v centru města pod zem.\n\nJako vítězný návrh zvolená podpovrchová tramvaj měla vést v první etapě z Hlavního nádraží přes Nuselský most na Pankrác. V roce 1966 slavnostně začaly první přeložky inženýrských sítí v oblastech stavby a pak započalo hloubení první stanice – Hlavního nádraží. Podpovrchová tramvaj měla mít tři tratě, které zhruba odpovídaly současnému rozložení linek metra (A Špejchar – Flora, B Moráň – Florenc, C Bolzanova – Nuselský most a spojka T z Karlova náměstí na náměstí I. P. Pavlova). V místech, kde by se tratě křížily, by byly možné přejezdy mezi linkami. Celý projekt byl rozdělen na etapy s perspektivou výstavby do roku 1980.\n\nKoncepce podpovrchové tramvaje však byla ostře kritizována. Již v padesátých letech se poukazovalo na nevýhody tohoto řešení, především na nutnost výstavby nájezdových ramp a závislost na povrchové dopravní situaci. Krátce před invazí vojsky Varšavské smlouvy roku 1968 bylo zjištěno sovětskou komisí v čele s I. T. Jefimovem (kterou si vyžádala vláda ČSSR od vlády sovětské), že systém metra odděleného od tramvaje by byl efektivnější. Vládní usnesení č. 288/167 dalo komisi za pravdu, takže se rozestavěné úseky musely přebudovávat. Bylo nutné pokračovat ve výstavbě i přesto, že okamžitě přestaly platit všechny původní koncepce i projekty a rychle se musely vypracovat nové. Dnes jsou reliktem po původní rozestavěné podpovrchové tramvaji například boční nástupiště ve stanici metra Hlavní nádraží. Boční nástupiště mají však i některé z novějších stanic.\n\nNa povrchu museli Pražané přetrpět rozsáhlé zábory, a to například v horní části Václavského náměstí, či v oblastech Pankráce. Povrchová doprava tím byla silně ovlivněna, a například u sochy sv. Václava se několikrát změnilo rozmístění tramvajových kolejí. Velká část stavebních prací probíhala v místech dnešní severojižní magistrály, díky relativně nízkému dopravnímu ruchu nedocházelo k větším komplikacím.\n\nZa normalizace přišlo politické rozhodnutí namísto vozů domácí výroby R1 použít zastaralé sovětské vozy série E, jaké se vyráběly již od roku 1961 a byly výrazně těžší. To si vynutilo vložení posilujícího roštu do kritického místa celé stavby I.C – Nuselského mostu, navrženého na zatížení tramvajemi typu T3 nebo projektovanými vozy R1, ale již nikoliv mnohem těžšími vozy sovětskými.\n\nVelká část celé stavěné tratě byla hloubena, v oblasti Pankráce jsou tunely ražené (ražba probíhala v roce 1968 a poprvé v historii tehdejšího Československa se razily tunely takto dlouhé). Metro bylo navrženo jako jednotný architektonický celek; na obklad stanic byly použity různé další dekorativní kameny (hlavně liberecká žula, méně pak různé druhy mramoru, diabasu, či filytu) mnoha barev podobným způsobem jako u podzemních drah v městech tehdejšího SSSR. Na designu interiérů trasy I. C se podílel významný český typograf Jiří Rathouský, jenž vytvořil písmo Metron pro informační nápisy. To se pak s úpravami používalo v metru ještě řadu let.\n\nAčkoliv v roce 1966 se počítalo se zahájením provozu roku 1970, zpoždění způsobená nedostatkem zkušeností termín neustále oddalovala, nejprve do roku 1972 a nakonec až do 1. července 1974. Toto datum se však budovatelům podařilo předběhnout, a metro tak mohlo být slavnostně dokončeno již na počátku května 1974, k příležitosti 29. výročí osvobození Prahy Rudou armádou.\n\nO rok dříve se také začalo s ražbou linky A z Dejvic na Vinohrady. Stavba tohoto úseku byla mnohem náročnější. Vzhledem k množství historických budov a velkým výškovým rozdílům bylo nutné razit tunely hluboko pod zemí. Navíc linka prochází pod Vltavou, což si vyžádalo další opatření, jako například zpevnění říčního dna injektáží.\n\nSlavnostní otevření prvního úseku trasy C 9. května 1974 vládnoucí komunisté pojali jako manifestaci dobrých vztahů a vzájemné spolupráce se SSSR. Byl přítomen Generální tajemník Komunistické strany Československa KSČ Gustáv Husák, nikoliv však tehdejší prezident Ludvík Svoboda ani premiér Lubomír Štrougal. Devátý květen jako datum otevření měl připomínat osvobození Prahy Rudou armádou a konec druhé světové války. V souvislosti s otevřením metra prošel změnou tarifní systém a z provozu byly vyřazeny dvounápravové tramvaje.\n\nDo provozu na lince C byly nasazeny třívozové soupravy nových vlaků typu Ečs, na lince při intervalu 180 s jezdilo takových souprav celkem dvanáct. Nevyužitá část stanic (protože nástupiště byla projektována na vlaky pětivozové) byla u kolejiště zajištěna lanem. V souvislosti s provozem metra také začal minimalizovaný provoz v Depu Kačerov, které muselo začít s vypravováním prvních vlaků. Ve stanici I. P. Pavlova pak zahájil provoz vlakový, energetický a technický dispečink. Jednalo se o improvizované pracoviště; o čtyři roky později začal fungovat dispečink v komplexu \"Centrálního dispečinku Dopravního podniku\" v Praze \"Na Bojišti\".\n\nV srpnu 1975 se přecházelo postupně na provoz čtyřvozových souprav, o dva roky později proběhly zkoušky cílového brzdění vozů řady Ečs.\n\nRoku 1977 byla zahájena stavba prvního úseku linky B podle projektů, na kterých se pracovalo již od roku 1970. Trať byla náročnější než obě trasy předchozí, trasa B totiž vedla velmi hluboko, navíc někde i poblíž Vltavy, což způsobovalo problémy. Oproti předchozím úsekům zde bylo nutné vyrazit dvě přestupní stanice, a to v obtížných geologických podmínkách s rozsáhlou navazující soustavou chodeb, neboť byly dimenzovány na větší tok cestujících než dosavadní jediná stanice tohoto typu (a roku 1977 také ještě stále z části ve stavbě) pod Národním muzeem.\n\nTechnologie výstavby se zdokonalila, oproti původním sovětským postupům již byly během výstavby použity i zkušenosti z ražby předchozích úseků v Praze. To vedlo ke vzniku stanice metra pražského typu – s více prostupy, tenčími pilíři a blíže k sobě umístěnými loděmi. Na ostění tunelů se místo tybinků použily na mnoha místech železobetonové dílce.\n\n12. srpna 1978 byl otevřen první úsek linky A, ve stanici Muzeum vznikl první přestupní bod metra. Druhou linku tvořil 4,7 km dlouhý úsek se sedmi stanicemi, všechny kromě konečné Leninovy (dnes Dejvické) byly vůbec jako první v síti pražského metra hluboko založené ražené. V západní konečné, v Leninově byla zřízena stanice provozního ošetření. Přestože v celé pražské městské dopravě platil nepřestupný tarif, na Muzeu se jako na jediném místě ve městě mohlo přestupovat bezplatně. Cestující využívali pro přestup mezi oběma stanicemi přestupní chodbu, přejezd vlaků byl možný pomocí jednokolejných spojek A–C a C–A. Na trať byly nasazeny soupravy řady 81-71 (čelní 81-717.1 a vložené vozy 81-714.1); Praha se tak stala jedním z prvních měst v zemích Východního bloku, kde byly tyto soupravy zařazeny do provozu.\n\n31. prosince 1978 byla zprovozněna stavba I.C7, zábrzdná vzdálenost za tehdejší stanicí Sokolovská (dnes Florenc) severním směrem. Později tudy navázal úsek III. C a manipulační spojka na linku B, která se nachází tímto směrem.\n\nČástečně byla zprovozněna budova centrálního dispečinku (CD), a sice její suterén CD 07 (vlakový, energetický a technický dispečink). Provizorní pracoviště nedaleko stanice I. P. Pavlova tak již bylo nepotřebné a bylo úspěšně nahrazeno. Definitivně zprovozněn byl celý centrální dispečink roku 1980.\n\n26. února 1979 vyjely na linku C poprvé pětivozové soupravy a jezdí tak dodnes. Je to maximální délka vlaků, kterou je možné na lince i v síti pražského metra provozovat (rozšíření stanic vzhledem k technologii výstavby buď není možné, nebo by bylo velmi obtížné). Na prvních dvou soupravách typu Ečs (s vozy evidenčních čísel \"1009\" a \"1014\") byl zároveň tou dobou zahájen pravidelný provoz ACB-M (automatického cílového brzdění). Další významnou změnou v provozu vlaků bylo zavedení jednočlenné obsluhy u souprav 81-71 na lince A, na „céčku“ však stále zůstávala obsluha dvoučlenná.\n\nNa konci roku 1980 byly obě provozované trasy prodlouženy; 7. listopadu se cestující svezli na druhém provozním úseku trati C (II.C) směrem na Jižní město, od 19. prosince pak fungoval i úsek II. A do stanice Želivského a celé Vinohrady byly napojeny na podzemní dráhu.\n\nMezitím pokračovala ražba úseku metra I.B a budování jednotlivých stanic. To se samozřejmě dotklo těch fungujících – Můstku a Sokolovské (dnes zvané Florenc) – které se měly stát přestupními. Na povrchu vznikaly kvůli metru mnohem větší zábory než dříve, spojené s rekonstrukcí a rušením některých tramvajových tratí (Na Příkopě a Na Florenci). Uzavřena byla celá náměstí (náměstí Republiky a Jungmannovo náměstí – tam musela být přemístěna i spisovatelova socha), prostor před Smíchovským nádražím prošel také významnými změnami. Dům U Zlatého Anděla, podle kterého je lokalita nazvána, byl odstřelen a nahradil jej vestibul jednoho ze symbolů Československo-sovětského přátelství, stanice Moskevská (dnes Anděl). Mnohé tramvajové trati musely být přeloženy, mnohdy kvůli nedostatku místa i jednokolejně. Zatímco na konci 60. let byl velkým staveništěm prostor u Národního muzea a v letech sedmdesátých pak oblast ve střední části Václavského náměstí, nyní se budovalo metro v prostoru osy ulic Na Příkopě a Na Můstku.\n\nRoku 1981 byla zahájena montáž ACB (verze automatizační nadstavby vlakového zabezpečovače podléhající režimům ATP) na ostatní vozy typu Ečs (celkem na osmnáct „čelních vozů“ u tehdejších souprav). Celá akce byla provedena poté, co byla ACB-M úspěšně zavedena a otestována na prvních vozech před několika lety. Instalace zařízení se protáhla až do roku 1982.\n\n28. února 1982 se i linka A dočkala pětivozových souprav. Na lince C byla zrušena funkce pomocníka strojvedoucího a vlaky v celém pražském metru tak nyní jezdily s jednočlennou obsluhou.\n\nProtože nároky na podzemní dráhu začaly být stále vyšší, a to hlavně v severo-jižním směru (vzhledem k rozvoji sídlišť, kudy vedla linka C), bylo nutné systém dimenzovat pro větší počet cestujících. Zahájila se tedy rekonstrukce zabezpečovacího zařízení, které poté mělo umožnit minimální interval kratší než 120 s. V tomto roce také na vlakovém dispečinku průběžně probíhají provozní zkoušky ARDOMu jako základu pro vývoj nové dispečerské techniky pro budovanou trať I.B.\n\nRoku 1984 byla trasa C prodloužena pod Vltavou do Holešovic. Původně existovaly návrhy trasu vést po mostě (Negrelliho viaduktu), což odpovídalo tehdejší koncepci přestavby Pražského železničního uzlu, kdy měla být trať přes Holešovice přeložena přes Libeň. Nakonec ale byla zvolena varianta raženého tunelu pod řekou. Úsek se dvěma stanicemi, \"Vltavskou\" a \"Fučíkovou\" (dnes Nádraží Holešovice) byl zprovozněn 3. listopadu 1984.\n\nObdobí počínající rokem 1985 se do dějin metra zapsalo několika významnými událostmi. Tou nedůležitější z nich bylo zprovoznění úseku třetí linky B s názvem I.B 2. listopadu po osmi letech intenzivního budování. V souvislosti s tím se také zprovoznila jednokolejná manipulační spojka B–C u stanice metra Sokolovská (dnes Florenc) a na druhém konci trati, na Smíchovském nádraží, byla zřízena stanice provozního ošetření. Na lince C byl ze stanice Florenc vybudován severní výstup do společného vestibulu s přímým výstupem z linky B. V souvislosti se zprovozněním stanice \"Moskevská\" (dnes Anděl) se se zpožděním čtyř dnů v Moskvě otevřela i Pražskaja (\"Pražská\").\n\nRovněž historicky druhá trasa A se dočkala vlastního depa v Hostivaři. To funguje od roku 1985 a již několik let předtím se budovala k němu východním směrem ze stanice Želivského pod Strašnicemi dvoukolejná spojka (později na ní vznikly další tři stanice). Do roku 1985 byl vyražen pouze jediný tunel a jezdilo se obousměrně, druhý začal sloužit od 1. května 1989. Nové depo s kapacitou 200 vozů a dvaceti osmi kolejemi zajistilo nezávislost linky A na kačerovském depu a nebylo navíc nutné ani používat manipulační spojky u stanice Muzeum.\n\nZmizely také turnikety; tato významná změna v odbavování cestujících se uskutečnila asi měsíc před otevřením již zmíněného úseku metra I.B. Turnikety byly zrušeny především proto, že docházelo ke komplikacím při odbavování cestujících s předplatnými kupony.\n\nVe stanici Budějovická byly instalovány tříramenné eskalátory (Transporta) směřující směrem k ulici A. Staška, tedy z jižního výstupu. Došlo také k zavedení počítačového systému MIKRODOMS pro automatizaci dálkového ovládání dispečerského řízení s počítači ZPA ADT 4500.\n\nRok 1986 mnoho změn nepřinesl. Budovala se stanice Strašnická, rozsáhlé stavební práce také probíhaly na úsecích metra II.B a III.B. Ve stanicích Muzeum-C a Pankrác byla zahájena výstavba nových měníren. Na vlakovém dispečinku podzemní dráhy ukončilo činnost zařízení ARDOM.\n\nHlavní událostí roku 1987 bylo zprovoznění hloubené stanice Strašnická, umístěné na spojce SH do Depa Hostivař. Ukončena byla výměna zabezpečovacího zařízení na úseku I.C, na úseku I.A byly naopak tyto práce zahájeny.\n\nPo zahájení provozu trasy B se rychle rozběhla stavba navazujícího úseku III.B \"Dukelská\" (dnes Nové Butovice) – Smíchovské nádraží, připravovala se stavba II.B \"Sokolovská\" – \"A. Zápotockého\" (dnes Českomoravská). Úsek metra III. B do stanice Dukelská k právě budovanému Jihozápadnímu městu se veřejnosti otevřel 26. října 1988, dva dny před výročím vzniku Československa.\n\nK méně významným, avšak rovněž nezbytným akcím v roce 1988 patřilo dokončení rekonstrukce zabezpečovacího zařízení na lince A spolu s výstavbou měníren ve stanicích Muzeum a Pankrác.\n\nNedlouho po těchto úspěších, které však šly na úkor kvality celého systému, vyšlo roku 1987 rozhodnutí městského výboru KSČ ohledně dalšího rozvoje sítě až do roku 2015 počítající s dvěma novými trasami (D a E) a asi 25 novými stanicemi; celková délka sítě měla dosáhnout 90 až 100 km. Takto rozsáhlá a rychlá výstavba by však patrně byla nad možnosti stagnující ekonomiky ČSSR. Již ke konci 80. let se začaly termíny otevření zpožďovat v řádech měsíců až let.\n\nPo sametové revoluci bylo jasné, že stanovené tempo není možné udržet. Priority byly přehodnoceny.\n\n21. února 1990 schválila rada hlavního města přejmenování stanic s ideologickými názvy, především v okrajových částech města, na jména odpovídající místním částem, v kterých se nacházejí.\n\n\nToto přejmenování bylo načasované tak, aby skončilo do otevření úseku metra II. B vedoucího do Libně 22. listopadu. Změnily se názvy nejen existujících a rozestavěných stanic, ale i stanic projektovaných jako \"Slovenského národního povstání\" (dnes Hůrka) či \"Únorového vítězství\" (dnes Nové Butovice).\n\n4. července 1990 byla na spojce SH uvedena do provozu stanice Skalka, dobudovaná za provozu na celém úseku jako hloubená. V rámci výstavby bylo nutné na spojce SH jezdit opět jednokolejně.\n\n22. listopadu byl otevřen úsek linky II.B Florenc – Českomoravská. Rok po dostavbě tohoto úseku se začalo stavět směrem na Hloubětín; na druhém konci linky B se již po dokončení úseku metra III. B pokračovalo směrem na Zličín (otevřen 11. listopadu 1994). Tam se nachází třetí depo metra – to sice podle původního usnesení vlády mělo stát v Jinonicích, nakonec ale bylo přesunuto dále na západ Prahy.\n\nV roce 1989 byl zahájen zkušební provoz zařízení ACB – M2 na soupravě vozů typu 81-71 s čelními vozy \"2157\" a \"2159\".\n\nRoku 1991 byly uvedeny do provozu 2 eskalátory do uliční úrovně ve stanici Můstek-A ve vestibulu Václavské náměstí (další dva pak následovaly 28. dubna 1992). Zahájena byla postupná rekonstrukce a modernizace technologického vybavení (např. rekonstrukce nízkonapěťových rozvodů, EPS, výměna kamer průmyslové televize, zavádění nové výpočetní techniky, rekonstrukce stropních konstrukcí apod.) Bylo nutné odstranit zastaralou techniku z časů socialismu a nahradit ji modernější, která by vyhovovala západním standardům. Zároveň se začalo i s přípravami na výměnu eskalátorů sovětské výroby typu LT na úseku I.A a starších Transporta na I.C. K těmto výměnám došlo nakonec v polovině a závěru 90. let. Některé eskalátory na lince C však byly nahrazeny až v prvním desetiletí 21. století, kdy se začalo i s obdobnou výměnou na lince B.\n\nRok 1992 přinesl i další novinku v oblasti technického zázemí; byla zahájena rekonstrukce měření odběru elektrické energie pomocí nového zařízení firmy LANDIS a GYR (SW DATAGYR). Rekonstrukce skončila o rok později.\n\nProtože roku 1990 byl již úsek V.B na Zličín ve velmi pokročilé fázi výstavby, jeho zakonzervování, o kterém se uvažovalo vzhledem k problémům s financováním, by bylo náročnější než jeho dokončení. Proto se na jeho výstavbě nadále pokračovalo. Zpoždění celé stavby tak oproti plánu z roku 1987 dosáhlo pouze jednoho roku; 11. listopadu zahájil provoz úsek V. B a depo Zličín.\n\nPostupovaly práce i na Opravárenské základně metra v Hostivaři. Ta byla stavebně dokončena již roku 1992 a 20. června 1994 úspěšně zkolaudována.\n\nNa lince I.A probíhala rekonstrukce jednotlivých stanic a výměna hlubinných eskalátorů staršího sovětského typu za modernější, západní výroby. Obměnila se část obložení stanic, elektroinstalace a zcela bylo změněno osvětlení. Tyto práce začaly výměnou prvních a snad nejvíce zatížených schodů typu LT3 ve stanici Můstek A 7. září 1992, od 28. června 1993 pak cestující mohli využívat eskalátory od firmy Thyssen, sice pomalejší, ale tišší a splňující evropské normy rychlosti. Také bylo odstraněno staré obložení eskalátorového tunelu; místo zlatavých hliníkových lišt se použil smaltovaný plech podobný jako na lince B. Stejným způsobem byly eskalátory vyměněny i na přelomu let 1995 a 1996 (rekonstrukce začala 3. listopadu a skončila 12. července) ve stanici Hradčanská (typ LT3 za OTIS). Vzhledem k tomu, že měla stanice jen jediný výstup (druhý se měl dobudovat roku 1992, ale z toho nakonec sešlo), musela být celá Hradčanská uzavřena a vlaky tudy pouze projížděly. Na přelomu let 1997 a 1998 následovala ještě Staroměstská (znovuotevřena 2. března 1998), poté Náměstí Míru (od 1. července 1998 až do 23. dubna 1999) a nakonec Malostranská (1. července 1999 až 29. března 2000), kde se vyměňovaly celkem dvoje eskalátory a kde zatékalo do hlavního eskalátorového tunelu. Éra starých sovětských pohyblivých schodů typu LT3 se tak v dějinách pražského metra uzavřela.\n\nV 90. letech také začala obměna vozového parku jednak rekonstrukcemi sovětských vozů, jednak nakupováním zcela nových souprav; komplikace a zdražení přinesl krach firmy ČKD Dopravní systémy, která původně měla být hlavním výrobcem, což mj. vedlo k zavedení pásmového provozu na lince B. Původně byl totiž kontrakt na dodávku 110 nových vozů podepsán již roku 1995. Hledala se náhradní řešení, v plzeňské Škodovce nechal Dopravní podnik v této době zrekonstruovat jednu soupravu 81-71 na typ 81-71M. Práce byly dokončeny roku 1996; v následujících letech se nakonec DP rozhodl takto rekonstruovat více souprav a snížit tím zároveň i náklady na celkovou obnovu vozového parku. Po Praze začala podobně postupovat i jiná města, jako například Kyjev nebo Tbilisi, a při rekonstrukcích svých souprav 81-71 rovněž spolupracovali s podnikem Škoda Transportation.\n\nV roce 1995 sice nedošlo k otevření nových úseků metra, zato probíhaly důležité práce, nutné pro technické zázemí celého systému. Byla zahájena výstavba nového vlakového dispečinku a elektrodispečinku v objektu CD Na Bojišti (2. patro) a na zkušební trati depa Hostivař byla namontována stacionární část zabezpečovacího zařízení MATRA PA 135. Tento zabezpečovač pak byl instalován i na lince C a umožnil provoz soupravám typu M1. Montáž MATRY na linku C začala v roce 1996.\n\n1. února 1996 vstoupil do zkušebního provozu nový vlakový dispečink v nazdemní části Centrálního dispečinku Na Bojišti, který nahradil původní dispečink z konce sedmdesátých let. Byl vybaven řídícím systémem od firmy \"UniControls\" a sloužil pro linky A a C. V dubnu téhož roku pak byla nasazena nová zbraň proti grafitti, které se rozmohlo počátkem 90. let: začal se používat nový přípravek české firmy LAVIS.\n\nKromě rekonstrukcí celých stanic na lince A proběhla oprava přemostění stanice Opatov, na lince C pak konečně začala montáž zabezpečovacího zařízení PA 135 (MATRA), nezbytného pro modernizaci vozového parku na této lince. Začaly se zavádět vodící linie pro nevidomé, první ve stanici Muzeum-C (o několik let později následovaly další, například roku 1998 Florenc). Zastaralý dispečerský počítačový systém MIKRODOMS na lince B, který zde fungoval již od začátku provozu, nahradil systém SAIA.\n\nS rokem 1997 se začala MATRA montovat na soupravy 81-71, které na lince C jezdily. U vozů typu Ečs se s tím již nepočítalo, neboť byly postupně stahovány z provozu a jejich nasazení skončilo 30. června 1997. Většina z nich byla sešrotována a pouze čtyři vozy se zachovaly (tři jako muzejní souprava, jeden v muzeu ve Střešovicích). Zároveň byla po dlouhé době zahájena výroba první zcela nové soupravy pro pražské metro – M1.\n\n27. března 1997 byla dokončena obnova vlakového dispečinku v nadzemní části CD zprovozněním nového řídicího systému od firmy UniControls (PEP Modulars, Hewlett Packard) i na trati B. Následovala modernizace spojení VKV na celé lince B, v depu Zličín a na CD (dokončena 31. října 1998).\n\n14. ledna 1998 byl na lince C zahájen zkušební provoz s cestujícími na 6 vlakových soupravách typu 81-71 s novým systémem vlakového zabezpečovače a automatického vedení vlaku PA 135 (Matra). Rovněž rekonstruovaná souprava typu 81-71M byla uvedena do provozu s cestujícími; 8. července navíc dorazila první prototypová souprava M1 do depa Kačerov a obnova vozového parku tak mohla postupně začít. Ke konci roku se podařilo Matru namontovat na zbylých 16 souprav typu 81-71, tj. 32 čelních vozů. Též se začala řešit linka A, kde bylo 12. srpna 1998 (přesně dvacet let po otevření prvního úseku linky) vypsáno výběrové řízení na nového dodavatele zabezpečovacího zařízení.\n\nProblematickým místem se ukázal opět Nuselský most. Komplikace ohledně stárnutí jeho konstrukce se začaly řešit na počátku roku, výsledkem bylo rozhodnutí jej rekonstruovat. S pracemi se začalo 21. listopadu 1998. To znamenalo výluky na lince C a nutné zavedení náhradní autobusové dopravy. 7. března 1999 byla ukončena výměna příčníků roznášecího roštu v mostu a provoz vlaků mohl být obnoven.\n\nPokračovala obnova Centrálního dispečinku; vznikl nový sdělovací a eskalátorový dispečink v 3. patře budovy, který byl zprovozněn 29. dubna 1998. Začala výstavba nového technického dispečinku, který byl uveden do provozu v dubnu 1999. Stejně jako na lince B, kde k tomu došlo již dříve, byl i pro linky C a A původní počítačový systém \"MIKRODOMS\" nahrazen modernějším \"SAIA\".\n\nFinanční problémy zapříčinily asi tříletý skluz na druhém úseku, který byl v polovině 90. let budován. Trať Českomoravská – Černý Most byla dokončena až v listopadu 1998 (podle původního plánu to mělo být o několik let dříve), a to ještě bez dvou stanic (Kolbenova a Hloubětín; ve stanici Vysočanská chyběl jeden z výstupů), které byly otevřeny později – 8. června 2001, resp. 17. října 1999. V roce 1998 byly pouze ve fázi hrubé stavby a vlaky tudy pouze projížděly. Krátce po otevření na povrchovém úseku Rajská zahrada – Černý Most byl betonový tubus, kterým vlaky projíždějí, neopláštěný a dokončený pouze tak, aby tudy mohly soupravy bez komplikací projíždět. Později se na něm otevřela pěší zóna s cyklostezkou. Opláštění z panelů různých barev bylo dokončeno 28. června 2000.\n\n15. prosince 1999 byla zahájena instalace akustických majáčků ve stanicích Flora, Želivského, Jinonice, Nové Butovice, Opatov, Roztyly, Budějovická a Nádraží Holešovice. Tyto práce trvaly až do února 2000. Stejně jako v předcházejících letech se pokračovalo v zavádění vodících linií pro nevidomé; v roce 1999 ve stanicích Budějovická a Nádraží Holešovice.\n\nRoku 2000 se podařilo po téměř deseti letech (od roku 1991) zahájit výstavbu dalšího nového úseku podzemní dráhy. Jednalo se o trať IV.C1 vedoucí do Severního Města, kam již metro dávno mělo jezdit. Z finančních důvodů bylo obtížné vybudovat celou trať v jednom kuse, navíc musel být projekt zredukován (vypuštění stanice \"Trojská\" a vedení trati přes Sídliště Bohnice). 3. srpna 2000 bylo vydáno stavební povolení na trať IV.C1 (stanice Ládví a Kobylisy). Staveniště se nacházela na obou březích řeky Vltavy, omezena musela být tramvajová doprava na trati přes Tróju (v jednom místě se přímo pod kolejemi tramvají totiž pracovalo jen v několikametrové hloubce na traťových tunelech). Budování ražené stanice v Kobylisích a hloubené v Ládví na dlouhou dobu omezilo povrchovou dopravu.\n\n27. ledna 2000 začaly jízdní zkoušky soupravy M1 s cestujícími na lince C. Normální provoz této soupravy byl zahájen 6. května téhož roku. Homologaci (schvalovací řízení o způsobilosti provozu vozidel) tyto vlaky získaly až 14. května 2001.\n\nZároveň se začalo na lince C s modernizací spojení spojení VKV, a to včetně Depa Kačerov a centrálního dispečinku (ukončena 31. prosince 2000). 12. listopadu 2001 se začalo s instalací lišt pro nevidomé na lince A, v hostivařském depu a centrálním dispečinku (dokončeno 31. července 2002).\n\n9. března 2000 bylo ukončeno výběrové řízení na modernizaci zabezpečovacího zařízení trati A – vítězem se stala společnost AŽD Praha s. r. o. 1. prosince 2001 se začalo s úpravou zabezpečovače pro tuto linku. Starý systém ARS sovětské výroby nahradil modernější LZA.\n\nKe konci roku 2000, 19. prosince, byla zapojena část radiového systému metra 900 MHz ve 35 stanicích. Díky tomu se tak cestující mohli dovolat z nejvytíženějších stanic podzemní dráhy mobilními telefony. 14. července 2001 ještě následovalo dalších 16 stanic.\n\nOd 1. ledna 2002 začal fungovat reorganizovaný technologický dispečink, nahrazující původní dispečinky technický a eskalátorový.\n\n31. května pak byla mezi pražským dopravním podnikem a společností Siemens Kolejová vozidla (původní závod ČKD Dopravní systémy na Zličíně) podepsána smlouva na dodávku dalších souprav M1. Ty byly potřebné nejen kvůli obnově vozového parku, který postupně stárl, ale hlavně kvůli úseku IV.C1, pro který by se již souprav nedostávalo. Smlouva byla podepsána těsně před dokončením první dodávky, ze které byla poslední, 22. souprava, převzata 12. června 2002. Zároveň probíhaly dodávky modernizovaných vlaků z plzeňské Škodovky. Již čtrnáctá renovovaná souprava 81-71M z celkově předpokládaného počtu 24 byla převzata 29. června 2002.\n\n1. července 2002 pak bylo na trati C vypnuto zabezpečovací zařízení ARS, v provozu tedy zůstává pouze modernější zabezpečovač MATRA PA 135. Na lince v tuto dobu jezdily soupravy typů M1, 81-71M a zbývající 81-71, které byly vybavené zařízením MATRA PA 135.\n\nPovodně v srpnu 2002 zatopily překvapivě i velkou část tunelů metra, nejvíce postižena byla linka B; provoz se zcela obnovil až v březnu 2003. Systém ochrany metra včetně tlakových uzávěrů selhal a tam, kde byla protipovodňová vrata uzavřena, se dostala voda z jiných míst, například úsekem II. B, kde se na konci 80. let ochrana metra jako stálého tlakově odolného úkrytu vůbec nedobudovala, či z rozestavěného úseku IV.C1, kde byla cesta vodě v podstatě otevřena.\n\nNecelé půl hodiny po ukončení provozu metra v úterý 13. srpna 2002 do ohrožených míst začala téci voda. Stalo se to tak rychle, že nebylo již možné poslední dvě soupravy z linky B přesunout do depa (či jiného úseku neohroženého povodní, neboť do stanice Invalidovna začala krátce po příjezdu vlaků na Florenc vnikat voda a bylo tedy nařízeno uzavřít tlakové uzávěry). Obě soupravy tedy zůstaly ve stanici Florenc, kde byly zaplaveny.\n\n15. a 16. srpna byl obnoven provoz v nezaplavených úsecích: na trase IV. B pouze kyvadlově mezi posledními dvěma stanicemi Rajská zahrada a Černý Most; trasa V.B (rovněž kyvadlově); II.A spolu se SH + stanice Náměstí Míru (na interval; dle grafikonu až od 26. 8.) a jižní část I.C spolu s II.C; vlaky se obracely pomocí kolejového přejezdu za stanicí Pražského povstání. Dále do stanice I. P. Pavlova pokračovaly soupravy kyvadlově po jedné koleji.\n\nZe zaplavených stanic byla odčerpávána voda s pomocí hasičů ze zahraničí (zejména Německa). Práce byly velmi náročné; vzhledem k existenci různých složitých podzemních prostor, které byly na metro napojeny a také zaplaveny, muselo být vyčerpáno vody více, než kolik se původně očekávalo.\n\nNáklady na rekonstrukci a obnovení provozu se zpočátku odhadovaly kolem 6 miliard Kč, po ukončení prací byly vykázány ve výši 6,9 miliard Kč. Z toho nesla Česká republika 2,8 miliard, 2,4 miliard bylo financováno úvěrem Evropské investiční banky, jednu miliardu uhradily pojišťovny a 0,7 miliard přišlo přes rozpočet Dopravního podniku.\n\nVyšetřování příčin zaplavení neukázalo na konkrétního viníka. Zjistilo se, že kabelové průchodky, které měly zajistit těsnost v místech průchodů kabelů tlakově odolnou stěnou, nebyly vhodným způsobem zajištěny. Ani jinde nebyla stavba provedena podle plánu; například na úseku II. B byla postavena tenká cihlová zeď namísto odolné betonové.\n\nPrahu sužoval dopravní kolaps; nefungovala podstatná část sítě metra a byly uzavřené důležité části města. Bylo nutné usilovně pracovat na zprovoznění systému; po vyčerpání vody bylo třeba vyměnit prakticky všechna zařízení. Práce, které při rekonstrukcích stanic na lince A trvaly několik měsíců, se tak musely stíhat v řádech týdnů.\n\nOd 24. srpna byl obnoven provoz na lince C dle grafikonu, v úseku Pražského povstání a Muzeum pak jednokolejně (kyvadlově) v obou kolejích. 26. srpna byl obnoven provoz metra na úseku metra III. B. Zde byla situace jednodušší vzhledem k tomu, že do stanice Smíchovské nádraží se dostalo minimum vody pouze do kolejiště.\n\n9. září byly všechny zaplavené stanice a traťové úseky po úplném odčerpání vody převedeny do režimu stavby; do dopravního režimu se uváděly při zprovozňování obnovených úseků. Ve stanici Florenc-C probíhala rozsáhlá kompletní výměna štěrkového lože obou kolejí.\n\n12. října byl na lince C obnoven provoz v úseku Háje – Hlavní nádraží, týden nato až na Florenc. Od 26. října byl obnoven provoz i na úseku linky A od stanice Skalka až po Muzeum.\n\nV listopadu 2002 byla uvedena do provozu celá linka C s výjimkou stanice Vltavská, kterou vlaky pouze projížděly. 16. prosince 2002 byl na lince B prodloužen provoz ve zprovozněných úsecích Zličín – Karlovo náměstí (Smíchovské nádraží – Karlovo náměstí, a to jednokolejně v obou kolejích. Cestující museli přestupovat ve stanici Smíchovské nádraží). Obdobně byla zprovozněna i druhá strana linky: úsek Palmovka – Černý Most fungoval jednokolejně v obou kolejích, v přestupní stanici Kolbenova bylo zřízeno provizorní zabezpečovací zařízení.\n\n21. prosince byla zprovozněna celá linka A, přičemž stanice Malostranská a Staroměstská zůstaly ještě v rekonstrukci a soupravy jimi projížděly. Zároveň byla zprovozněna poslední stanice linky C, Vltavská.\n\n22. prosince byl na lince C provizorně zprovozněn vlakový zabezpečovač v úseku Nádraží Holešovice – Hlavní nádraží.\n\n17. února 2003 následovalo obnovení provozu metra v na celé lince B, stanice Národní třída, Náměstí Republiky, Křižíkova a Invalidovna se ale jen projížděly, v úseku Florenc – Palmovka byly jízdy vlaků řízeny telefonickým dorozumíváním.\n\n1. března byly na lince B zprovozněny stanice Národní třída a Náměstí Republiky. O patnáct dní později byl na úseku Florenc – Palmovka obnoven provoz zabezpečovacího zařízení. Obě nejvíce poškozené stanice (Křižíkova a Invalidovna) byly otevřeny 22. března. Tím byla zprovozněna celá síť metra s výjimkou některých méně využívaných výstupů ze stanic, které byly dokončeny později, stejně jako podhledy a osvětlení, které bylo v této době pouze provizorní.\n\n11. června 2003 byl zahájen zkušební provoz první soupravy z druhé dodávky vozidel M1. Liší se od předchozích jen málo, některé vložené vozy mají ale ve střední části podélné uspořádání sedadel, neboť nové příčné kritizovala cestující veřejnost a například designér a autor konkurenčního návrhu Petr Tučný.\n\nVe druhém pololetí 2003 na lince C proběhla řada výluk, neboť se konaly přípravné práce na napojení nového úseku IV.C1 (který byl v dolní části včetně tunelů pod Vltavou rovněž zatopen) a také bylo potřeba obnovit vlakový zabezpečovač PA 135 MATRA. 25. srpna zahájilo ověřovací provoz první elektronické stavědlo (SEZZ) ve stanici Nádraží Holešovice, v činnosti však zůstalo zatím souběžně s původním SRZZ (reléové zabezpečovací zařízení – ve funkci verifikace).\n\nV listopadu 2003 došlo k významnému pokroku v rámci obnovy vozového parku. Díky dodávkám vozů typu M1 a 81-71M bylo možné ukončit provoz starých sovětských souprav 81-71; 6. listopadu se tak na lince C konala poslední jízda soupravy tohoto typu.\n16. prosince 2003 byl zahájen ověřovací provoz zabezpečovacího zařízení LZA bez cestujících v úseku Skalka – Želivského (spojka SH).\n\n2. února 2004 byl zahájen ověřovací provoz zabezpečovacího zařízení SOP2-P s cestujícími na lince A. Mnohem významnější bylo rozšíření sítě do Severního Města; 19. dubna vyjela první souprava bez cestujících na trať a 26. června, den po slavnostním otevření, mohli cestující na lince C podjet Vltavu podruhé (zprovozněny byly dvě nové stanice – Kobylisy a Ládví; původně plánovaná stanice v Troji byla zrušena). Celý úsek, na němž hlavně pod Vltavou byly použity nové stavební technologie (například vysouvání tunelu pod řeku), je jen polovinou etapy IV.C do Letňan, která byla dokončena roku 2008.\n\n15. července 2004 byl zahájen ověřovací provoz (s cestujícími) celého systému LZA (SOP2-P + ACB M3) na lince A (technicko-bezpečnostní zkouška a schválení pro normální provoz pak od 22. prosince). Zároveň touto dobou probíhala výměna stavědel na lince C; již v březnu byl zahájen rovněž ověřovací provoz samostatného elektronického stavědla (SEZZ) ve stanici Ládví, 17. května následovalo Nádraží Holešovice.\n\nDalší otevřenou stanicí bylo Depo Hostivař na trase A v květnu 2006. Již od 1. července do 31. srpna 2004 probíhala úplná výluka provozu depa Hostivař kvůli akci „Úprava kolejového zhlaví depa Hostivař“ (tedy jeho příprava na výstavbu stanice v depu). Byly přestavěny dvě západní koleje v depu a před halou dobudován autobusový terminál, kam byly přemístěny konečné mnoha městských a příměstských autobusových linek z dřívější konečné stanice Skalka.\n\nPrvní práce na prodloužení linky A západním směrem započaly v lednu 2010. Otevření stanic následovalo po třítýdenním ověřovacím provozu bez cestujících, během kterého byly otestovány kompletní technologické systémy ve stanicích i spojovacích tunelech. Během této doby také probíhaly kolaudace a poslední úpravy interiéru stanic. Zprovoznění nového úseku také předcházela více než měsíc trvající výměna informačního systému v pražské hromadné dopravě. Všechny stanice nového úseku, který měří 6,134 kilometrů, jsou bezbariérové. Nový úsek metra byl otevřen 6. dubna 2015. Zahájení provozu na novém úseku metra V.A výrazně zjednodušilo dopravu v Praze 6. Z Dejvické je  možné dostat na novou konečnou stanici metra za 8 minut. Do stanice Nemocnice Motol se cestující z centra města (stanice Můstek) dostanou přibližně za 15 minut. Zkrátila se i cesta na Letiště Václava Havla – ze současných 21 minut z Dejvické na 15 minut ze stanice metra Nádraží Veleslavín. Celý úsek metra A z konečné na konečnou souprava projede za 29 minut 15 sekund.\n\n"}
{"id": "37297", "url": "https://cs.wikipedia.org/wiki?curid=37297", "title": "Oldřich Tomášek", "text": "Oldřich Tomášek\n\nOldřich Tomášek (* 4. listopadu 1956) je český policista. V letech 1995–1998 byl prezidentem Policie České republiky.\n\nPolicistou od r. 1977. Získal zkušenosti v řadových i vedoucí pozici na obvodních odděleních, v letech 1991–1992 pracoval jako vyšetřovatel Inspekce MV. Z okresního policejního ředitelství v Chebu přešel Oldřich Tomášek v lednu 1995 na místo policejního prezidenta, aby vystřídal prvního náměstka Jana Zátorského, který policii dočasně řídil od října 1994. Ač jej provázela pověst nejlepšího z polistopadových šéfů policie, přesto je jeho éra spojena se zásahem v pražské restauraci \"U Holubů\", s razií v rockovém klubu \"Propast\" (obě akce byly vyšetřovány inspekcí), kuriózním útěkem dvojnásobného vraha Winkelbauera během krátké eskorty po Praze, zásahem proti Globální pouliční slavnosti ve Vodičkově ulici v květnu 1998 či s opakovanými přestřelkami v centru Prahy za bílého dne.\n\nPřed volbami v roce 1998 veřejně odmítl snahy politiků ČSSD o čistky na vedoucích místech policie, po jejich volebním vítězství požádal v půlce července končícího ministra vnitra Cyrila Svobodu o uvolnění z funkce ke konci srpna téhož roku. Nakonec jej nastupující ministr vnitra Václav Grulich odvolal z funkce již k 6. srpnu.\n\nNa vlastní žádost byl Oldřich Tomášek převelen na okresní ředitelství v Sokolově. V roce 2008 se stal zástupcem ředitele KŘP Západočeského kraje pověřeným zřízením krajského ředitelství Karlovarského kraje. Od 1. ledna 2010 je ředitelem Krajského ředitelství policie Karlovarského kraje se sídlem v Karlových Varech.\n\nDne 28. října 2016 jej prezident Miloš Zeman jmenoval do hodnosti brigádního generála. Poté odešel od Policie ČR.\n\n"}
{"id": "37300", "url": "https://cs.wikipedia.org/wiki?curid=37300", "title": "Puštík bělavý", "text": "Puštík bělavý\n\nPuštík bělavý (\"Strix uralensis\") je noční pták z čeledi puštíkovití. Žije v Evropě a Asii, na českém území patří mezi vzácné sovy, i když se jeho počty zvyšují.\n\nPuštík bělavý je po výru velkém naše druhá největší sova dobře poznatelná podle dlouhých ocasních per a charakteristického světlého zbarvení. Můžeme se s ním setkat i během dne nebo za soumraku. V jarních měsících se samec ozývá často už před setměním typickým hlubokým houkáním, které se nese až několik set metrů daleko. Puštík bělavý si v době hnízdění dokáže své teritorium srdnatě bránit. \n\nVyskytuje se v jehličnatých i vlhčích listnatých lesích Evropy v její severní a severovýchodní části (Švédsko, Finsko, Pobaltí) a v severní části Asie (Rusko) až po severní Koreu a Japonsko. Izolované populace se vyskytují v Karpatech a jejich blízkém okolí a ve východní a severovýchodní části Alp a jejich předhůří.\n\nV České republice se vyskytuje jen velmi vzácně ve dvou oblastech: jednak v pralesních rezervacích v Beskydech, jednak bylo zaznamenáno jeho hnízdění v oblasti Šumavy a Českého lesa, kde byl od 30. do 70. let 20. století považován za vyhynulý druh. Současný výskyt v této oblasti je výsledek bavorského i českého reintrodukčního programu. Počet hnízdících párů se v Národním parku Šumava se v roce 2009 odhadoval na 15 až 20 párů, současný stav ovšem bude mnohem vyšší. Na Slovensku jde o 400–500 hnízdících párů.\n\nPro úspěšné hnízdění této sovy mají nezastupitelnou roli staré a přestárlé stromy i jejich polorozpadlá torza. V nepříznivých letech, kdy je nabídka vhodné kořisti minimální, páry nemusejí zahnízdit vůbec. Ve středoevropských podmínkách se vyskytuje v lesích nad 400 metrů nad mořem, v oblibě má zejména staré bučiny.\n\nPuštík bělavý vypadá jako výrazně větší, mohutnější a světlejší puštík obecný (délka těla asi 60 cm) a má ve srovnání s ním zřetelně delší ocas. Rozpětí křídel dosahuje obvykle okolo 120 cm, výjimečně až 170 cm. Zbarven je zpravidla nápadně světle, vyskytují se však i tmavá varianta. Obličej je okrouhlý, oči černohnědé. Samec a samice se navzájem neliší, samice však dorůstají větší mohutnosti (samec 540–730 g, samice 720–1200 g). Sezónní varianty zbarvení neexistují. Většinou je aktivní po setmění, ale občas loví i ve dne.\n\nPuštík bělavý má velmi charakteristický hlasový projev: divoké „hu-hauhauhau“, resp. „vůhu-hu-hu“ s důrazem na první slabiku (trochu se podobá projevu holuba hřivnáče). Samice reaguje výkřiky „hé“ nebo „ve“, případně (v blízkosti hnízda) „chrú-chru-chru“. Potravu tvoří hlodavci a další drobní savci, ptáci a hmyz. Tato sova je velmi nebojácná a dokáže urputně a agresivně bránit své hnízdo před jakýmkoli vetřelcem. Ve Švédsku dostal puštík pro tento povahový rys jméno „slaugula“ tj. „útočná sova“.\n\nPuštík bělavý hnízdí v dutinách stromů nebo starých hnízdech dravců. Samice snáší 1–5 (obvykle 2–4) bílá vejce, na kterých sedí sama po dobu 27–34 dnů (ve středoevropských podmínkách zpravidla v dolní polovině rozptylu). Mláďata krmí rodiče asi 5 týdnů, po vylétnutí je ještě asi jeden měsíc přikrmují. Stejně jako u dalších puštíků rodiče své hnízdo urputně brání před vetřelci, výjimečně napadnou i člověka.\n\nBiologická systematika rozeznává 7 až 10 poddruhů.\n\nNa počátku roku 2020 byl tento poddruh chován ve více než 20 evropských zoo, včetně čtyř českých zoo:\n\n\nNa webových stránkách Zoo Praha a Zoo Ústí nad Labem je často uváděn pod názvem puštík bělavý pobaltský.\n\nCentrum rozšíření tohoto poddruhu puštíka bělavého se nachází v karpatském oblouku. Jeho areál zasahuje na území České republiky západním výběžkem. V České republice se nachází přibližně 50 hnízdících párů a jeho stavy v České republice mírně stoupají. K posílení populace slouží program zastřešený Správou CHKO Třeboňsko a Zoo Hluboká. Na projektu se podílí i další zoologické stanice (např. Zoo Ostrava, Zoo Děčín, Zoo Bratislava, Zoo Praha, Zoo Bojnice) a další subjekty (např. Zoopark Chomutov a Stanice Pavlov).\n\nPopulace tohoto poddruhu čítá na 100 až 300 tisíc jedinců, kteří obývají především západní Sibiř. Jeho areál však zasahuje i do evropské části Ruska a na východ až k Ochotskému moři. Zástupce puštíka bělavého západosibiřského je možné zhlédnout v Zoo Brno (2016), kteří jsou reprezentanti geneticky čistého poddruhu.\n\n\n"}
{"id": "37301", "url": "https://cs.wikipedia.org/wiki?curid=37301", "title": "Československá fotbalová reprezentace", "text": "Československá fotbalová reprezentace\n\nČeskoslovenská fotbalová reprezentace byl reprezentační tým Československa ve fotbale. Po rozdělení Československa se reprezentace rozdělily na Českou a Slovenskou. Kromě vpravo uvedených úspěchů je nutno zmínit i nejlepší výsledek letních olympijských her, tedy vítězství na LOH Moskva 1980, kdy ve finále gólem Jindřicha Svobody porazila NDR v poměru 1:0.\n\nPosledním zápasem společné československé reprezentace bylo kvalifikační střetnutí 17. listopadu 1993 proti Belgii (0:0).\n\nSeznam zápasů československé fotbalové reprezentace na MS\n\nSeznam zápasů československé fotbalové reprezentace na ME\n\n\nTučně = zlatoMS xxx = stříbroMS xxx = bronz\nTučně = zlatoME xxx = stříbroME xxx = bronz\n\n"}
{"id": "37305", "url": "https://cs.wikipedia.org/wiki?curid=37305", "title": "Norge", "text": "Norge\n\nVzducholoď N1, známější pod druhým jménem Norge, byl první stroj, který přeletěl z Evropy do Ameriky přes severní pól. Průkopnické výpravy se zúčastnila šestnáctičlenná mezinárodní posádka. Velitelem expedice byl norský polárník Roald Amundsen, technickou stránku letu zajišťovala italská posádka pod vedením leteckého konstruktéra plukovníka Umberta Nobileho a letu se zúčastnil i jeden z hlavních sponzorů výpravy, Američan Lincoln Ellsworth.\n\nVzducholoď vznikla v roce 1924, jednalo se o poloztuženou konstrukci, kterou Nobile později v Itálii a Rusku použil ještě několikrát.\n\n\nAmundsen s Ellsworthem chtěli zopakovat pokus o přelet severního pólu. Pokoušeli se o to neúspěšně v roce 1925 pomocí hydroplánů Dornier Wal. Navrhli proto Nobilemu odkoupení jedné z jeho vzducholodí. Vzducholoď N1 byla poté přejmenována na Norge (Norsko).\n\nNobile se svou posádkou vyrazili vzducholodí z Říma 29. března 1926 a doletěli po etapách přes Pulham, Oslo, Leningrad a Vadsø do Ny-Ålesundu (King's Bay) na Špicberkách. Tam přistoupil Amundsen a Ellsworth a společně odstartovali 11. května 1926 na sever. Pólu dosáhli 12. května v 1:30 po půlnoci. I přes problémy s namrzající mlhou dorazila vzducholoď po celkem 36 hodinách na dohled Ajašky. Pro nepříznivé počasí se nepodařilo doletět do původně plánovaného Nome, ale nouzově přistála u osady Teller. Vzducholoď Norge celkem strávila na cestách 171 hodin a urazila 12 480 kilometrů.\n\nVýprava především prokázala, že na severu není pevnina, ale jen moře. Do té doby nebyla existence jednoho či druhého prokázána. Byly také vyvráceny některé hypotézy o speciálních elektrických vlastnostech atmosféry v okolí pólu.\n\nPosádka vzducholodi Norge byla první, kdo prokazatelně dosáhl severního pólu. Předchozí výpravy (Frederick Cook 1908, Robert Peary 1909 a Richard Byrd 1926 – letěl k pólu letadlem jen několik dnů před Norge) nemají dosažení pólu dostatečně prokázáno.\n\nZajímavostí je, že ve vzducholodi byl umístěn přístroj pro měření vodivosti vzduchu, dodaný českým fyzikem Františkem Běhounkem. Ten se zúčastnil pozemní části výpravy na Špicberkách. Těsně před odletem dokonce byly v jeho přístroji nahrazovány ocelové součástky duralovými kvůli úspoře hmotnosti. Za letu je pak obsluhoval švédský fyzik a meteroolog Finn Malmgren. Výsledky společných měření vyšly knižně v Paříži jako jediný vědecký výsledek expedice. O rok později dostal proto Běhounek pozvání k osobní účasti na další výpravě ve vzducholodi Italia, která se uskutečnila na jaře roku 1928.\n\nVe Vadsø a Ny-Ålesundu jsou jako technická památka dochovány kotevní stožáry, jichž Norge při své cestě použila.\n\n"}
{"id": "37306", "url": "https://cs.wikipedia.org/wiki?curid=37306", "title": "Odpor", "text": "Odpor\n\nOdpor (viz též rezistence) označuje\n\n\n"}
{"id": "37309", "url": "https://cs.wikipedia.org/wiki?curid=37309", "title": "Puštík obecný", "text": "Puštík obecný\n\nPuštík obecný (\"Strix aluco\") je noční pták z čeledi puštíkovití. Je sovou běžně se vyskytující na českém území.\n\nŽije v celé Evropě, kromě severních oblastí , v severozápadní části Afriky (severní Tunis, středomořský Alžír a Maroko) a v některých oblastech Asie (jižní Rusko, Kavkaz, černomořské a středomořské části Malé Asie. Na českém území jeho populace kolísá v rozmezí 6 až 9 tisíc jedinců, na Slovensku žije 2,5 až 3 tisíce puštíků. Puštíka obecného chovají v ČR také některé zoologické zahrady, jako například Zoo Tábor, Zoo Plzeň, Zoopark Vyškov, Zoo Brno či Zoo Děčín.\n\nJeho přirozeným prostředím jsou zejména listnaté, ale i smíšené a jehličnaté lesy, háje i parky, někdy jenom sady a zahrady.\n\nNenápadná sova o něco větší než kalous ušatý (obvykle 36 až 43 cm). Má mohutnou kulatou hlavu a okrouhlý obličej se závojem a hnědočernýma očima. Nohy jsou krátké a opeřené až po prsty, křídla jsou relativně krátká (rozpětí 81 až 96 cm), široká a zaoblená, ocas krátký. Zbarvení je velmi variabilní, základní barva se pohybuje od šedé přes různé odstíny hnědé až po rezavou, s tmavým žíháním. Samice jsou (jako u všech sov) o něco větší.\n\nAktivní je v noci, živí se převážně lesními hlodavci (myšice, norník), hmyzožravci (rejsek, krtek), dále ptáky do velikosti sojky a obojživelníky. Občasně konzumuje i větší hmyz a výjimečně i ryby. Hlasovým projevem obou pohlaví je hlasité houkání (např. „húú hu huhuhuhúú“, ale je to variabilní), samice často vydává i pronikavé „kivik\". Mláďata vydávají skřeky v podobě „k-sít“.\n\nHnízdo si nejčastěji buduje ve stromových dutinách, vzácně i na hnízdech jiných ptáků (zejména dravců), výjimečně i v budovách, nebo na zemi. S oblibou osidluje velké ptačí budky. Námluvy a výběr hnízda začínají zhruba v půli února (ve středoevropských podmínkách). Samice snáší 1-6 vajec (obvykle 2-5) během první půle března. Vajíčka jsou bílá s jemnými hnědými skvrnkami.\n\nSamička zůstává většinou v hnízdě, které opouští jen sporadicky (hlavně zbavit se vývržků a výkalů), a sedí na vejcích, sameček jí nosí potravu. Po vylíhnutí mláďat (28 až 30 dnů) je krmí a polyká nečistoty, které produkují, prvních 10 dnů hnízdo prakticky neopouští. Později z hnízda povyletuje a ještě později v noci též loví. Nestává se však, aby hnízdo bylo dlouhodoběji bez dozoru, vždy se v jeho blízkosti zdržuje jeden z rodičů.\n\nPuštík obecný je podobně jako další členové tohoto rodu známý urputností, s níž svou snůšku a později mláďata brání. Samice sedící na vejcích napadne cokoliv živého, co by se pokusilo proniknout do hnízda, s rostoucím věkem mláďat rozšiřuje bráněný prostor na okolí hnízda. Bez váhání napadne i velkou šelmu nebo člověka, pokud by se přiblížil ke vstupu do hnízda, přičemž své útoky směřuje na hlavu. Dokáže tak zahnat na ústup značně větší a silnější vetřelce, než je sama. Neopatrného člověka nahlížejícího do hnízda může připravit o oko či úplně o zrak.\n\n\n"}
{"id": "37313", "url": "https://cs.wikipedia.org/wiki?curid=37313", "title": "Sanitarium", "text": "Sanitarium\n\nSanitarium je počítačová hra, žánrově point-and-click adventura od společnosti Dream Forge Entertainment z roku 1998.\n\nJedná se o psychologickou zápletku, ve které vystupuje muž, kterého postihla amnézie. Muž se snaží přijít na skutečnosti, které by mu mohly osvětlit události předcházejících dní včetně jeho probuzení v ústavu pro choromyslné (zde se charakteru ujímá hráč).\nMuž hledá svou vlastní identitu skrze různé adventurní sekce hry, které jsou prokládány bizarní výtvarnou kompozicí. Příběh je formován probleskováním scén ze zotavující paměti hlavního charakteru; např. zjevováním duchů v určitých sekcích hry jako reakce na postup hráče nevšedním psycho světem, tudíž i jako konfrontace mužovy minulosti, která je zase nezbytná k sestavení všech získaných útržků v jednolitý celek příběhu. Melancholická až zádumčivá nálada i pojetí hry je v pozadí doprovázeno chmurnou hudbou. Hra obsahuje silnější jazyk a prvky animovaného násilí a oficiálně není, v některých státech, doporučována dětem a mladistvým.\n"}
{"id": "37316", "url": "https://cs.wikipedia.org/wiki?curid=37316", "title": "Chrám lidu", "text": "Chrám lidu\n\nChrám lidu, také Svatyně lidu, bylo náboženské hnutí založené roku 1955 reverendem James Warren Jonesem (Jim Jones) ve městě Indianapolis v USA. Do povědomí veřejnosti se hnutí dostalo v souvislosti s masovou sebevraždou dne 18. listopadu 1978 ve městě Jonestown v Guyaně, které založila.\n\nHnutí vzniklo jako rasově smíšená křesťanská komunita s názvem \"Křídla vykoupení\" a Jim Jones byl jejím pastorem. Tato komunita byla součástí širšího hnutí \"Křesťanská církev (Učedníci Kristovi)\". Postupně však hnutí směřoval bez výlučného důrazu na křesťanství, když například uváděl inkarnace Lenina, Mojžíše a Ježíše. Jones později odmítl Bibli jako knihu plnou lží a protikladů.\n\nS komunitou se Jones odstěhoval do Guayany, kde chtěl vybudovat zaslíbenou zemi. Zde vybudoval společenství s přísnými sektářskými rysy a pravidly.\n\nPostupný vzrůst kultu osobnosti Jonese vedl také k rituálům oddanosti, kdy měli účastníci \"bohoslužeb\" vypít údajně smrtelný nápoj. Samotné sebevraždě v Jonestownu předcházelo zavraždění kongresmana Leo J. Ryana a několika novinářů, kteří komunitu v Guyaně navštívili. Při jejich návštěvě se totiž našli členové komunity, kteří ji chtěli opustit a hodlali tak učinit s odchodem kongresmena (patrně kvůli své bezpečnosti). Strážní komunity zareagovali tak, že postříleli tyto uprchlíky, kongresmana i jeho novinářský doprovod.\n\nPokud jde o následující úmrtí (která byla zřejmě Jonesovou reakcí na předchozí čin, kdy si musel uvědomit, že jeho důsledkům neunikne), část komunity přijala jed dobrovolně, většina však nedobrovolně.\n\n\n\n"}
{"id": "37324", "url": "https://cs.wikipedia.org/wiki?curid=37324", "title": "UFO: Enemy Unknown", "text": "UFO: Enemy Unknown\n\nUFO: Enemy Unknown (v Severní Americe vydáno jako X-COM: UFO Defense) je počítačová hra vytvořená firmou MicroProse Software a vydaná na přelomu let 1993 a 1994. Bývá hodnocena jako jedna z nejlepších her ve své kategorii a všech dob vůbec. Skládá se ze dvou části: náplní první je správa základen X-COM, druhou je řízení bojových operací jednotek této organizace. UFO: Enemy Unknown je první hra ze série X-COM a volně na ni navazuje .\n\nPříběh začíná tím, že na mnoha místech Země jsou spatřena UFO a hlášeny únosy lidí mimozemšťany a terorismus. Mnohé státy se pokusí této hrozbě čelit vlastními silami, ale neúspěšně. Proto se v roce 1998 koná v Ženevě konference, na níž je založena organizace X-COM (zkratka z anglického eXtra-terrestrial COMbat unit). V lednu 1999 je zprovozněna první základna X-COM a tím začíná období, které bude později nazýváno jako „první válka s cizáky“. (Zde začíná vlastní hra.)\n\nStovky UFO byly sestřeleny, ale vojska, která měla prozkoumat místa havárie, utrpěla velké ztráty. Mnoho velkoměst bylo terorizováno cizáky a dokonce byly odhaleny základny, které si cizáci stavěli přímo na Zemi. Z havarovaných UFO byly ovšem získány cenné poznatky a technologie. Cizáci několika druhů byli zajati a vyslýcháni; jejich technologie byla zreprodukována a použita vojáky X-COM.\n\nPozději došlo k velkému průlomu: bylo odhaleno, kde leží hlavní základna cizáckých sil. Byly do ní vyslány mohutně vyzbrojené síly X-COM a dokázaly zničit cizácký mozek, který zřejmě byl zodpovědný za řízení všech operací. Krátce předtím, než základna byla zničena, z ní ale vyšel záhadný paprsek…\nHráč je v roli absolutního vládce organizace X-COM, která má za úkol chránit zemi před mimozemskými cizáky (takto české titulky pro hru překládají slovo \"aliens\"). Hra je rozdělena na dvě části, ekonomicko-budovatelskou a bojovou, která se skládá z tahů.\n\nHráč na začátku vidí mapu zeměkoule s polohami svých a nepřátelských základen, stíhaček a odhalených UFO, včetně UFO sestřelených a těch, které přistály. Tempo hry je možné měnit šesti tlačítky, přičemž v důležitých momentech se hra zastaví a nabídne pokračování stávajícího nebo přechod do nejpomalejšího režimu. Hráč si zde také může vyvolat grafy, přehled financování, nastavení hry, a seznam vyzkoumaných technologií a předmětů. Hlavním a nejpoužívanějším tlačítkem je \"základna\".\n\nPro chod celé organizace jsou potřeba peníze, které se hlavně z počátku hry získávají od členských států, proto je důležité sestřelovat dostatek UFO, aby byly tyto státy s činností X-COM spokojené. V pozdější fázi hry je možné ukořistěné věci prodávat a podstatně si přilepšit.\n\nZákladna je nejdůležitějším místem ve hře, X-COM jich může mít až osm. Odtud jsou koordinovány výpady proti cizáckým plavidlům, řízen výzkum nebo konstrukce nových zbraní a stíhaček. Základnu je ovšem nutné v průběhu času rozšiřovat, stavět nové laboratoře pro vědce, dílny pro inženýry, obytné buňky pro personál, radarový systém pro detekci UFO a raketovou obranu proti případným útokům. Velikost každé základny je omezena na 6x6 polí.\n\nVýzkum je důležitý proto, že soudobá pozemská technika (např. puška) je ve srovnání s technologií cizáků nedostatečná. Některé věci lze zkoumat kdykoli (laserové zbraně, lékárnička, detektor pohybu), ovšem většinu předmětů lze „vynalézt“ jedině tak, že příslušný artefakt vojáci vezmou pobitým cizákům a vědci jej prozkoumají. Inženýři pak mohou tyto věci vyrábět a vojáci je použijí v boji. Bez některých vynálezů se hra nedá dohrát. Průzkumem vybavení UFO se lze též dozvědět o způsobu života cizáků a také tělesných a psychických vlastnostech jednotlivých druhů (ras). Některé z těchto ras vymysleli autoři hry, jiné jsou převzaté. Každý cizák má určitou odolnost proti různým druhům zbraní, a jiné specifické vlastnosti (rychlost pohybu, druh útoků, psychické dispozice atd).\n\nJe klíčovou částí hry, protože některé typy informací lze získat pouze od nich, včetně umístění cizácké hlavní základny. Každá cizácká loď má svůj účel, mezi které patří:\n\nPřed tím, než je možné se s cizáky utkat v poli, je nutné zastihnout UFO na zemi nebo ho sestřelit. Zpočátku jsou k dispozici pouze obyčejné stíhačky a lehká transportní loď, postupem času však vědecký výzkum umožní výrobu mnohem rychlejších a silnějších strojů, které mohou úspěšně napadat i velká UFA.\n\nKdyž radar zachytí UFO, hráč proti němu vyšle letoun, který se jej pokusí dohnat a následně sestřelit. Celý souboj může hráč ovlivnit pouze tím, že mění druh útok v závislosti na tom, jaké zbraně stíhačka nese. Čím je nepřátelská loď větší, tím silnější zbraně má a více poškození vydrží.\n\nPoté, co loď s vojáky dorazí na místo střetnutí, se hra přepne do tahového módu. Ještě před začátkem akce hráč vyzbrojí a vybaví své vojáky, ale může použít jen to, co si s sebou na misi vzal. Cílem je zabít nebo omráčit všechny nepřátele na mapě; dokud tento úkol není splněn, hra se neukončí. První na tahu je hráč, poté soupeř a pak se střídají až do konce.\n\nKaždý voják (X-COMu i cizáků) má množství vlastností, které určují, jak se bude v dané chvíli chovat. Nejdůležitější jsou čas a energie. Jednotka, která je na tahu, může čas využít k různým činnostem, jako je pohyb, střelba, zakleknutí, vyndání předmětu z batohu, hození věci kolegovi, výstup po schodech, znovunabití zbraně a podobně. Pokud čas vyčerpá, nic dalšího už udělat nemůže. V případě, že jí nějaký čas zbude, může opětovat palbu. Energie je důležitá v dlouhodobém měřítku, voják, který nese těžké vybavení a hodně se pohybuje, o ni rychle přijde. Její ztráta omezí stejně jako nedostatek času.\n\nKromě toho mají vojáci další atributy, jako přesnost střelby, postřeh, přesnost hodu, zdraví, odvahu, morálku, počet smrtelných zranění. Každý voják má na začátku hodnost „zelenáč“ a za bitvy, kterými prošel, a za zabité nepřátele postupně vylepšuje tyto vlastnosti a stoupá na žebříčku hodností.\n\nV závislosti na tom, v jaké zeměpisné šířce se boj odehrává, je vygenerována mapa (mírný pás, poušť, zamrzlá krajina, džungle, hory).\n\nKaždá rasa má i nějaký stroj nebo dva:\n\nHra skončí neúspěchem, pokud rada členských států dva měsíce po sobě oznámí, že je s činností X-COM výrazně nespokojena, dále když se X-COM příliš zadluží, když cizáci dobudou všechny základny X-COM nebo po neúspěšném pokusu o zničení hlavní základny cizáků.\n\nJak hru ukončit úspěšně musí hráč zjistit výzkumem. Toto tajemství je hráči odhalováno postupně a s indiciemi, jak má pokračovat. Nakonec zjistí, jak se dostat k primární základně cizáků, a tu musí zničit.\n\n\n"}
{"id": "37325", "url": "https://cs.wikipedia.org/wiki?curid=37325", "title": "X-COM", "text": "X-COM\n\nX-COM je série počítačových her v žánru sci-fi. Název X-COM znamená \"Extraterrestrial Combat Unit\" (jednotka pro boj s mimozemšťany). Organizace, která nese tento název má za úkol vycvičit bojové jednotky, které budou chránit Zemi před útoky mimozemšťanů. \n\nZákladní doménou této série je tahová strategie. Můžeme ovšem najít i 3D střílečku ze třetí osoby (\"X-COM: Enforcer, The Bureau: XCOM Declassified\") nebo vesmírný bojový simulátor (\"X-COM: Interceptor\"). Ovšem po restartu celé série (nesoucí název XCOM: Enemy Unknown - 2012), se tvůrci rozhodli sáhnout po osvědčeném a hráči preferovaném herním systému. Výjimkou byl \"The Bureau: XCOM Declassified\", který však nesklidil velký úspěch. \n\nHra se však neskládá pouze z bojových misí, ale také se jako velitel celé organizace musíte starat o ekonomickou situaci, stavět různá zařízení základny, rozhodovat se, které výzkumy mají vyšší prioritu a jakým vybavením je nutné vojáky vyzbrojit. \n\nJedná se o hry, které jsou více či méně inspirované původními hrami série.\n"}
{"id": "37327", "url": "https://cs.wikipedia.org/wiki?curid=37327", "title": "MicroProse Software", "text": "MicroProse Software\n\nMicroProse Software, Inc. (též známá jako MicroProse Simulation Software), byla americká vývojářská společnost počítačových her založená Sidem Meierem a Billem Stealeym. Je známá jako vydavatel her Sida Meiera: \"Pirates!\", \"Railroad Tycoon\", \"Civilization\". Také jako vydavatel her ze série X-COM nebo Transport Tycoon Chrise Sawyera.\n\nMicroProse je také autorem mnoha simulátorů jako Kennedy Approach, Silent Service, F-15 Strike Eagle, F-19 Stealth Fighter, M1 Tank Platoon, Gunship, Formula One Grand Prix, Knights of the sky a dalších\n\nV roce 1993 společnost zakoupila konkurenční Spectrum Holobyte.\n\nSpolečnost ukončila činnost v listopadu 2003 na popud Atari, jež zavřelo mateřské vývojářské studio v Hunt Valley v Marylandu.\n"}
{"id": "37332", "url": "https://cs.wikipedia.org/wiki?curid=37332", "title": "Sfumato", "text": "Sfumato\n\nSfumato je druh malířské techniky, ve které malíř překrývá průsvitné vrstvy barvy, aby vytvořil zjemněný prostorový dojem hloubky, objemu a tvaru. Míchá přitom barevné tóny tak jemně, že nejsou vidět žádná rozhraní mezi jednotlivými barevnými odstíny. Celá malba tak získá dojem jemného, jakoby kouřového oparu, ve kterém se ztrácejí ostré kontury i hranice vržených stínů – sfumato snižuje kontrast, zmírňuje nejjasnější místa (odlesky) a zviditelňuje nejtemnější stíny. Bylo používáno i jako stylistický prvek – ve snaze zjemnit rysy jemné (zejména ženské) tváře, paže a zbytku těla, nebo vytvořit specifickou, iluzorní atmosféru (i za cenu odklonu od realismu).\n\nSlovo sfumato znamená v italštině \"smíšený\" s vedlejším významem \"kouřový\", je odvozeno od slova \"fumo\", kouř. Leonardo popisoval sfumato jako „bez čar a ohraničení, na způsob kouře“. Přibližný český ekvivalent by mohl být „do ztracena“.\n\nO sfumatu se téměř výhradně mluví ve spojitosti s olejomalbou, kde se ony průsvitné vrstvy tvoří lazurami. Jiné techniky (akvarel, akryl, tempery) lazury neumožňují nebo jen ve velmi omezené míře. Lazurování je poslední fází tvorby malby olejovými barvami (před ní následovaly základní skica tuhou, podmalba a samotná malba; popřípadě jsou všechny sjednoceny při přístupu \"alla prima\"). Sfumato nepatří mezi nejtěžší techniky, ale vyžaduje mít zvládnutou práci se štětcem, vedení tahu a dobrý úsudek o výsledném jasu takto změněné malby. Sfumato obnáší nanesení tmavé lazury a (stále ve vlhkém podkladu) následnou korekci bílou vrstvou – protože oba tyto nánosy nestačily zaschnout, smíchají se a srazí kontrast výsledného místa na malbě.\n\nTechnika sfumato přišla až v renesanci a je jednou ze čtyř „režimů“ malby v tomto období (zbývající tři jsou chiaroscuro, tangiante a unione).\n\nPoprvé ji použil Leonardo da Vinci. Jedním z nejlepších příkladů této techniky je jeho \"Mona Lisa\". Během několika let po jejím dokončení a ohlasu, který vyvolala, tuto techniku po da Vincim převzali i další malíři, zejména pak z oblasti severní Itálie.\n\nMezi další autory, kteří sfumato využívali, patří například Corregio a B. Est. Murillo.\n\nPro sfumato je nutné si uvědomit: smícháním modré a žluté barvy vznikne zelená. Žlutá tečka a modrá tečka vedle sebe na velkou vzdálenost pozorovaná - impresionismus, dá také zelenou. Sfumato barvy nemíchá - na bílý podklad se nanese film žluté, nechá uschnout, potom film modré a vznikne zelená. Čím hustější pigmentace v pojidle, tím tmavší je výsledná barva.Tyto dvě barvy mají komplementární vztah. Pakliže se pokračuje dál ve vrstvách, aby se dosáhlo výsledné barvy - musí se dokonale znát zákony komplementárních barev a vazeb nejen na další vrstvy pigmentů, ale i pojidla. Stačí maličká chyba a obraz se zhroutí.\n\nZávěr: Světlo proniká obrazem - vrstvou filmů barev - topolové dřevo, sádra, změní svoje spektrální vlastnosti a teprve nyní vnímáme onu konkrétní výslednou barevnost.\n\n\n"}
{"id": "37333", "url": "https://cs.wikipedia.org/wiki?curid=37333", "title": "František Ulrich", "text": "František Ulrich\n\nFrantišek Ulrich (6. února 1859 Hradec Králové – 18. května 1939 Rokycany) byl český advokát, poslanec, autor básní a prózy. Jako dlouholetý starosta města Hradce Králové (1895 až 1929) patřil k nejvýznamnějším osobnostem jeho novodobých dějin. Výrazně se zasloužil o moderní přestavbu a všestranný rozvoj města, což Hradci vyneslo přezdívku \"„Salon republiky“\".\n\nPo maturitě v Hradci Králové studoval práva na Právnické fakultě Univerzity Karlovy v Praze, kde roku 1881 promoval. Už za studií byl literárně činný a roku 1878 se podílel na almanachu \"Máj\". Po studiu praktikoval jako advokát a roku 1888 si otevřel samostatnou kancelář v Hradci Králové. Byl zvolen do obecního zastupitelstva a roku 1894 starostou města. Roku 1901 byl zvolen poslancem zemského sněmu za Svobodomyslnou stranu.\n\nJako starosta se postaral, aby po zrušení hradecké pevnosti roku 1884 a zboření hradeb (od roku 1894) byl prostor kolem historického jádra urbanisticky promyšlen a využit. Na projektu pracovali nejlepší čeští architekti, například Jan Kotěra a zejména Josef Gočár a další. Kotěra projektoval řadu budov, jak veřejných (Muzeum východních Čech 1908–1912; Okresní dům 1903–1905; Státní vědecká knihovna 1922–1923), tak soukromých (Grandhotel Urban). Gočára si Ulrich pozval roku 1922 k regulaci historického středu, zeleného pásu severně od hradeb a dalších částí, například Ulrichova náměstí.\n\n\n"}
{"id": "37334", "url": "https://cs.wikipedia.org/wiki?curid=37334", "title": "Polka", "text": "Polka\n\nPolka je společenský tanec v 2/4 taktu, který vznikl okolo roku 1830 v Čechách. Stejným výrazem se označuje i hudební skladba v jeho rytmu.\n\nO vzniku polky není zcela jasno, podle národopisce Čeňka Zíbrta polku vymyslela k písni \"Strejček Nimra\" děvečka Anna Chadimová (později provdaná Slezáková, 1805–1884), když sloužila v Kostelci nad Labem u měšťana Klášterského. Podle jiných pramenů jde ovšem pouze o velmi nepravděpodobnou legendu.\n\nPůvodně se tento tanec jmenoval maděra, ale podle svého polovičního rytmu byl přejmenován na půlka. Tento název se později změnil na polka, patrně jako výraz sympatií k národně utlačovaným Polákům (povstání v roce 1830).\n\nPodle jiného pramene však na počest polské zpěvačky Esmeraldy. Autorem polky \"Esmeralda\" i vůbec první tištěné polky je František Matěj Hilmar, který zkomponoval i některé další: Prachovská, Anenská.\n\nPo svém vzniku se tanec velmi rychle rozšířil a již v roce 1840 se polka celkem běžně hrála ve Vídni. Do Prahy uchvácené rytmem polky zavítal i Johann Strauss starší, který pak sám složil několik skladeb v rytmu polky. K dalším známým autorům polek patří Bedřich Smetana.\n\nPolka se velmi rychle stala jedním ze společenských tanců, oblíbeným hlavně ve střední Evropě a Americe. Světově vynikla zejména jako \"Beer barrel polka\", původní skladba od Jaromíra Vejvody nazývaná též jako \"Modřanská polka\" – \"Škoda lásky\".\n\nPolka je jako tanec známa v těchto zemích:\n\n\na v menší míře také v:\n\n\nMístní formy tohoto tance lze nalézt v:\n\n\nPolka je párový tanec, který se řadí mezi tzv. „kolové tance“ (tančí se po oválu sálu). Výhodou tohoto tance je možnost kombinace kroků s tanci stejného typu a značné množství figur.\n\n"}
{"id": "37335", "url": "https://cs.wikipedia.org/wiki?curid=37335", "title": "Kyla Cole", "text": "Kyla Cole\n\nKyla Cole, vlastním jménem Martina Jacová (* 10. listopadu 1978, Prešov, Slovensko) je slovenská modelka a světoznámá erotická herečka, v současnosti považovaná za jednu z nejdražších erotických modelek světa.\n\nPo pádu komunistické diktatury odešla do USA. V březnu 2005 se dostala do modelingové scény, když byla vyhlášena za „Pet of the month“ (mazlíček měsíce) časopisu Penthouse. Od toho okamžiku její kariéra strmě rostla – absolvovala stovky pózování (fotky, filmy; obvykle nahá) a dostala se na obaly populárních erotických časopisů světa.\n\nOd srpna 2003 do dubna 2004 moderovala pořad Láskanie slovenské televizní stanice TV Markíza. V současnosti se věnuje charitě – stará se o sirotčinec v Šarišských Michaľanoch\n\nÚčinkovala v mnoha erotických filmech, které režíroval Andrew Blake (ve filmech \"Blonde and brunettes\" a \"Exhibitionists\" z roku 2001 a \"The Villa\" z roku 2002), také ve filmu \"Pets in paradise\" 2001 od Penthousu. Údajně pracuje na dalším filmu.\n\nMimoto provozuje webové stránky, prostřednictvím kterých komunikuje se svými fanoušky.\n\n\n\n"}
{"id": "37336", "url": "https://cs.wikipedia.org/wiki?curid=37336", "title": "Mona Lisa", "text": "Mona Lisa\n\nMona Lisa, též označovaná \"La Gioconda\" (portrétovaná žena se pravděpodobně jmenovala Lisa del Giocondo), je patrně nejslavnější portrét všech dob, který na počátku 16. století (přesněji v letech 1503–1506, někdy se uvádí 1517) během svého florentského pobytu namaloval Leonardo da Vinci.\n\nJde o malbu olejem na dřevo topolu s využitím techniky sfumato o rozměrech 77 × 53 cm. Žena na obraze sleduje diváka s nenapodobitelným, tajuplným úsměvem, který se stal předmětem mnoha pověstí a spekulací. V současnosti je tento obraz vystaven v pařížském Louvru.\n\nLeonardo da Vinci Monu Lisu dodělával do roku 1517. Autor si toto své dílo přibalil mezi svá zavazadla, když v roce 1516 nuceně opouštěl Řím po udání svých spolupracovníků. Leonardo před svou smrtí prodal Monu Lisu francouzskému králi Františku I., na jehož pozvání do Francie přijel, za poměrně vysokou částku 4000 zlatých dukátů.\n\nVýznamnou roli pro celosvětovou známost obrazu sehrála až krádež obrazu z Louvru roku 1911. Původně z ní byli podezíráni stoupenci umělecké moderny – např. básník Guillaume Apollinaire, který byl dokonce zatčen, nebo Pablo Picasso, který musel k výslechu. Skutečným zlodějem byl dělník-zasklívač obrazů, zaměstnanec Louvru Vincenzo Perugia, který dostal Monu Lisu až do Florencie, kde ji nabídl ke koupi antikváři Alfrédu Gerimu. Byl však při svém naivním prodeji zatčen (přenechal obraz antikváři k expertíze a čekal na peníze v hotelu), a tak se obraz vrátil zpět do Paříže a roku 1913 slavnostně vrácen do Louvru. Za krádež dostal Perugia trest pouhých 7 měsíců, hájil se patriotstvím a tím, že chtěl vrátit obraz zpět do Itálie. Zjištění nasvědčují, že nápad na odcizení nepocházel od něj, existuje více hypotéz.\n\nDnes obraz vlastní francouzská vláda a je vystaven v Louvru v Paříži. V průběhu historie byl však obraz nejprve na zámku Fontainebleau a později ve Versailles. Po Velké francouzské revoluci byl umístěn v Louvru krom doby, kdy byl pověšen v ložnici samotného Napoleona.\n\nKdo stál Leonardovi pro tento obraz modelem, je do dnešní doby předmětem dohadů. Tradičně se uvádí Lisa del Giocondo, žena florentského obchodníka Francesca del Giocondo. Zmiňuje se o ní první Leonardův životopisec Giorgio Vasari. Tento názor zastává i odborník z knihovny německé univerzity v Heidelbergu Armin Schlechter, a to na základě nálezu rukopisné poznámky na okraji knihy florentského úředníka Agostina Vespucciho z října 1503. Ital, který patřil mezi známé da Vinciho, přirovnává ve svých zápiscích renesančního velikána ke starověkému řeckému malíři Apelléovi a zmiňuje o něm, že právě pracuje souběžně na třech malbách, z nichž jedna je portrét Lisy del Giocondo. Další teorie je, že portrétovanou ženou je Leonardova matka.\n\nDa Vinci na portrétu Mony Lisy představil hned několik převratných postupů:\n\nDalší rysy díla:\n\n\nV lednu 2012 Museo del Prado v Madridu oznámilo, že téměř dokončilo restauraci kopie malby od žáka Leonarda. Tato kopie je dlouho známa, ale po odstranění černého nánosu barvy z 18. století se ukázalo, že obraz není jen obyčejnou kopií. Na obraze jsou totiž provedeny i stejné změny jako u originálu, což nasvědčuje tomu, že malba byla s největší pravděpodobností namalována v přítomnosti samotného mistra. Kopie ukazuje mnohem víc detailů a to, že modelem byla krásná mladá žena. Na originálu vypadá Mona Lisa starší, protože je obraz poškozen a vrstva laku ztmavla. Tato kopie lépe osvětluje, jak portrét původně vypadal v době vzniku, předtím než lak na malbě v průběhu času zežloutl a popraskal.\n\n\n\n"}
{"id": "37342", "url": "https://cs.wikipedia.org/wiki?curid=37342", "title": "Balkánské tažení", "text": "Balkánské tažení\n\nBalkánské tažení je souhrnný název pro boje na Balkáně za druhé světové války. Lze je rozčlenit na několik fází.\n\nPrvní byla čistě italsko-řecká válka (28. října 1940 – 6. dubna 1941), kdy Itálie napadla Řecko, utrpěla porážku a byla vytlačena i z části Albánie.\n\nInvaze do Jugoslávie byla zahájena 6. dubna 1941 a skončila bezpodmínečnou kapitulací Jugoslávské královské armády 17. dubna. Okupované území Jugoslávského království bylo rozděleno na Nezávislý stát Chorvatsko ovládaný Ustašovskými fašisty, loutkový Srbský stát pod německou okupací a italský protektorát v Černé Hoře. Některá území Německo, Itálie, Maďarsko a Bulharsko připojily přímo ke svému území.\n\nHitler plánoval invazi do Řecka na listopad 1940, operace však musela být urychlena kvůli vyloděním britských jednotek v Řecku. Hlavním cílem operace bylo zamezit Britům ve vytvoření leteckých základen, které by mohly být použity pro bombardování rumunských ropných polí. 6. dubna 1941 zaútočil Wehrmacht na severní území Řecka. Řecka armáda a britské jednotky byly špatně vyzbrojené a přečíslené. Odpor v pevninské části Řecka se zhroutil s pádem Atén 27. dubna. Britům se podařilo evakuovat 50 000 vojáků.\nObsazení Řecka vyvrcholilo německou invazí na Krétu, největší výsadkovou operací v dějinách německé armády.\n\n1. června 1941 bylo veškeré území Albánie, Jugoslávie a Řecka pod kontrolou Osy. Řecké území bylo okupováno Itálií, Německem a Bulharskem. Němci tak získali volný přístup do Středomoří. Spojenecké velení děsila možnost Německé invaze do Britského Egypta.\nPartyzánský odboj v Albánii, Jugoslávii a Řecku vázal po celou dobu války značné síly Německa a jeho spojenců a to včetně elitních jednotek (např. Gebirgsjäger), které se místo nasazení na frontě účastnili proti-partyzánských operací. Po kapitulaci Itálie (8. září 1943), nastal přerod partyzánských sil, zejména jugoslávských Titových jednotek, v regulérní armády a jejich následný standardní boj proti německým a bulharským jednotkám.\n\nZávěrečná fáze začala v roce 1944, kdy se do akcí zapojily britské síly v Řecku a Rudá armáda v Jugoslávii a Bulharsku. Albánii a Řecko Němci vyklidili v roce 1944. Jugoslávie byla plně osvobozena až v roce 1945. V Albánii a Jugoslávii se moci chopili bývalí komunističtí partyzáni. V Řecku se rozhořela občanská válka mezi komunisty a prozápadně orientovanými monarchisty, která skončila v roce 1949 vítězstvím monarchistů.\n\n\n"}
{"id": "37344", "url": "https://cs.wikipedia.org/wiki?curid=37344", "title": "Take-Two Interactive", "text": "Take-Two Interactive\n\nTake-Two Interactive Software, Inc. (Take 2) je americká společnost, která vyvíjí, vydává a distribuuje počítačové hry a videohry. Vlastní společnosti 2K Games a Rockstar Games. Sídlo má v New Yorku, mezinárodní stanoviště ve Windsoru ve Velké Británii. Stojí za slavnými hrami jako např. série Grand Theft Auto, závodní sérií Midnight Club, sérii Manhunt, za hrou BioShock nebo nejznámější českou hrou Mafia 2.\n\nVývojářská studia se nachází např. v San Diegu, Vancouveru, Torontu, Vídni atd.\n\n"}
{"id": "37345", "url": "https://cs.wikipedia.org/wiki?curid=37345", "title": "Skandinávie", "text": "Skandinávie\n\nSkandinávie označuje kulturní, historickou a etno-lingvistickou oblast v severní Evropě, která zahrnuje království dánské, švédské a norské, země vymezené svým společným etno-kulturním dědictvím a jazykem. Novodobé Norsko a Švédsko se rozkládají na Skandinávském poloostrově, zatímco Dánsko je tvořeno Jutským poloostrovem, ostrovy Fyn, Sjælland a stovkami dalších menších ostrovů. Název Skandinávie se obvykle používá coby kulturní termín, občas je však zaměňován s čistě zeměpisným názvem Skandinávský poloostrov. Někdy se za součást Skandinávie považuje také Island, Faerské ostrovy a Finsko, země historicky spjaté se Skandinávskými zeměmi. Takové označení je ale v samotné Skandinávii považováno za nepřesné a namísto něj se používá termín Severské země, který zahrnuje jak Skandinávii, tak ostatní zmíněné země.\n\nJižní oblasti Skandinávie jsou vzhledem ke svému mírnému podnebí zdaleka nejvíce osídlené. Území Skandinávie zasahuje až k severnímu polárnímu kruhu, díky Golfskému proudu má však relativně mírné podnebí. Většina skandinávských hor má podnebí horské tundry. Nachází se zde množství jezer a morén, které představují pozůstatky poslední doby ledové.\n\nPřevážnou většinu lidské populace Skandinávie tvoří Skandinávci, potomci několika severogermánských kmenů, které původně obývaly jižní část Skandinávie a dnešní severní Německo. Příslušníci těchto kmenů používali germánské jazyky, které se vyvinuly do staré severštiny, a v raném středověku byli známí jako Seveřané. Severská kultura tohoto období je často spojována s Vikingy.\n\nNa konci raného středověku se různá drobná království a náčelnictví spojila do tří království, Dánska, Norska a Švédska. Ty pak přijaly křesťanství, které tak nahradilo severskou mytologii, jež byla pozůstatkem germánského pohanství. Dnešní jazyky dánština, norština a švédština tvoří nářeční kontinuum a jsou mezi sebou vzájemně srozumitelné.\n\n\n"}
{"id": "37346", "url": "https://cs.wikipedia.org/wiki?curid=37346", "title": "Skandinávský poloostrov", "text": "Skandinávský poloostrov\n\nSkandinávský poloostrov (norsky \"Den skandinaviske halvøy,\" švédsky \"Skandinaviska halvön,\" finsky \"Skandinavian niemimaa,\" dánsky \"Skandinaviske halvø,\" rusky \"Скандинавский полуостров\" Skandinavsky poluostrov) je poloostrov položený v severozápadní části Evropy. Na severu vychází z Ruska a Finska 526 km širokou šíjí, na jihu je velmi blízko od Dánska. Na Skandinávském poloostrově se nachází Norsko a Švédsko, jež rozděluje dlouhý pás hor. Je to největší poloostrov v Evropě o délce 1 870 km, šířce 370–750 km a rozloze 774 000 km². Severovýchodní část se nazývá Laponsko.\n\n"}
{"id": "37350", "url": "https://cs.wikipedia.org/wiki?curid=37350", "title": "Praha 5", "text": "Praha 5\n\nPraha 5 označuje jednotku několika způsobů členění hlavního města Prahy, které mají pokaždé jiné územní vymezení.\n\nMěstská část Praha 5 je jednotka místní samosprávy územně členěného statutárního města Prahy, která je spravována voleným zastupitelstvem, radou a úřadem městské části. Prahu 5 v tomto rozsahu tvoří celá katastrální území Hlubočepy, Košíře, Motol, Radlice a Smíchov a části katastrálních území Jinonice, Malá Strana a Břevnov.\n\nSprávní obvod Praha 5 je území, na kterém vykonává městská část Praha 5 (jednotka územní samosprávy) určitý rozsah státní správy v přenesené působnosti. Územně spadá do této kompetence úřadu městské části Praha 5 i městská část (a zároveň katastrální území) Praha-Slivenec.\n\nMěstský obvod Praha 5 je jednotka územního členění státu na podobné úrovni jako okres. Funguje na ní řada článků řízení z jiných než administrativně správních oblastí (např. Obvodní soud pro Prahu 5). Městský obvod Praha 5 tvoří městské části Praha 5, Praha 13 (k. ú. Stodůlky, Jinonice, Třebonice a Řeporyje), Praha 16 (k. ú. Radotín), Praha-Lipence, Praha-Lochkov, Praha-Řeporyje, Praha-Slivenec, Praha-Velká Chuchle, Praha-Zbraslav a Praha-Zličín (na nich stejnojmenná k. ú.). Obvod se spádovým centrem na Smíchově byl ustaven zákonem o územním členění státu s účinností od 1. července 1960 jako jeden z 10 městských obvodů, v letech 1968 a 1974 byl rozšířen o obce připojované k Praze. Od roku 1990 byl předefinován výčtem městských částí.\n\nPraha se člení na celkem 57 městských částí. Městské části poprvé stanovil s účinností od 24. listopadu 1990 dnes již zrušený zákon č. 418/1990 Sb., o hlavním městě Praze. Postavení a působnost městských částí v současné době upravuje zákon č. 131/2000 Sb., o hlavním městě Praze, zvláštní zákon a obecně závazná vyhláška č. 55/2000 Sb. hl. m. Prahy. Městská část je samostatný celek spravovaný voleným zastupitelstvem, radou a úřadem městské části. Stejně jako hlavní město Praha i každá městská část sama hospodaří s vlastním rozpočtem, který je sestavován individuálně dle potřeb dané městské části.\n\nJejí území zahrnuje centrální část městského obvodu Praha 5 (bez území obcí připojených k Praze od roku 1968). Zahrnuje celá katastrální území Smíchov, Hlubočepy (včetně Barrandova a Zlíchova), Radlice, Košíře, Motol, převážnou část Jinonic, 4 % území Malé Strany (pár bloků domů, jež byly původně částí původní osady Újezd, dnes je tato část ohraničena Janáčkovým nábřežím a ulicemi Vítězná, Petřínská, Mělnická, Plaská, a část mostu Legií), nepatrnou část Břevnova.\n\nPřirozeným dopravním, obchodním a společenským centrem obvodu i městské části je okolí smíchovské křižovatky Anděl, které od 80. let 20. století prošlo dvěma vlnami modernizace. Dopravní spojení s centrem zajišťuje především linka B pražského metra, ale i tramvajové linky a další druhy dopravy (železnice, autobusy). Páteřemi území jsou Plzeňská ulice k západu, Štefánikova, Nádražní a Strakonická podél řeky k jihu a Radlická a Barrandovská do kopců na jihozápad.\n\nV Praze 5 sídlí i různá vzdělávací střediska a školy. Například ZŠ a MŠ Kořenského, ZŠ a MŠ U Santošky, ZŠ Radlická, FZŠ Drtinova, nebo také ZŠ Nepomucká, ze středních škol zde sídlí Gymnázium Christiana Dopplera, Gymnázium Na Zatlance, Gymnázium Nad Kavalírkou, Gymnázium Oty Pavla, Gymnázium Jaroslava Heyrovského či SPŠ Preslova.\n\nPraha 5 byla první pražskou městskou částí, která svým občanům nabídla wifi připojení k internetu zdarma.\n\nMěstská část Praha 5 sousedí s městskými částmi Praha 6, Praha 17 (Řepy), Praha 13, Praha-Slivenec, Praha-Velká Chuchle, Praha 4, Praha 2 a Praha 1.\n\nMěstská část Praha 5 vykonává některé přenesené působnosti státní správy i pro městskou část Praha-Slivenec. Území těchto dvou městských částí je tak společně jedním z 22 pražských správních obvodů podle systému zavedeného 1. ledna 2002, tzv. správním obvodem Praha 5.\n\nOd 11. dubna 1960 zákon č. 36/1960 Sb. vymezil v Praze 10 obvodů. Jedním z nich je i obvod Praha 5. Ten vznikl v podstatě sloučením dosavadních obvodů Praha 16 a Praha 4 z roku 1949, které byly nástupníky obvodu Praha XVI - Smíchov a Praha XVII - Košíře z roku 1923. Tvořily jej tak Smíchov, Košíře, Motol, Radlice, Jinonice, Hlubočepy a Malá Chuchle.\n\nK 1. lednu 1968 se obvod rozšířil o nově připojené obce Velká Chuchle, Lahovice, část Holyně, město Zbraslav, a obec Zličín (včetně Sobína). Roku 1970 byly připojeny k pražským katastrálním územím části katastrálních území několika sousedících mimopražských obcí pro účely letiště Ruzyně. V rámci rozšiřování Prahy zákonem ČNR č. 31/1974 Sb. od 1. července 1974 přibyly do Prahy 5 obce Zadní Kopanina, Lipence, Lochkov, město Radotín, městys Řeporyje (včetně Zadní Kopaniny), Slivenec (včetně zbytku Holyně), Stodůlky, Třebonice.\n\nV současné době obvod zahrnuje městské části Praha 5, Praha-Slivenec, Praha 13, Praha-Řeporyje, Praha 16, Praha-Lipence, Praha-Lochkov, Praha-Velká Chuchle, Praha-Zbraslav, Praha-Zličín.\n\nObvod Praha 5 sousedí s pražskými městskými obvody Praha 1, Praha 2, Praha 4 a Praha 6 a s územím obcí Hostivice, Chrášťany, Jinočany, Zbuzany, Ořech, Kosoř, Černošice, Jíloviště, Vrané nad Vltavou, Zvole a Dolní Břežany v okrese Praha-západ.\n\nOd roku 1995 není obvod jednotkou územní samosprávy ani obecné státní správy, ale je značen na tabulích územní orientace a jsou podle něj nadále organizovány například justice, finanční úřady nebo pošta. Na území obvodu Praha 5 jsou 3 z 22 správních obvodů přenesené působností podle systému zavedeného 1. ledna 2002 (Praha 5, 13 a 16), městská část Praha-Zličín spadá do správního obvodu městské částí Praha 17 patřící do sousedního městského obvodu Praha 6.\n\n"}
{"id": "37351", "url": "https://cs.wikipedia.org/wiki?curid=37351", "title": "Královské hlavní město Praha", "text": "Královské hlavní město Praha\n\nKrálovské hlavní město Praha je označení Prahy v období od sloučení čtyř historických pražských měst v roce 1784 do vzniku Velké Prahy roku 1922.\n\nMěsto Praha, po Vídni druhé největší město habsburské monarchie, s rozlohou 143 ha a 76 000 obyvateli, vzniklo 12. února 1784 spojením samostatných královských měst:\nMělo tehdy čtyři čtvrtě, pražské obvody (číslované římsky): Staré Město (Praha I), Nové Město (Praha II), Malá Strana (Praha III), Hradčany (Praha IV). Sídlem městské správy a městské rady byla Staroměstská radnice.\n\nKapacita historické Prahy nestačila rozvoji urbanizace v 19. století spojené s průmyslovou revolucí, která tak osídlení soustředila do jejího okolí. Rozšiřování Prahy si žádala zejména potřeba propojení infrastruktury jako byl vodovod, plynovod, kanalizace či doprava, ale jednání s okolními obcemi vázla kvůli otázkám daní a autonomie v rámci Prahy. Až do první světové války tak bylo úspěšně připojeno jen několik málo obcí, nejlidnatější oblasti, předměstí Karlín a Smíchov a později města Královské Vinohrady a Žižkov připojeny nebyly.\n\nKe Král. hl. m. Praze bylo připojeno:\n\nNa přelomu 19. a 20. století mělo Královské hlavní město Praha 233 000 obyvatel na rozloze 21 km². Zákonem o Velké Praze z roku 1920 bylo území k 1. lednu 1922 rozšířeno na 172 km² a začalo být označováno jako hlavní město Praha.\n\n"}
{"id": "37352", "url": "https://cs.wikipedia.org/wiki?curid=37352", "title": "Luděk Marold", "text": "Luděk Marold\n\nLuděk Alois Marold (7. srpna 1865 Praha-Malá Strana – 1. prosince 1898 Královské Vinohrady) byl českým malíř a ilustrátor, který vytvořil panorama Bitva u Lipan.\n\nJako nemanželské dítě dostal příjmení po matce Aloisii (jako otec je v matrice uveden nadporučík Anton Kwetkovitz, který se k otcovství matričním zápisem přihlásil) a po ní dostal také druhé křestní jméno – Luděk Alois; křtěn byl u Sv. Mikuláše na Malé Straně. Luděk Marold záhy osiřel, protože otec mu umřel v prusko-rakouské válce v roce 1866 a matka o šest let později. Již v 16 letech byl přijat na pražskou Akademii výtvarných umění, kde však vydržel pouhý rok. Jeho dalším studijním pobytem byla Akademie výtvarných umění v Mnichově. Setkal se zde s mnohými Čechy (Alfons Mucha a další) a zaznamenával první úspěchy s kresbami zachycujícími výstižně každodenní život města. Kromě publikování v českých (Světozor) i německých časopisech se v 21 letech pokusil o ilustraci románu \"Pan markýz\" od Serváce Hellera.\n\nV roce 1887 se Marold vrátil do Prahy, kde pracoval v ateliéru Maxe Pirnera a stal se redaktorem Spolku Mánes, kterému předsedal Mikoláš Aleš. O rok později zaujal bravurní lavírovanou kresbou a svým pozorovacím talentem, které využil v několika obrazech (olejomalba, například \"Z vaječného trhu\") a v ilustracích pro časopisy.\n\nV roce 1889 odjel do Paříže. Zde brzy přišel díky své nestálosti o státní stipendium a spřátelil se s Vojtěchem Hynaisem. Rychle se však uchytil díky svým ilustracím cizojazyčné a české literatury (Erbenův Vodník). Na mezinárodní výstavě v Mnichově byl v roce 1892 za ilustrace oceněn i zlatou medailí. Ani v Paříži však nezapomínal Marold na obrazy, v nichž tentokrát zobrazoval momentky z francouzského prostředí. Přiblížil se dekorativnímu stylu secese, aniž by se stával pouze popisným. Začal dostávat i nabídky na tvorbu plakátů.\n\nOd 30. listopadu 1895 byl řádným členem České akademie věd a umění, v roce 1898 dostal medaili za své akvarely, které zakoupila pruská vláda. V té době již bydlel v Praze, kde vytvořil plakát \"Náš dům v asanaci\" pro zpěvohru. Výstavu architektury a inženýrství na holešovickém Výstavišti v roce 1898 ozdobilo panorama Bitva u Lipan, které je vůbec největším obrazem v Česku. Koncem roku 1898 se Marold nakazil tyfem a do týdne zemřel, aniž by se dočkal v Čechách souborné výstavy svých prací. Ta se uskutečnila až v roce 1899.\n\nV roce 1889 odjel do Paříže, kde se rozhodl zůstat. V roce 1891 se zde oženil se Zdenou Makovskou (1873–1903). Dne 8. prosince téhož roku se jim v Paříži narodil syn Ludvík. Syn Ludvík (Luděk) se též stal akademickým malířem; roku 1914 se oženil s Terezií Jockelovou.\n\n\n"}
{"id": "37354", "url": "https://cs.wikipedia.org/wiki?curid=37354", "title": "Velika Gorica", "text": "Velika Gorica\n\nVelika Gorica (česky Velká Hořice) je město v Chorvatsku v Záhřebské župě, nedaleko letiště hlavního města. Velika Gorica spadá pod záhřebskou příměstskou oblast a žije tu 31 553 obyvatel (s okolím 63 517).\n\nPrvní zmínky o městě jsou již z roku 1228, přesto zde existují i pozůstatky osídlení z dob antiky. Do dob balkánské války byla okresním městem, poté se stala částí severně ležícího Záhřebu. Městem je opět až od roku 1995.\n\n"}
{"id": "37355", "url": "https://cs.wikipedia.org/wiki?curid=37355", "title": "Praha 13", "text": "Praha 13\n\nPraha 13 je městská část Prahy, zahrnující většinu katastrálního území Stodůlky a části katastrálních území Jinonice, Třebonice a Řeporyje. Leží v městském obvodu Praha 5 a nachází se na jihozápadě města, u výjezdu dálnice D5 z města a blízko od letiště. Většinu městské části tvoří sídliště Jihozápadní Město.\n\nÚřad městské části Praha 13 je pověřen výkonem rozšířené působnosti státní správy též pro území městské části Praha-Řeporyje.\n\nÚzemí Prahy 13 je součástí Prahy od roku 1974. Jedná se o vyvýšeninu mezi Motolským, Prokopským a Dalejským údolím, rozčleněnou kolem prameniště Prokopského potoka. Původní obce, Stodůlky, Velká Ohrada, Malá Ohrada, Třebonice, tvořily dlouhou dobu samosprávnou jednotku v rámci městského obvodu Praha 5 pod názvem Stodůlky, později Jihozápadní Město. Dnes se jedná o samostatnou městskou část Praha 13. Chráněné území Prokopského a Dalejského údolí činí tuto oblast velmi zajímavou. Část dnešního Prokopského údolí je tvořena podmořskou prvohorní sopkou.\n\nPrvní lidé v tomto regionu se objevují už před 20 000 lety, v období poslední doby ledové. Svědčí o tom například nálezy v jeskyni sv. Prokopa. Dnes víme, že osídlení na tomto kraji Prahy bylo velmi husté. Prokázal to archeologický průzkum, prováděný při výstavbě sídlišť v letech 1978–1987, kdy v místě, kde dnes leží Nové Butovice, bylo nalezeno 65 hrobů. Jde o čtvrté největší pohřebiště v Evropě. Hroby archeologové odkryli na třech nepatrně od sebe vzdálených lokalitách mezi Stodůleckým a Jinonickým potokem. Pohřebiště únětické kultury poskytlo nálezy bronzových šperků, náušnic, jehlic, náramků, sekeromlatů a nožů s trojúhelníkovou čepelí i zlaté náušnice.\n\nPraha 13 vyrostla na místě řady starobylých obcí, osad a usedlostí: Nové Butovice, Stodůlky, Lužiny, Velká Ohrada, Malá Ohrada, Třebonice.\n\nPraha 13 se začala rozvíjet s dobudováním trasy metra B na Zličín v roce 1994 a rozvíjí se velmi rychle. Díky své výhodné poloze blízko centra zde vznikají stále nová obchodní centra a hypermarkety. Staví se zde i nové administrativní budovy.\n\nSídliště Jihozápadní Město tvořící většinu dnešní Prahy 13 je rozděleno na sídlištní části Nové Butovice, Lužiny a Stodůlky.\n\nOd roku 2008 je budována na území Stodůlek i Třebonic západně od Jeremiášovy ulice, tedy západně od stanice metra Stodůlky, směrem k Chabům, Krtni a obchodnímu centru Zličín v Třebonicích, nová čtvrť Západní Město.\n\nMěstská část Praha 13 je slangově označována jako \"město, kam chodí slunce spát\".\n\nHraničí s městskými částmi Praha-Zličín a Praha 17 na severu, Praha 5 na východě a Praha-Řeporyje a Praha-Slivenec na jihu.\n\nPraha 13 je městskou částí s nejnižším věkovým průměrem v Praze (38,3 roku).\nPodle údajů Českého statistického úřadu z roku 2014 je podíl cizinců na území Prahy 13 ve výši 16%, tj. 10 467 cizinců.\n\nV roce 2017 žilo na Praze 13 téměř 11 tisíc cizinců. Více než čtvrtinu tvořili Ukrajinci, podobný podíl připadal i na ruskou komunitu. Z tohoto důvodu se oblasti kolem stanice metra Hůrka, u které je i obchod s ruskými potravinami, říká \"malá Moskva\".\n\nMimo jiné na území Prahy 13 se nachází :\n\n"}
{"id": "37360", "url": "https://cs.wikipedia.org/wiki?curid=37360", "title": "Světlomet", "text": "Světlomet\n\nV dnešních světlometech bývá zdrojem světla elektrická žárovka (např. halogenová) nebo výbojka. Další důležitou součástí světlometu je reflektor, který zajišťuje koncentraci světla v požadovaném směru. Jde o duté zrcadlo, které je umístěné za světelným zdrojem a které odráží světelné paprsky šířící se jiným než požadovaným směrem. Pokud je třeba dosáhnout rovnoběžných paprsků, zrcadlo má tvar paraboly a světelný zdroj je umístěn v jeho ohnisku.\n\nPro svícení v interiérech jsou k dispozici světelné zdroje, jejichž součástí už je přímo reflektor. Jsou to reflektorové žárovky, které můžeme montovat do svítidel jako náhradu obyčejných žárovek, také nízkovoltové halogenové „bodovky“, ale dnes už i jejich náhrady s vestavěnými LED.\n\nSvětlomety byly důležitou součástí zbraňových systémů. Už od 1. světové války byly světlomety součástí protiletadlové obrany. Za 2. světové války byly k tomuto účelu světlomety hromadně používány ve všech armádách.\n\nProtiletadlové světlomety byly ve velkém použity Rudou armádou například i v pozemní bitvě o Berlín.\n\nSpeciální světlomet (Leighovo světlo) používaly za 2. světové války britské protiponorkové letouny.\n\n"}
{"id": "37361", "url": "https://cs.wikipedia.org/wiki?curid=37361", "title": "Reflektor", "text": "Reflektor\n\nSlovo reflektor (z latinského \"reflecto\", ohýbám nazpět, odrážím), česky doslova \"odražeč\", se používá ve významech:\n\n\n\n"}
{"id": "37364", "url": "https://cs.wikipedia.org/wiki?curid=37364", "title": "Velká Praha", "text": "Velká Praha\n\nVelká Praha je označení pro zásadní administrativní rozšíření Prahy po vzniku první republiky provedené v roce 1922.\n\nPraha jako město administrativně vznikla až v roce 1784 sloučením čtyř historických měst do tzv. královského hlavního města Prahy. Během 19. století došlo k prudkému rozvoji osídlení na pražských předměstích a okolí, ale různé snahy o rozšíření Prahy vedly k připojení pouze několika čtvrtí v letech 1850–1901. Záměr sloučit celou aglomeraci do jednoho administrativního celku byla realizována k 1. lednu 1922 zákonem o vytvoření Velké Prahy a dalšími navazujícími zákony, č. 114 až 117, z 6. února 1920, a nazvána hlavní město Praha.\n\nRozšíření Prahy o předměstí (tehdy Karlín a Smíchov) bylo jako cíl stanoveno již v pražském obecním řádu z roku 1849. Obě obce však o přípojení odmítly jednat. Vyšehrad požádal o připojení sám, avšak nejprve neúspěšně. V tomto období tak byl připojen pouze Josefov (1850).\n\nDalší kolo jednání o připojení vyvolaly Královské Vinohrady, Smíchov, Karlín, Žižkov a Holešovice-Bubny v osmdesátých letech, když potřebovaly zavést vodu a plyn. Problémem se však ukázalo odlišné daňové zatížení i obava ze ztráty rozhodovacího vlivu, takže Královské Vinohrady si postavily vlastní vodárnu a připojeny byly jen Vyšehrad (1883) a Holešovice-Bubny (1884).\n\nUrčitou představu, jak by mohla vypadat budoucí Velká Praha, přinesl zákon z roku 1886, kterým se pro Prahu a některé její předměstské obce stanovil zvláštní stavební řád, odlišný od stavebního řádu platného ve zbytku Čech. Do své působnosti zahrnul tedy nejen královské hlavní město Prahu, ale i města Karlín, Smíchov, Královské Vinohrady a Žižkov, a obce Košíře, Střešovice, Břevnov, Dejvice, Bubeneč, Libeň, Troja, Vršovice, Nusle, Michle a Podolí.\n\nV dalších letech projevily zájem například Dejvice a Košíře, ale to by bez připojení bližších měst bylo nereálné. Roku 1897 Praha opět vyzvala k jednání Karlín, Žižkov, Královské Vinohrady a Smíchov. Ty utvořily koalici a požadovaly zachování autonomie v rámci Prahy, zachování výše činžovní a potravní daně a odmítly, aby k Praze byly připojovány obce, které s ní nesousedí. Praha na tyto požadavky nepřistoupila, takže byla připojena jen Libeň (1901).\n\nZákonem č. 48 z. z. ze dne 16. srpna 1899 bylo zřízeno zvláštní společenství obcí Prahy, Karlína, Smíchova, Král. Vinohradů a Žižkova ke zřízení, vydržování a správě společné vodárny.\n\nZačátkem 20. století opět vstoupily do jednání Smíchov, Žižkov a Nusle. V letech 1907 a 1908 schválil pražský sbor obecních starších (rada města) připojení šesti obcí. Rozhodnutí však podléhalo schválení Zemským sněmem, a ten byl paralyzován spory mezi Čechy a Němci. V letech 1910–1914 připojení zablokovala okresní zastupitelstva. Válka jednání přerušila. Po vzniku Československa byla pod vlivem nové národnostní atmosféry z neúspěchu předválečných jednání viněna především Habsburská Vídeň.\n\nV letech 1918–1919 již byla o vytvoření Velké Prahy obecná shoda. Návrh zákona byl předložen Národnímu shromáždění v listopadu 1918, po konci první světové války, rozpadu Rakouska-Uherska a založení centralistického Československa, jehož hlavním městem se Praha stala. Během projednávání návrhu zákona o Velké Praze se seznam obcí, jichž se měl týkat, přičiněním regulační kanceláře městského stavebního úřadu i zájmem dalších obcí značně rozšířil. Štěrboholy, Měcholupy a Stodůlky byly však tehdy odmítnuty.\n\nHlavní město Praha (tzv. Velká Praha) vzniklo 1. ledna 1922 na základě zákona č. 114/1920 Sb. n. a z. a prováděcích nařízení vlády připojením 37 obcí a osad. Připojeno bylo\n\nPo svém založení měla 676 000 obyvatel na rozloze 17 164 ha (171,64 km²).\n\nZákony č. 115–117/1920 Sb. n. a z. upravily záležitosti samosprávy Velké Prahy. Město spravovalo ústřední zastupitelstvo a městská rada, dosavadní obecní a osadní zastupitelstva byla přejmenována na místní výbory, obecní rady na místní rady a obecní starostové na místní starosty. Vládní zařízení 457–459/1921 Sb. n. a z. upravila státní správu Prahy (zřízení Magistrátu), upřesnila hranice obcí vznikem Velké Prahy rozdělených (Modřany, Velká Chuchle a Hostivař), ustavila samostatnou obec Háje a dořešila zařazení zbývajících (k Praze nepřipojených) obcí dotčených okresů.\n\nVládní nařízení 7/1923 Sb. s účinností ode dne vyhlášení (17. ledna 1923) rozdělilo Prahu do 13 obvodů označených římskými čísly I–XIX. Praha I–VII tvořily dohromady jeden obvod, přičemž pro orientaci bylo na ulicích zachováno původní značení. Praha VIII byla rozšířena, ostatní obvody jsou nové. Toto rozdělení platilo pouze pro účely voleb a místní samosprávy. Hlavní město Praha spravovala městská rada, obvody spravovaly obvodní rady. Pro státní správu zůstalo v platnosti původní uspořádání.\n\nK dosavadním čtvrtím a obvodům Královského hlavního města Prahy:\npřibylo roku 1922 dalších 37 měst a obcí, následujícího roku rozdělených do obvodů takto:\n\nVládní nařízení č. 45/1945 Sb. ze 7. srpna 1945 zavedlo místo obvodních rad místní národní výbory, místo městské rady Ústřední národní výbor.\n\nOd roku 1947 byl vládním nařízením č. 187 z 21. října 1946 z dosavadního obvodu Praha XIII oddělen nový obvod Praha XX, do nějž připadly Staré Strašnice, Hostivař a Zahradní Město (část Záběhlic). Místní národní výbory se krátce navrátily k označení obvodní rada.\n\nOd roku 1949 bylo území Prahy rozděleno podle vládního nařízení č. 79/1949 Sb. na 16 obvodů, jejichž hranice se již vzdálily od hranic dosavadních čtvrtí (katastrálních území) a v jejichž čele stanuly obvodní národní výbory.\n\nV roce 1960 bylo v rámci změny krajů a okresů na území celé republiky zavedeno v Praze 10 obvodů, které byly územními, správními i samosprávnými jednotkami. Hlavní město Praha získalo status kraje, obvody status okresů. Zároveň byly připojeny obce Čimice (do Prahy 8) a Ruzyně (do Prahy 6).\n\nObce připojené k Praze v letech 1968, 1970 a 1974 byly sice začleněny do přilehlých obvodů, avšak zároveň si ponechaly vlastní místní národní výbory. V letech 1998–2002 byl systém samosprávy postupně transformován tak, že vzniklo 57 samosprávných městských částí a 22 správních obvodů. Původních 10 obvodů platí již jen jako soudní obvody a pro některé vedlejší účely, například označování budov nebo organizace pošt, technicko-správních organizací a podobně.\n\n\n\n"}
{"id": "37365", "url": "https://cs.wikipedia.org/wiki?curid=37365", "title": "Buckminster Fuller", "text": "Buckminster Fuller\n\nRichard Buckminster Fuller (12. července 1895, Milton, Massachusetts, USA - 1. července 1983, Los Angeles, Kalifornie) byl velice úspěšný americký architekt, matematik, vynálezce a spisovatel. Název po něm získaly fullereny – sférické molekuly, složené z pěti- a šestičlenných kruhů atomů uhlíku.\n\nJedním z jeho největších přínosů na poli architektury je v roce 1947 jím vynalezený princip geodetických kopulí z oktogonů a tetragonů, které umožňují mimořádně velké rozpětí. Známý je také jeho projekt \"stroje na bydlení\" zvaný Dymaxion House (\"dynamix, maximum, -ion\") a projekt na přestavbu Harlemu formou stopodlažních kruhových obytných věží.\n\n\n\n\n\n"}
{"id": "37368", "url": "https://cs.wikipedia.org/wiki?curid=37368", "title": "Ole Rømer", "text": "Ole Rømer\n\nOle Christensen Rømer (25. září 1644, Aarhus – 19. září 1710, Kodaň) byl dánský matematik, astronom a politik. V roce 1676 dokázal, na základě pozorování zákrytů prvního měsíce Jupitera, že je rychlost světla konečná.\n\nNarodil se v rodině rejdaře a obchodníka. Vystudoval matematiku a astronomii na Kodaňské univerzitě. Jeho učitelem zde byl Rasmus Bartholin (Rømer si později vzal jeho dceru). \n\nPoté pracoval na ostrově Hven, společně s francouzským astronomem Jeanem Picardem. Spolu pozorovali planetu Jupiter a zvláště zákryty Jupiterova měsíce Io. Když jich napozorovali 140, srovnali je s obdobnými pozorováními, které v Paříži prováděl Giovanni Cassini. Rozdíly naměřených časů zákrytu očekávali, vyplývaly z rozdílné zeměpisné délky, avšak Rømer si povšiml, že časové rozdíly také závisí na tom, zda se Jupiter k Zemi blíží, nebo se od ní vzdaluje. Z toho odvodil, že rychlost světla je konečná. \n\nPicard pak pozval Rømera do Paříže, aby svou teorii přednesl na půdě Francouzské akademie věd. Zde ovšem nedošel uznání, jeho názory odporovaly některým descartovským představám, které byly stále nedotknutelné. Rychlost světla změřil (a Rømerův závěr tak potvrdil) až o 170 let později Hippolyte Fizeau.\n\nV Paříži Rømer ovšem zůstal, jako Cassiniho asistent na Pařížské hvězdárně. Rovněž vyučoval na dvoře Ludvíka XIV. V roce 1679 se během cesty do Anglie setkal s Isaacem Newtonem, Johnem Flamsteedem a Edmundem Halleyem. \n\nZavedl vlastní teplotní stupnici (Rømerova teplotní stupnice), která ale není příliš známa, neboť ji upravil Gabriel Fahrenheit a svět přijal více jeho systém.\n\nV roce 1681 mu dánský král nabídl post dvorního astronoma, profesora na Kodaňské univerzitě a zároveň ředitele hvězdárny. Této velkorysé nabídce Rømer neodolal. V roce 1700 Rømer přesvědčil krále, aby opustil klasický gregoriánský kalendář. \n\nV závěru života se vrhl na politiku. Nejprve byl zástupcem velitele kodaňské policie a kvůli větší bezpečnosti a kontrole ulic zavedl v Kodani pouliční osvětlení. Roku 1705 byl zvolen přímo starostou Kodaně. Za rok dokonce stanul v čele státní rady Dánska.\n\nJe po něm pojmenován kráter Römer na přivrácené straně Měsíce. \n\n"}
{"id": "37369", "url": "https://cs.wikipedia.org/wiki?curid=37369", "title": "Ludvig Holberg", "text": "Ludvig Holberg\n\nLudvig Holberg, baron Holberg, (3. prosince 1684, Bergen, Norsko – 28. června 1754, Kodaň, Dánsko) byl norsko-dánský dramatik, prozaik a osvícenský učenec.\n\nOtec Ludviga Holberga, Christen Nielsen Holberg, byl vojákem. Jako dítě však Holberg osiřel a s matkou a sourozenci zůstal v rodném Bergenu až do vyhoření města v roce 1702. Později nastoupil na univerzitu v Kodani ke studiu teologie. Během studií se živil jako domácí učitel francouzštiny, což mu v roce 1704 umožnilo vycestovat do Holandska, Francie, Německa, Itálie a Anglie. Holberg navštívil Londýn a následně se vydal do Oxfordu, kde strávil dva roky (1706–1708) studiem literatury v tamější knihovně a latinskými diskuzemi s oxfordskými studenty. Na živobytí si v té době vydělával soukromými lekcemi hry na flétnu a housle.\n\nPo návratu do Kodaně se nadále věnoval studiu, především geografie a historie. V roce 1711 vydal své první teoretické dílo (\"Úvod do dějin nejpřednějších zemí evropských\"), za nějž obdržel královské stipendium umožňující další studium a cesty za poznáním. Po druhém návratu z návštěvy jiných evropských zemí, kde strávil léta 1714–1716, publikoval další z teoretických spisů (\"Úvod do znalosti přírody a lidského práva).\" V roce 1717 se Holberg stal profesorem metafyziky a logiky na univerzitě v Kodani. Vědeckou práci nahradily ve dvacátých letech osmnáctého století texty poetické, prozaické a dramatické (např. \"Peder Paars\" či \"Komedie Hanse Mikkelsena\").\n\nTřicátá léta se v životě Ludviga Holberga nesla zejména v duchu odborné akademické činnosti, jelikož jeho uplatnění na poli dramatiky bylo znemožněno uzavřením dánských divadel. V této době se Holberg věnoval akademické kariéře na univerzitě, kde byl nejdříve, v roce 1720, povýšen na vedoucího Katedry latinské literatury. V roce 1730 se stal vedoucím Katedry historie. Z této doby jsou jeho spisy historiografické a filozofické (např. \"Dějiny země dánské\" nebo \"Myšlenky o mravnosti\"). V letech 1735–1736 zastával Ludvig Holberg funkci rektora Kodaňské univerzity a v roce 1737 se stal univerzitním kvestorem, jímž byl až do roku 1751. V roce 1747 navíc obdržel titul barona. Koncem čtyřicátých let sepsal Holberg ještě několik divadelních her (např. \"Proměněný ženich\", \"Domovní duch aneb Abracadabra\" aj.) a bajek (např. \"Mravné bajky\"). Jeho zájem se však před koncem života začal orientovat především na vznikající akademii v Sorø určenou pro studium chlapců šlechtického původu. Této akademii odkázal veškerý svůj majetek. Zemřel svobodný a bezdětný. Byl pochován v Klášteře Sorø.\n\nLudvig Holberg je přední osobností jak dánské, tak norské kultury a humanitní vědy. Přínos jeho práce spočíval především v popularizaci vědy, vytvoření nového dánského (tzn. dánskojazyčného) básnictví a dramatiky, které povznesl na vysokou úroveň dosahující tehdejší vyspělé anglické a francouzské literatury a dramatu. Přestože některé své práce psal z publikačních důvodů latinsky, základní hodnota jeho díla leží v dánsky psaných textech a ve snaze oprostit dánský jazyk od cizích slov.\n\nJakožto osvícenský autor se Holberg zaměřil na společensko-kritickou funkci literatury, ať už vědecké, beletristické či dramatické. Jeho tvorbu lze rozdělit přibližně do tří oblastí, které spoluvytváří přeměnu člověka limitovaného náboženským dogmatismem v racionálně uvažující osobnost. První oblast tvoří spisy vědecké, v nich se Holberg orientuje zejména na práci historiografickou s cílem obohatit čtenáře o praktické vědomosti. Mezi tyto práce patří počáteční Holbergovy spisy \"Úvod do dějin nejpřednějších zemí evropských\" (1711, Introduction til de fornemste europæiske Riges Historie), \"Úvod do znalosti přírody a lidského práva\" (1716, Introduction til Naturens og Folke-Rettens Kundskab), které svým materiálem nejsou původní, avšak jsou originální svým populárně-vědeckým laděním. V pracích jako jsou \"Popis Dánska a Norska\" (1729, Denmarks og Norges Beskrivelse) či třísvazkové \"Dějiny země dánské\" (1732–1735, Denmarks Riges Historie) se Holberg pokusil zpřístupnit obyvatelům dánsko-norské monarchie vědění o vlastní zemi, jež považuje za základ poznání sebe sama.\n\nDo druhé oblasti bývají řazeny Holbergovy eseje a filozofické spisy, vycházející z antické a francouzské úvahové prózy. Nejvýznamnějšími texty spadajícími do této oblasti jsou \"Myšlenky o mravnosti\" (1744, Moralske Tanker) a pětisvazkové \"Epištoly\" (1748–1754, Epistler), kterých je celkem 539. Ve své filozofické a esejistické tvorbě Holberg nezaujímal originalitou myšlenek, nýbrž objektivním a kritickým postojem. Přínos v tomto ohledu netkví pouze v obsahové stránce, ale také ve stránce formální, neboť Holbergovi se dařilo prostřednictvím úvahových textů zavádět do dánštiny novou terminologii a styl.\n\nTřetí a poslední oblast Holbergova díla sestává z jeho textů poetických, prozaických a dramatických, které vydával pod pseudonymem Hans Mikkelsen. Jedna z jeho prvních významných poetických prací je směšnohrdinský epos psaný v alexandrínech s názvem \"Peder Paars\" (1719) o rozsahu šest tisíc veršů. V této své parodii na klasický epos útočí Holberg na soudobé poměry v Dánsku satirickým způsobem, jenž byl charakteristickým nejen pro něj, ale i pro další osvícenské autory. Obdobně jako v \"Pederu Paarsovi\" se i v Holbergových divadelních hrách stávají terčem kritiky lidské neduhy, které má každý člověk v sobě díky divadlu rozpoznat, a poté se jich pokusit zbavit. Jednu z hlavních funkcí divadla tedy Holberg spatřoval ve výchově\ndiváka/čtenáře.\n\nDramatické tvorbě se Ludvig Holberg začal věnovat hned v době vzniku prvního veřejného dánského divadla, poté co byla v roce 1721 zrušena dvorní divadla francouzská. První dánské divadlo (v němž se hrálo dánsky) bylo otevřeno v roce 1722 v Kodani pod názvem Divadlo v Lille Grønnegade (Dánská scéna). Holberg se stal kmenovým dramatikem tohoto divadla. Stejně jako v případě esejů a úvah se Holberg inspiroval antickými a francouzskými vlivy. Nejvýraznější zdroj pro něj představovala díla Molièra.\n\nPrvní léta prosperity dánského divadla, a tudíž i oblíbených Holbergových her, střídala v polovině dvacátých let nejistá finanční situace, kterou dramatik reflektoval ve spisu \"Pohřbívání dánské komedie\" (1726). Definitivně byla Dánská scéna uzavřena v roce 1728 zejména v důsledku existenčních potíží po devastujícím kodaňském požáru v říjnu téhož roku. Se zavřením divadla skončila i Holbergova kariéra dramatika, zůstalo však po něm dvacet pět úspěšných (z toho většina i úspěšně uvedených) her, z nichž část vyšla ve třech svazcích pod názvem \"Komedie Hanse Mikkelsena\" (1723–1725, Hans Mikkelsen Komedie), kompletně pak v pětisvazkovém souboru \"Dánské jeviště\" (1731, Den danske skueplads).\n\nV období pietistické vlády Kristiána VI. (1730–1746) byla činnost divadel zakázána. Divadla byla opět otevřena až v roce 1747. Znovuotevření kodaňského divadla (tentokrát pod názvem Dánské královské divadlo) přimělo Ludviga Holberga k vytvoření ještě několika dramat, ta už ovšem nedosahovala takových kvalit a takového obdivu jako komedie z dvacátých let. Přesto doplnila sbírku jeho divadelních her o dva svazky (1753–1754) a navýšila Holbergovo dramatické dílo na celkový počet třiatřiceti komedií.\n\nDramatickou tvorbu Ludviga Holberga lze rozdělit do čtyř žánrových podskupin, a to na komedie charakterů, komedie mravů, zápletkové komedie a parodie. V charakterových komediích stojí ve středu dění titulní komická postava, představiteli tohoto subžánru je např. \"Konvář politik\" (1722, Den politiske kandestøber), \"Jeppe z vršku\" (1722, Jeppe på bjerget), \"Jacob von Tyboe\" (1725) či \"Pán, který nemá kdy\" (1726, Den stundesløse). Komedie mravů jsou zacíleny na zesměšnění určitého typického zvyku či některé ze známých institucí. Tuto kategorii reprezentují hry jako \"U rodičky\" (1723, Barselstuen), \"Maškaráda\" (1724, Mascarade) nebo \"Erasmus Montanus\" (1731). V případě zápletkových komedií vychází komičnost z vlastního děje, z dramatických situací, do nichž se postavy dostávají. Do této skupiny řadíme např. hry \"Henrik a Pernilla\" (1724, Henrik og Pernille) a \"Hon na čarodějníka\" (1731, Hexerie eller blind Alarm). Čtvrtý typ Holbergových komedií – parodie komediálně upravují a ironizují některé klasické látky, jako je to třeba ve hře \"Ithacký Ulysses\" (1724, Ulysses von Ithacia).\n\nV posledních patnácti letech svého života se Ludvig Holberg věnoval především filozofickým a morálním tématům jednak ve svých závěrečných, nepříliš úspěšných, divadelních hrách (označovaných někdy v rámci Holbergovy dramatické tvorby za komedie filozofické), jednak ve svých prozaických a esejistických textech. V tomto období také vznikl snad nejznámější Holbergův román \"Cesta Nielse Klima do podzemí\" (1741, Nicolaii Klimii iter subterraneum). Tato utopická próza, obsahem odkazující např. k Swiftovým Gulliverovým cestám, je psána latinsky a útočí na poměry sociální, politické a náboženské v Dánsku i jinde. Poprvé byla vydána v Německu, což bylo rozhodnutí Holbergova vydavatele, který se chtěl vyhnout cenzuře. Do dánštiny byla přeložena až rok po svém prvním vydání (1742, Niels Klims underjordiske Reise).\nV roce 1984 vznikl dle této předlohy celovečerní film.\n\nInformace čerpány z různých zdrojů.\n\nČeské překlady: Adolf Bohuslav Dostál, 1913; Jaroslav Bartoš,1930; Božena  Køllnová-Ehrmannová,1963\nČeský překlad: Božena Køllnová-Ehrmannová, 1963\nČeské překlady: Božena Køllnová-Ehrmannová, 1963;\n\n\n\n\n\nDivadelní hry uvedené v českých zemích.\n\n\n\n\n"}
{"id": "37371", "url": "https://cs.wikipedia.org/wiki?curid=37371", "title": "Hans Christian Ørsted", "text": "Hans Christian Ørsted\n\nHans Christian Ørsted nebo Oersted (14. srpna 1777 Rudkøbing, Langeland – 9. března 1851 Kodaň) byl dánský fyzik, chemik a filosof.\n\nStudoval na Univerzitě v Kodani. Proslavil se systematickým výzkumem elektromagnetismu, objevil mimo jiné, že elektrický proud působí na střelku kompasu. V roce 1825 izoloval hliník. Jeho jménem je nazvána jednotka intenzity magnetického pole oersted v soustavě CGS a také kráter na Měsíci – Oersted.\n\nNarodil se v Rudkøbingu. V laboratoři svého otce, chemika Hanse Ørsteda, obklopeného vědeckými přístroji, velmi brzy projevil zájem o vědu. Na Kodaňské univerzitě studoval farmacii a přírodní vědy a roku 1799 získal doktorát prací o Kantově přírodní filosofii. V letech 1801-1804 cestoval po Evropě a setkal se s řadou předních vědců. Německý vědec Johann Wilhelm Ritter, stejně jako Ørsted ovlivněný Kantovou naukou o jednotě přírodních sil, přemýšlel o souvislosti magnetismu a elektřiny a obrátil tak Ørstedův zájem na fyziku. \n\nØrsted se na cestách mnoho naučil a v roce 1806 začal pracovat na své staré univerzitě. Tam také pořádal přednášky, které byly velmi populární mezi veřejností. Během jedné takové přednášky v dubnu 1820 Ørsted provedl experiment, který dosud nebyl proveden. Na kompas položil drát, do něhož pustil elektrický proud, a magnetizovaná ručička kompasu se vychýlila. Před pokusem se věřilo, že elektřina a magnetismus jsou dvě různé síly. Ørsted jím prokázal, že jsou vzájemně propojeny. Někteří vědci, které ovlivnil tento experiment, pokračovali v bádání o elektromagnetismu. Jejich výzkum vyústil v několik nových vědeckých teorií a různých důležitých vynálezů, jako dynamo a elektromotor.\n\nV roce 1829 založil podle vzoru pařížské École polytechnique, kterou v mládí navštívil, společnost „Den Polytekniske Læreanstalt“ (česky „Polytechnické učiliště“), která je nyní známa jako Dánská technická univerzita (DTU).\n\nØrsted zemřel v Kodani roku 1851 ve věku 73 let. Byl pochován na Assistenském hřbitově.\n\nV roce 1808 se Ørstedt stal členem Královské dánské akademie věd, v roce 1815 byl zvolen jejím sekretářem. Od roku 1809 byl členem korespondentem Bavorské akademie věd, od roku 1821 byl jejím zahraničním členem. Jeho zásluhy uznalo i Pruské království a v roce 1842 mu Fridrich Vilém IV. udělil řád Pour le Mérite za vědu a umění, který v tomto roce založil. Od roku 1820 byl Ørsted členem korespondentem Pruské akademie věd. Londýnská Královská společnost Ørsteda vyznamenala v roce 1820 Copleyho medailí a Francouzská akademie mu udělila grant 3 tisíce zlatých franků. V roce 1821 se stal zahraničním členem Royal Society a v roce 1822 zahraničním členem Královské švédské akademie věd.\nV roce 1826 byl zvolen zahraničním členem Akademie věd v Göttingenu. V roce 1849 byl zvolen členem American Academy of Arts and Sciences.\n\nPrvní dánský satelit, který byl vypuštěn v roce 1999 a slouží k přesnému měření magnetického pole Země, nese jméno Ørsted. \n\nJeho jméno nese i měsíční kráter Oersted. Jméno \"H. C. Ørsted\" nesla loď, jako první navržená pro kladení podmořských kabelů, kterou postavila v roce 1872 firma Burmeister & Wain v Kodani pro společnost Det Store Nordiske Telegraf-Selskab.\n\n"}
{"id": "37372", "url": "https://cs.wikipedia.org/wiki?curid=37372", "title": "Odense", "text": "Odense\n\nOdense je dánské město ležící na ostrově Fyn, jehož je správním střediskem. S obyvateli je třetím největším městem Dánska.\n\nNázev města pochází ze slov \"Odins Vi\", tedy \"Odinovo místo\", a odkazuje na severskou mytologii. Je jedním z nejstarších měst Dánska, v roce 1988 slavilo 1000 let založení. Rakev Svatého Knuta byla ve středověku oblíbeným poutním místem.\n\nMěsto leží v Odenském zálivu na Odensské řece (\"Odense Å\"). V Odense se 2. dubna 1805 narodil světoznámý spisovatel, básník a pohádkář Hans Christian Andersen. Jeho rodný dům je dnes muzeem. Jeden z domů v historické části města je přestavěn na Dům Hanse Christiana Andersena.\n\nV Odense se nachází také muzeum klasického skladatele Carla Nielsena, který se narodil nedaleko Odense.\n\nPivovar Albani vaří mezi jinými i pivo \"Odense Pilsner\".\n\nVe městě byla zřízena zoologická zahrada a je zde také sídlo Jihodánské univerzity.\n\n\n"}
{"id": "37375", "url": "https://cs.wikipedia.org/wiki?curid=37375", "title": "Numismatika", "text": "Numismatika\n\nNumismatika, někdy psáno též numizmatika (z lat. \"nummus\" = peníz, mince), je historická věda, která se zabývá platebními prostředky, především mincemi a jejich formami. Bankovkami a jinými především papírovými platebními prostředky se zabývá jiná historická vědní disciplina, notafilie.\n\nV užším slova smyslu je numismatika věda, která se zabývá pouze kovovými penězi, mincemi, v souvislosti s hospodářskými a sociálními jevy, osvětluje dějinný vývoj a dějinný úkol peněz.\n\nPůvod názvu numismatika je z latinských slov a . Ty do latiny přešly z řeckého – „peníz“, s původním významem „zvyk“. Toto slovo bylo odvozeno od kořene , který označoval „způsob, mrav či zákon“. Ze samotného názvu vyplývá důraz na normativní funkci peněz ve společnosti. Numismatika se neomezuje jen na peníze užívané v minulosti. Je to věda o vývoji a funkci platebních prostředků. Orientuje se jak na předmincovní typy platidel a mince, tak na kreditní platidla a početní peníze (žetony). Zkoumá i medaile podobné mincím a vydané na památku osob či události, které nebyly určeny k placení. Platidla jsou významným pramenem historického poznání.\n\nNumizmatika se zabývá nejen historií peněz, ale i společenskou funkci platidel. Platební prostředky prošly podobným vývojem jako jiné míry, postupně získávaly konvenční charakter. Přitom jejich reálná hodnota ustupovala. Kovové peníze se rozšířily až na určitém stupni civilizačního vývoje. V novověku byly vystřídány papírovými penězi, v současnosti v platebním styku převažují bezhotovostní peníze. Z hlediska sociálně ekonomického vývoje numizmatika prošla obdobím předmincovním, mincovním a pomincovním (postmonetárním).\n\nVzhledem k asynchronnímu vývoji v širších evropských a světových souvislostech se numizmatika dělí podle tří kritérií:\n\nNumizmatika sleduje především kovové peníze čili mince, které jsou důležitým pramenem pro poznání ekonomických, právních, politických, sociálních a kulturních poměrů doby, v níž vykonávaly funkci platidla. Numizmatika úzce souvisí s paleografií, epigrafikou, heraldikou, genealogií, chronologií a politologií. Numizmatické prameny jsou po shromáždění podrobeny kritice a interpretovány, tedy správně vyhodnoceny a vyloženy. Explikace je výklad závěrů, který musí být jednoznačný, jasný a ucelený.\nBankovkami se zabývá rovněž notafilie.\n\nMincovní právo (tzv. mincovní regál) bylo výhradní právo panovníka razit mince. Patřilo tedy k regálům a zahrnovalo i právo kontroly nad jakostí mince, řízení oběhu mincí, zákaz vývozu domácích mincí a zákaz či omezování dovozu mincí cizích. Proto panovníci vydávali mincovní řády. Mincovní regál spravoval královský mincmistr, který současně dohlížel i na horní regál. Do konce 12. stol. v českém státě nerazil mince jen panovník, takže se mincovní regál v pravém slova smyslu formoval až od 13. století. Do této doby nebylo právo razit mince nijak omezováno a mince často razily i šlechtické rody. Na Moravě uplatňovali právo razit vlastní mince olomoučtí biskupové. Vlastní ražba probíhala v kroměřížské biskupské mincovně.\nPůvodně se mince pokládala za panovníkův majetek a pramen jeho příjmů. Proto panovník stanovil jeho hodnotu a měl také výhradní právo mince razit. Falšování mince bylo zločinem urážky majestátu. Panovníci mohly vydávat mincovní řády.\n\nMincovní právo také řešilo jakost mince, jejich značení, váhu a oběh mincí na území, kde mince platily. Mincovní regál spravoval mincmistr.\n\nPozději mince přestávala být majetkem panovníka a stala se majetkem státu. Na stát přešlo i právo mince razit. Některé osoby a města si podle svých privilegií razila vlastní mince většinou z ekonomických důvodů. Počátky numizmatiky, přesněji řečeno peněžní oběh byl zkoumán již v antice, v 16. století se jí zabýval Mikuláš Koperník.\n\nPřed vznikem prvních mincí fungoval výměnný obchod. Dalo se také platit železnými pruty, dobytkem nebo kiráty (plátěné šátky).\n\nPrvním platidlem, které jsou známy na českém území, jsou duhovky. Jde o keltské zlaté mince (statéry) a duhovky jim kdysi začali říkat lidé, kteří je občas nalézali na polích po prudkém dešti, který tyto mince omyl a ty se potom třpytily ve slunci. Lidé tyto zlaté mince spojovali s duhou a domnívali se, že padají právě z ní.\n\nFoto jednoho z mnoha typů zlatých statérů.\n\n\n\n\n\n\n\nPo rozpadu Rakouska-Uherska byla (po dlouhých diskuzích a po určitém vývoji v dalších zemích bývalého mocnářství) definitivně převzata korunová měna pouze jednou nástupnickou zemí – Československou republikou. První bankovky byly vydány již v roce 1919, ale první mince (20h a 50h) byly raženy s letopočtem 1921 (existují i zkušební ražby se starším letopočtem) a dány do oběhu až v roce 1922.\n\n\n\"v závorce je uvedeno období po které byly mince raženy\"\n\n\n\n\n\n"}
{"id": "37376", "url": "https://cs.wikipedia.org/wiki?curid=37376", "title": "Alkehol", "text": "Alkehol\n\nAlkehol je česká rocková hudební skupina. Vznik si muzikanti datují na rok 1992, i když nápad na založení skupiny se objevil již v roce 1991, kdy se Ota Hereš a Petr Buneš, tehdy kytaristé thrashmetalové skupiny Kryptor, rozhodli složit ne-trashmetalové písně s hospodskými texty. Ústředím místem, kde svou tvorbu konzultovali, byla pražská restaurace „Na Slamníku“. Demo pojmenované „Hospodo, nalejvej“ dokončené 25. ledna 1992 již pod názvem Alkehol obsahovalo 12 skladeb a bylo nabídnuto nahrávací firmě Monitor, která nabídku přijala. První album skupiny Alkehol bylo nahráno v dubnu 1992 v nahrávacím studiu a ke dvanácti skladbám uvedeným již na demu přibyly další tři písně. Album vyšlo pod názvem \"Alkehol\" 8. června 1992, a brzy se dostalo do první dvacítky nejprodávanějších titulů tehdejší federální TV hitparády. Kromě dvou hudebníků Alkeholu se na nahrávání podílel Filip Robovski (2 x basa) a Lou Fanánek Hagen (zpěv v písni Dejvice a O chlastu). Kvůli množícím se nabídkám ke koncertování si dva zakládající členové přibrali do souboru své kamarády: bubeníka Martina Melmuse (ex-Törr), a na basové struny se adaptoval Tonda Rauer (tehdy kytara u Brian). V této sestavě již kapela v září 1992 nahrává píseň „Okno mé lásky“ na sampler …dej mi víc Olympic… První koncert se odehrál 30.10. v Duchcově, kde Alkehol předskakoval skupině Kabát.\n\nÚspěch skupiny pokračoval vydáním desky \"S úsměvem se pije líp\" v roce 1993, která vyhrála televizní hitparádu a po které skupina koncertovala ve vyprodaném sále Lucerna v Praze.\n\nOd té doby odehrála skupina Alkehol stovky koncertů, zúčastnila se řady festivalů a vydala níže uvedené desky. V roce 2002 změnil Alkehol vydavatelství a přešel k Sokol's Power Voice Music, kde jako první vyšla deska \"Planeta vopic\".\n\nKapela nahrála také několik hymen pro sportovní kluby např. v roce 1992 pro fotbalový tým AC Sparta Praha, v roce 2008 pro hokejový tým HC Kometa Brno a v současné době používá nástupovou hymnu od této kapely také hokejová HC Slavia Praha.\n\n\n\n"}
{"id": "37377", "url": "https://cs.wikipedia.org/wiki?curid=37377", "title": "Dejvice", "text": "Dejvice\n\nDejvice () jsou městská čtvrť a katastrální území v pražské městské části Praha 6, rozkládající se severně od Pražského hradu.\n\nNejstarší osídlení Dejvic bylo v oblasti Baby a Šárky, kde bylo osídlení minimálně z období kultury s nálevkovitými poháry a také z období knovízké kultury.\n\nPrvní zmínky o Dejvicích jsou z roku 1088, tehdy se jednalo o ves ležící na svazích pod dnešní Horní Šárkou - Dejvice jsou uvedeny v zakládací listině Vyšehradské kapituly. Král Vratislav II. v ní daruje ves kostelu svatého Petra a Pavla na Vyšehradě:\n\nV té době nesla ves název Degnici, díky hláskovému vývoji se jméno později změnilo na Dehnice a posléze vlivem lidové etymologie se název v 19. století změnil na Dejvice, úředně byla tato verze jména zanesena v roce 1886. Původ jména bývá vysvětlován několika způsoby – jedna možnost je, že jméno má patronymický původ odkazující na potomky Dehnovy, podle další verze bylo jméno odvozeno od místní výroby dehtu, ale existuje také varianta, která vysvětluje původ jména z osobního jména „dehna“ – zlý duch, démon či ďábel, podle toho, že původní obyvatelé údajně ohrožovali sousedy a pocestné.\n\nDalší písemné zmínky o Dejvicích pocházejí z roku 1320, kdy získalo purkrabskou část Dejvic Svatovítské proboštství směnou s Janem Lucemburským. Menší část však i nadále zůstala v majetku Vyšehradské kapituly. Centrum původní vsi Dejvice se nalézalo kolem Proboštského dvora (dnešní ulice Proboštská). V této době zde byl vrchnostenský dvůr o jednom popluží – tyto pozemky byly osvobozeny od platů a břemen. Dále zde byl manský dvorec a čtyři selské usedlosti. Majitelé usedlostí museli pracovat tři dny v týdnu na vrchnostenském majetku. Kromě toho se tu nacházelo ještě několik chalup včetně kovárny a malé dvorce, které do roku 1325 vlastnil jakýsi Gothard.\n\nDruhá osada na území Dejvic ležela v oblasti dnešní Šárky a nazývala se Újezdec či Újezd v Šárce. Písemně je tato osada doložena v roce 1334. Již během 14. století se jméno osady změnilo na „Šárka“. Na jižních svazích Šárky se pak nalézaly dva vrchnostenské dvory, selský dvůr a pravděpodobně od roku 971 se zde také nacházel kostelík svatého Matěje. Původně patřily k Dejvicím pouze pravý břeh Šáreckého potoka, zatímco levý břeh patřil k Lysolajům. Změna nastala až v roce 1784. Od druhé poloviny 14. století nevedli již dvorec probošti, ale pronajímali ho svým panošům, mezi jejich povinnosti patřilo taktéž vařit proboštovi pivo. S ohledem na velikost pozemků uvažoval Karel IV. původně o tom, že Nové Město pražské založí právě na území Dehnic.\n\nV době pohusitské byly Dejvice soukromým majetkem, od roku 1594 patřily úřadu nejvyššího komorníka. Od roku 1790 byly Dejvice opět částečně v držení svatovítského probošta. Během třicetileté války byl vlastní Proboštský dvůr výrazně poničen, ale brzy byl opraven. V 60. letech 17. století zde byl založen i pivovar a dvůr byl centrem správy všech proboštských statků v okolí Prahy. Na konci 18. století byl dvůr rozšířen o další velký dvůr a v roce 1872 byla ke statku připojena i nedaleká usedlost Hadovka.\n\nPrvní městská zástavba v Dejvicích vznikla ještě před 1. světovou válkou v okolí nádraží Bruska.\n\nHistorie moderních Dejvic jakožto městské čtvrti začíná ve 20. letech minulého století. Součástí hlavního města se staly vznikem Velké Prahy k 1. lednu 1922. V této době byla celá čtvrť i s jejím centrem, Vítězným náměstím, postavena najednou podle moderního urbanistického plánu architekta Antonína Engela. Zavedena byla tramvajová doprava, těsně před druhovu světovou válkou i trolejbusová. Další výstavba se z Vítězného náměstí postupně posouvala na sever. V těchto místech byl také po válce postaven hotel International reprezentující socialistický realismus.\n\nV roce 1978 sem byla zavedena linka A metra (thedy konečná stanice Leninova, dnes Dejvická), vznikla také dnešní moderní silnice Evropská (tehdy Leninova) spojující letiště s centrem Prahy, a to přestavbou několika původních ulic (například Kladenské).\n\nDejvice jsou relativně luxusní rezidenční čtvrtí jíž sice dominují velkolepé budovy vysokých škol a armády, ale obsahuje i mnoho klidných míst s vilami movitých měšťanů a rezidencemi zastupitelských úřadů, zejména vilová oblast Hanspaulka. Ceněno je těsné sousedství jak s centrální oblasti Prahy, tak s velkými plochami zeleně (Stromovka a Divoká Šárka).\n\nMezi ulicí Jugoslávských partyzánů a Evropskou se nachází univerzitní kampus, ve kterém je rektorát ČVUT a jeho fakulty - fakulta strojní, fakulta elektrotechnická, fakulta informačních technologií, fakulta stavební a fakulta architektury, dále budovy VŠCHT, bohoslovecký seminář, Katolická teologická fakulta Univerzity Karlovy a Národní technická knihovna.\n\nPod Vítězným náměstím stojí stanice metra linky A. Na ni navazují autobusové spoje do Suchdola a Podbaby. Kromě metra jsou Dejvice spojeny s centrem ještě tramvajovou linkou přes Prašný most. U stanice metra Hradčanská se nachází železniční stanice Praha-Dejvice. Je historicky prvním nádražím na území dnešní Prahy, od roku 1830 zde začínala Lánská koněspřežka.\n\nHlavními tepnami Prahy 6 jsou ulice vycházející z Vítězného náměstí – Evropská (na západ k ruzyňskému letišti), Jugoslávských partyzánů (na sever k Podbabě), Československé armády (na východ k Letné) a Svatovítská (na jih k Pražskému hradu a tunelu Blanka).\n\n\n"}
{"id": "37379", "url": "https://cs.wikipedia.org/wiki?curid=37379", "title": "Historická metrologie", "text": "Historická metrologie\n\nHistorická metrologie je pomocná věda historická, zároveň zvláštní obor metrologie, která shromažďuje a vyhodnocuje informace o délkových, hmotnostních a od nich odvozených mírách v minulosti a která je následně pomáhá převádět na moderní jednotky.\n\nHistorická metrologie nesleduje časové jednotky, těmi se zabývá historická chronologie. Nepatří sem ani zkoumání platebních prostředků a měnových hmotností, kterými se zabývá numismatika.\n\nMíry a váhy začaly vznikat v 4.-3. tisíciletí př. n. l. v oblastech, kde se rozvíjelo zemědělství a s tím i spojené zavlažování (povodí Nilu, Mezopotámie, Pandžáb). V 2. tisíciletí pak v Sumeru vznikly měnové jednotky. Znalosti nabyté v těchto oblastech pak přejali Řekové a Římané. V římské říši byla navíc vytvořena soustava vzájemně převoditelných měr. S rozpadem římské říše nastalo období diferenciovanosti - různé regiony měly různé míry a váhy, ačkoli názvy měr a vah mnohdy zůstaly. S rozvojem feudalismu však vznikala potřeba objektivního vyměření měr. Další unifikační snahy probíhaly od 16. století, kdy byly potřeba stejné jednotky v důsledku rozvoje obchodu (v kapitalistických zemích - Anglie, Nizozemí), nebo v důsledku centralizace a kolonizace (v absolutistických státech). Míry tak byly sice sjednoceny v rámci jednotlivých států, rozdíly mezi státy však stále přetrvávaly.\n\nDůležitým mezníkem se stala Velká francouzská revoluce, během které byla ve Francii zavedena metrická soustava - brzy sice byly znovu povoleny staré míry, nicméně byl položen základ moderních měr a vah. Velký technický rozvoj v 19. století pak stále více potřeboval jednotné míry a váhy. Roku 1875 byl tedy zřízen Mezinárodní ústav pro míry a váhy, jednotky se dále zpřesňovaly a roku 1960 byla nakonec vytvořena Mezinárodní soustava jednotek - SI (\"Systeme International d'Unites\").\n\nV českých zemích jsou měrné a váhové jednotky námi známy až od 11. století, musely však existovat již mnohem dříve, protože stavba hradišť, opevnění, chrámů a dalších budov nutně nějaké jednotky potřebovala. V 11. století byly zaváděny míry, jejichž názvosloví navazovalo na římské míry. Mnohé z těchto jednotek byly do metrické soustavy nepřevoditelné, protože míry se odvozovaly od úrodnosti polí. Každé pole mělo samozřejmě jinou úrodnost. První ucelenější soustava byla vytvořena až v 16. století, měření však bylo mnohdy nepoctivé. Na přelomu 16. a 17. století proto zemský sněm přikázal užívat pražské míry (pražský loket, libra, lán). Tyto míry se však prosadily až po třicetileté válce. Roku 1758 byla sice zavedena rakouská měrná soustava, ta však byla nehomogenní (neexistovaly pravidelné intervaly měr a vah). Proto se stále častěji používalo metrické soustavy. Ta byla v Rakousku zákonně zavedena od roku 1876. Když pak vznikla ČSR, byla přijata metrická soustava zákonem. A konečně roku 1980 byla přijata soustava SI.\n\n"}
{"id": "37380", "url": "https://cs.wikipedia.org/wiki?curid=37380", "title": "Antonín Engel", "text": "Antonín Engel\n\nAntonín Engel (4. května 1879, Poděbrady – 12. října 1958, Praha) byl český architekt, urbanista a teoretik architektury.\n\nNarodil se 4. května 1879 v Poděbradech v rodině cukrovarnického inženýra Augustina Engela. Jeho matka, Růžena Engelová, rozená Boučková, byla dcerou MUDr. Františka Boučka, který založil nemocnici v Poděbradech. Brzy po narození se rodina přestěhovala do Prahy. V roce 1897 maturoval na C. k. české vyšší reálné škole na Malé Straně. Poté studoval obor architektura a pozemní stavitelství na České vysoké škole technické u profesora Jana Kouly (1897–1903) a také tři semestry na německé vysoké škole technické u profesora Josefa Zítka (1901–1903). V roce 1903 obdržel cestovní cenu pražského magistrátu a procestoval Německo a Belgii. Poté pracoval jako úředník pražské obce. V letech 1905–1908 pokračoval v řádném studiu u Otto Wagnera na Vídeňské akademii, kde za svůj projekt ideální úpravy Letenské pláně v Praze získal římskou cenu a stipendijní pobyt v Itálii. V roce 1909 si v Praze otevřel vlastní ateliér. V letech 1912–1921 působil jako profesor pražské průmyslové školy stavební a od roku 1922 byl profesorem na pražské ČVUT a v letech 1939–1940 jejím rektorem. Mezi lety 1920 a 1929 se významně podílel na urbanistickém rozvoji hlavního města jako člen státní regulační komise pro Velkou Prahu. Byl velice aktivní i v publikační činnosti. V roce 1948 mu akční výbor odebral titul profesora a 1. dubna 1949 byl odeslán do trvalé výslužby. V roce 1956 proběhla výstava jeho celoživotního díla v Obecním domě v Praze.\n\nProslavil se především monumentálními budovami pražské vodárny v Podolí, budovami ministerstva železnic a národní obrany, v neposlední řadě také urbanistickou koncepcí nových Dejvic (Masarykova kolej, ČVUT - VŠCHT, Englovy domy, Bohoslovecká fakulta a j.).\n\n\n\n\n"}
{"id": "37381", "url": "https://cs.wikipedia.org/wiki?curid=37381", "title": "Impregnace", "text": "Impregnace\n\nImpregnace je nasycování savých materiálů pro to vhodnými přírodními nebo chemickými látkami za účelem jejich ochrany před různými druhy vnějších vlivů.\n\nMezi materiály, které se impregnují, patří:\n\nLátky, které k impregnaci slouží, zahrnují\n\nÚčelem impregnace je posílení a ochránění podkladu nebo materiálu před škodlivým působením různých vlivů jako je:\n\nImpregnace se používá při konzervačních pracích (obrazy, nástěnné malby, architektonické prvky atp.), při stavbě nových budov (ochrana používaného dřeva, utěsňování podlah, snížení nebo vyloučení jevu prášení betonu atp.), v textilním průmyslu pak impregnace tkanin má omezovat jejich mačkavost, zajistit nepromokavost, snadnou omyvatelnost, popřípadě jiné požadované vlastnosti. Častá je impregnace obuvi (a to nejen kožené) před prosakováním vlhka a plísní. Z minulosti byla též hojně používaná impregnace trámů, stropů a stěn dřevěných budov volskou krví proti různým červotočům a plísním a celkové konzervaci dřeva.\n\nPro zlepšení izolačních vlastností elektrotechnických dílů, hlavně cívek, vinutí transformátorů a elektromotorů se tyto díly impregnují lakem. Impregnační proces je známý jako vakuotlaková impregnace. Hotové výrobky se umístí do tlakové nádoby, ze které se odsaje vzduch. Do tlakové nádoby se potom přepustí zahřátý impregnační lak a po zaplavení dílů se ještě dodatečně zvýší tlak. Po krátké době se přebytečný lak vypustí, impregnované díly se umístí do pece, kde se impregnované díly vytvrdí.\n\n"}
{"id": "37384", "url": "https://cs.wikipedia.org/wiki?curid=37384", "title": "Alfons Breska", "text": "Alfons Breska\n\nAlfons Breska (13. červenec 1873, Kladno – 26. září 1946, Praha) byl český básník a překladatel. Používal pseudonym Otto Elexhauser. Překládal převážně poezii z francouzštiny, němčiny, italštiny a španělštiny. Zabýval se také japonskou poezií.\n\nVystudoval gymnázium v Praze, pak pracoval jako poštovní úředník na Žižkové a později na ředitelství pošt (1889–1925), Současně pracoval jako knihovník Umělecké besedy. Byl funkcionářem literárního odboru Umělecké besedy, Kruhu českých spisovatelů a Spolku českých spisovatelů Máj.\nByl rovněž členem Balzacovy společnosti v Paříži.\n\nByl jedním z novoromantických autorů z okruhu kolem časopisu Moderní revue. Jeho básnické dílo je pod vlivem Jaroslava Vrchlického. Jeho prozaické práce jsou ovlivněny dílem Jiřího Karáska ze Lvovic.\n\nVýznamnější než jeho vlastní tvorba je jeho činnost překladatelská. Překládal především z němčiny a francouzštiny, ale též z italštiny a španělštiny. Vedle poesie a prózy překládal i divadelní hry pro Vinohradské divadlo, Švandovo divadlo na Smíchově, Stavovské divadlo a pro Městské divadlo v Plzni.\n\n\n\n\n"}
{"id": "37390", "url": "https://cs.wikipedia.org/wiki?curid=37390", "title": "Strahovský tunel", "text": "Strahovský tunel\n\nStrahovský tunel je silniční tunel v Praze, který vede ze Smíchova pod Strahovem (pod Strahovským stadionem) a vyúsťuje na hranici čtvrtí Břevnov a Střešovice. Na severní straně tunelu dále navazuje Brusnický tunel, který je součástí tunelového komplexu Blanka ústícího na trojském břehu Vltavy. Je součástí pražského Městského okruhu. Je dlouhý 2004 m, z toho ražená část má délku 1544 m. Byl první a nejdelší stavbou svého druhu v Česku.\n\nUvnitř ho tvoří 2 tubusy, každý má 2 jízdní pruhy 3,5 m široké. Stavba byla zahájena v roce 1985 (ražení průzkumné štoly od roku 1979). Původně bylo plánováno postavit po etapách celkem tři tubusy, zatím byly dokončeny jen dva (západní a střední) a dostavba východního, z něhož je postaven pouze severní a jižní hloubený rozplet, se prozatím neplánuje. Po roce 1989 došlo ke změnám na jižní straně, když místo vyústění do Smíchova byl navržen most přes Plzeňskou ulici (dnes Mozartův most) a tunel Mrázovka. Tunel byl dostavěn v roce 1997, otevřen v listopadu téhož roku.\n\nStrahovský tunel je součástí Ochranného systému metra, v případě potřeby jej uzavřou tlakové uzávěry na obou koncích, které jsou konstruovány tak, aby odolaly tlakovému výbuchu. Spojení s trasou B pak zajišťuje štola. V případě nouze by se do tohoto krytu mohlo ukrýt 15 tisíc osob.\n\nV revolučním kvasu na přelomu 80. a 90. let přišel publicista Jaroslav Veis s populárním řešením dvou kontroverzních a vlekoucích se staveb socialismu, Strahovského tunelu a Žižkovské televizní věže. Ve fejetonu pro obnovené Lidové noviny navrhl žižkovskou věž podříznout a poté její tubus strčit do tunelu. Po letech bylo autorství této myšlenky přisuzováno Ludvíku Vaculíkovi.\n\nStrahovský tunel se napojuje na pokračování tunelu Blanka v mimoúrovňové křižovatce Malovanka.\n"}
{"id": "37391", "url": "https://cs.wikipedia.org/wiki?curid=37391", "title": "Radůza", "text": "Radůza\n\nRadůza, vlastním jménem Radka Vranková (* 16. března 1973 Praha-Bubeneč), je česká zpěvačka, šansoniérka, písničkářka, harmonikářka a hudební skladatelka. Kromě skládání vlastních písní se věnuje také komponování vážné a scénické hudby, jakož i studiu lidové hudby různých evropských národů. Byla vdaná za spisovatele Josefa Urbana. S bývalým přítelem má syna Atillu (* 2007) a dceru Asenu (* 2009).\n\nDo pěti let bydlela u prarodičů ve východních Čechách v Jeníkovicích u Třebechovic pod Orebem, oba se zásadně vepsali do jejího života.\n\nNa lidové škole umění studovala hru na flétnu, později i lesní roh. Vystudovala konzervatoř – obor zpěv a skladba – sekce pop music. Soukromě také studovala klasickou hudbu.\n\nJejí velkou zálibou je cestování, při němž čerpá inspiraci a náměty pro svou další tvorbu. Domluví se anglicky, francouzsky, polsky, italsky a rusky. Studium jazyků rozličných národů je její další velkou zálibou.\n\nPro koncertní vystupování ji objevila Zuzana Navarová, se kterou hostovala poprvé, obě zpěvačky se posléze velmi sblížily. Na svých koncertech zaujímá hrou na akordeon, jakož i hrou na kytaru a klavír a silnými prožitky svých osobitých písní. V roce 2004 obdržela hned 3 ocenění „Anděl“ Akademie populární hudby v kategoriích Zpěvačka roku, Objev roku a žánrové kategorii Folk.\n\nV roce 2005 přijala nabídku režiséra Jana Hřebejka a zahrála si v jeho filmu \"Kráska v nesnázích\". V říjnu 2006 byl v pražském divadle Archa natočen záznam dvou koncertů pro její první DVD s názvem \"Půjdu kam chci\". Vyšlo 26. března 2007 a křest proběhl 5. dubna 2007 v pražské Městské knihovně. Předcházelo mu vydání CD s názvem \"Vše je jedním\" 22. ledna 2007. Na konci srpna 2007 vydala novou studiovou nahrávku \"V salonu barokních dam\".\n\nJe autorkou scénické hudby k představením:\n\nNa své značce vydala album kapely Zrní \"Hrdina počítačový hry jde do světa\" (2011).\n\n\n\n\n\n\n\n\n"}
{"id": "37393", "url": "https://cs.wikipedia.org/wiki?curid=37393", "title": "Újezd", "text": "Újezd\n\nÚjezd byl ve středověku obvykle zalesněný, řídce zalidněný územní celek, který byl vymezen vodní sítí nebo nápadnými přírodními znaky. Tyto újezdy, které byly často ve vlastnictví církve nebo drobných feudálních rodů, byly během vnitřní kolonizace ve 12. století osidlovány místním obyvatelstvem a zařazovány do hospodářského celku vlastníka. Původně zahrnovaly pole, louky, lesy nebo pastviny, po osídlení v jejich rámci vznikalo i několik vesnic. Újezdy se tak stávaly základem budoucího panství nebo statku.\n\nÚjezdy vznikaly podle starého českého práva pomocí svědků, kteří objetím na koních vyznačili hranici zalesněného a málo osídleného území. Odtud pochází název, který se také odrazil v řadě názvů vesnic na území újezdů vysazených. Dnes v Čechách existuje asi 118 obcí se slovem újezd v názvu, na Moravě je to 34 obcí. Pokud byl újezd malý a při vymezení jej stačilo obejít, vyskytuje se v pramenech pod názvem \"ochoz\" (na Moravě i \"ochoza\").\n\nPřestože vesnice v újezdech vysazené byly osídleny českým obyvatelstvem, v některých částech Čech se výjimečně objevují i názvy vesnic německé. Jde o oblasti hlavně na Sedlecku, Bílinsku a Litoměřicku a jsou dokladem nejstaršího kolonizačního pronikání německého obyvatelstva přes Krušné hory.\n\nÚjezd se v dobových písemných pramenech může vyskytovat i pod názvy \"objazd\" nebo z latiny \"circuitus\", \"circumequitacio\", \"ambitus\", \"praedium\" nebo jednoduše \"silva\" (les), z němčiny \"umreit\".\n\n"}
{"id": "37395", "url": "https://cs.wikipedia.org/wiki?curid=37395", "title": "Nuselský most", "text": "Nuselský most\n\nNuselský most (v letech 1975–1989 \"most Klementa Gottwalda\") je předpjatý betonový most v Praze. Překonává Nuselské údolí a spojuje Pankrác a vzdálenější jihovýchodní části města s Karlovem a se středem města. Po vrchní části mostu je vedena dvouproudá šestipruhová severojižní magistrála, dva chodníky a uvnitř mostu je umístěn tubus pro metro. Most byl dostavěn roku 1973. Na pankrácké straně mostu bezprostředně navazuje stanice metra Vyšehrad (zbudovaná na katastru Nuslí).\n\nUvedený most byl stavěn podle koncepce Jana Vítka, Miroslava Sůry a architekta Roberta Bucháčka, která představuje monolitickou konstrukci z předpjatého betonu o pěti polích. Konečnou dokumentaci k návrhu vypracovali Svatopluk Kobr, Vojtěch Michálek a architekt Stanislav Hubička z PÚDISu.\n\nV roce 2000 získal Nuselský most ocenění Stavba století v kategorii Dopravní stavby.\n\nNuselský most je 485 metrů dlouhý a 26,5 m široký. Má železobetonovou rámovou konstrukci a čtyři pilíře. Dvě pole mostu mají rozpětí 68,5 m a tři 115,5 m. Průměrná výška mostu je 42,5 m nad údolím. Vnitřní tubus pro metro linky C má lichoběžníkový průřez a výšku téměř 6,5 m. Tloušťka jeho stěn je od 30 do 110 cm. Most je jedním z největších v celém Česku. Osvětlují ho lampy umístěné uprostřed mostu.\n\nVětší část mostu patří do obvodu a městské části Praha 2, část jižně od přemostěné železniční trati do obvodu a městské části Praha 4. Most překračuje, mimo jiné, park Folimanku, potok Botič, železniční trať z pražského Hlavního nádraží na Smíchov a dále ulici Jaromírovu (s provozem tramvají), Oldřichovu, část ulice Křesomyslovy u tzv. nuselských reformních škol Ladislava Hanuse z dvacátých let minulého století (dnes mj. tzv. „gymnázium Pod Vyšehradem“) a ulici Sekaninovu (podél Botiče).\n\nO výstavbě nuselského mostu se uvažovalo již počátkem 20. století. Návrh železobetonového mostu vypracoval po vzniku Československa Stanislav Bechyně. Při soutěži vypsané roku 1927 se již počítalo s možností zřízení spodní mostovky pro rychlodráhu.\n\nStavba nového mostu přes Nuselské údolí ale začala být aktuální až v době, kdy se na pankrácké pláni začaly stavět obytné domy ve velkém množství. K tomu došlo na konci 60. let, když se začala stavět pankrácká sídliště. Proto bylo rozhodnuto, že bude celá oblast spojena s centrem podpovrchovou tramvají, která povede v tubusu mostu. V roce 1967 byla zahájena výstavba demolicí velkého bloku 17 domů na dně Nuselského údolí (záběry z této demolice pak byly použity v celovečerním filmu \"Ta naše písnička česká\" režiséra Zdeňka Podskalského). Počátkem roku 1968 s příchodem pražského jara byl koncept podpovrchové tramvaje změněn na metro a první vozy, odpovídající parametrům Nuselského mostu, byly také vyrobeny a zkoušeny na Kačerově. V roce 1973 byl most dokončen a následně pojmenován po prvním „dělnickém“ prezidentovi jako most Klementa Gottwalda (budovaná stanice metra měla ještě pracovní název Nuselský most). V listopadu 1970 byla provedena statická zatěžovací zkouška 66 tanky, které do Prahy přijely z rakovnického pluku. Dynamická zkouška byla dokonce provedena raketovými motory.\n\nProvoz na mostě byl zahájen 22. února 1973, jeho význam byl však omezen na lokální dopravní vztahy, neboť nebyl dokončen navazující úsek severojižní magistrály na pankrácké straně. Pro dálkovou dopravu začal mít význam teprve od 30. dubna 1973. 9. května 1974 začaly jeho tubusem pravidelně projíždět i soupravy pražského metra.\n\nUž před jeho otevřením se však objevily problémy. Nejdříve bylo rozhodnuto o změně koncepce z podpovrchové tramvaje na metro a později o nákupu souprav metra ze Sovětského svazu. Zatímco původně plánované tramvaje T3 nebo prototypy lehkých českých vozů metra R1 (u nichž snaha o nízkou hmotnost vyvolala jiné nevýhody) měly nápravový tlak 10,5 tun, sovětské soupravy Ečs měly nápravový tlak 16 tun. Na takovéto zatížení však most nebyl konstruován, proto byl do mostu vmontován speciální roznášecí ocelový rošt vážící 822 tun, který roznáší zatížení (nápravové tlaky) na stěny komorového nosníku mostu.\n\nRoznášecí rošt má délku 485 m, což je hodnota blízká vlnové délce, na které vysílá stanice Praha (639 kHz ~ 469 m). Proto byly zatěžovací zkoušky a související měření prováděny především v noci, kdy rozhlasová stanice Praha nevysílala. V opačném případě rošt fungoval jako velmi kvalitní anténa a přijímaný signál rozhlasového vysílání zcela překryl signály pro měřicí přístroje.\n\nOd roku 1990 nese současný název \"Nuselský most\". V roce 1997 byl ocelový rošt opraven z důvodu únavových trhlin na podélnících roštu, zapříčiněných špatně navrženým detailem přípoje. Tyto trhliny byly zaznamenány u více než 50 % těchto detailů na celém roštu. Vyměněny byly všechny podélníky. V roce 2011 byly vyměněny netěsné dilatační závěry.\n\nMezi rokem 2012 až 16. listopadem 2017 probíhala velká rekonstrukce. Byl opraven mostní svršek, vozovka a sanace betonových částí spodní stavby a nosné konstrukce. Vyšla na 288 milionů korun, měla by vydržet dalších 20 až 25 let provozu.\n\nPůvodní zábradlí bylo 1 m vysoké. Most byl často vyhledáván sebevrahy. V roce 1990 byla pod zábradlí zavěšena 1,5 m široká síť. V letech 1996 až 1997 bylo zábradlí zvýšeno na 2,7 m. V září 2007 bylo zábradlí doplněno nástavbou z pružného a kluzkého plechu, kterou při testech nedokázali překonat ani horolezci. Celkem si zde skokem do údolí vzalo život 200 až 300 lidí. Od roku 2011 jejich památku připomíná v parku Folimanka pomník „Z vlastního rozhodnutí“, jehož autorem je Krištof Kintera.\n\n"}
{"id": "37397", "url": "https://cs.wikipedia.org/wiki?curid=37397", "title": "Richard Serra", "text": "Richard Serra\n\nRichard Serra (* 2. listopadu 1939 v San Francisku) je americký umělec a sochař, patří k minimalistickým umělcům.\n\nSerra studoval anglickou literaturu na univerzitách Berkley a Santa Barbara (1957–1961), později pak umění na univerzitě Yale (1961–1964). Po skončení studia pracoval v hutích a ocelárnách, což ovlivnilo jeho pozdější tvorbu. \n\nSerra se stal známým svými minimalistickými konstrukcemi z velkých železných trubek a bloků, jejichž povrch není impregnován a časem začíná rezivět.\n\nSpolu s architektem Petrem Eisenmanem se zpočátku podílel na plánování Židovského památníku v Berlíně. \n"}
{"id": "37398", "url": "https://cs.wikipedia.org/wiki?curid=37398", "title": "Abraham Lincoln", "text": "Abraham Lincoln\n\nAbraham Lincoln (12. února 1809 – 15. dubna 1865) byl 16. prezident USA (v letech 1861–1865) a první prezident z řad Republikánské strany. Za americké občanské války vedl severní státy.\n\nNarodil se jako syn farmáře a dělníka Thomase Lincolna a Nancy roz. Hanksové. Matka byla negramotná. Navzdory relativně velkému majetku a různým vedlejším příjmům otce vyrůstal v chudých poměrech. Několikrát se stěhovali, až se nakonec usadili v okrese Macon v Illinois. Malárie připravila Abrahama Lincolna o matku v době, kdy mu nebylo ještě ani deset let. Jeho otec se po čase usadil v Indianě a mladý Abraham se brzy vydal vlastní cestou. Už od svých čtrnácti let si sám vydělával na živobytí. Číst a psát se naučil sám doma. V roce 1828 se seznámil s obchodníkem Jamesem Gentrym, který jej zaměstnal na přepravu zboží po vodě. Díky této nové práci v New Orleans poznal hrůzy otroctví. Abraham Lincoln během svého života vystřídal mnoho povolání - byl dřevorubcem, lodivodem, lovcem, zeměměřičem, vojákem, poštmistrem a pomocníkem v obchodě. Sám se vzdělával, studoval i zákony a zapojoval se do veřejných debat, kde se projevil jeho řečnický talent. V New Salemu si pronajal obchod. Díky své velké zálibě – knihám – si získal pověst vzdělaného člověka a jeho popularita začala růst. Lidé se na Abrahama Lincolna začali stále více obracet se svými spory, které jim pomáhal řešit.\n\nV roce 1832 poprvé kandidoval do zákonodárného sboru státu Illinois, avšak neuspěl. Ve svém volebním programu vyzdvihoval zřízení centrální banky, zavedení cla, také zlepšení veřejných institucí, čímž jasně prokazoval, že svým smýšlením tíhne k Whigům. Ve stejném roce vstoupil do milic, se kterými měl jako kapitán bránit hranice státu před Indiány, ale do bojů se příliš nezapojil. Ve volbách uspěl až na druhý pokus v roce 1834, poté byl zvolen ještě třikrát stále jako nestraník a své místo si udržel až do roku 1840. Aby získal zkušenosti, cestoval po kraji a sledoval soudy chudých lidí. V roce 1834 složil advokátské zkoušky, přestěhoval se do Springfieldu a stal se společníkem v soukromé advokátní kanceláři. V roce 1842 vstoupil do Whig Party a stal se jejich volebním lídrem v Illinois.\n\n4. listopadu 1842 se oženil s Mary Toddovou, se kterou se znal již od roku 1835. Porodila mu čtyři syny, Edwarda a Williama, kteří zemřeli ještě jako děti, a Roberta a Thomase, z nichž se však jen Robert dožil dospělosti.\n\nRoku 1846 kandidoval ve volbách do federálního Kongresu. Během svého působení v Sněmovně reprezentantů vzbudil pozornost hlavně projevem proti Mexické válce ve chvíli, kdy už prakticky skončila vítězstvím. Výrazně odmítal všechno, co se mu zdálo nespravedlivé, třeba i nadměrnou koncentraci moci v rukách prezidenta, k jejímuž zesílení i tato válka přispěla. V prezidentských volbách 1848 podpořil Zacharyho Taylora, kandidáta Whig Party.\n\nPo těchto volbách se poprvé od „Kompromisu 1820“ opět projednávala otázka otrokářství. Hlavním cílem bylo se domluvit, zda má být otrokářství zcela povoleno nebo navždy zakázáno. Abraham Lincoln přirozeně hlasoval proti tomu, aby otrokářství bylo povoleno. Navíc vznesl i požadavek na zákaz otroctví a obchodu s otroky v distriktu hlavního města (Washington, D.C.). Tento návrh znepokojil všechny otrokáře a po dlouhých diskuzích nebyl ani předložen k hlasování. Otázka otrokářství v USA však měla významně ovlivnit jeho budoucí politickou dráhu, i když on sám na začátku této krize neviděl žádné východisko k vyřešení tohoto problému a odmítal i radikální zásahy ze strany federativních vládních orgánů.\n\nProtože v dalších volbách do Kongresu USA znovu nebyl zvolen, považoval svou politickou kariéru za skončenou. Během následujících let se soustředil převážně na advokátní praxi, přestože se úplně nevzdal činnosti v politice. Mezitím se však vztahy mezi Severem a Jihem dále zostřovaly a napětí vzrostlo. Mírové vyrovnání se už zdálo téměř nemožné. Podle zákona z roku 1854 se měli obyvatelé nově přijímaných teritorií sami rozhodovat, zda otroctví chtějí, či ne. Problém otrokářství rozkládal čím dál tím víc i samotnou Whig Party a nakonec vedl i k jejímu zániku. K návratu na politickou scénu se odhodlal až v roce 1852, ale jeho pokus o získání funkce senátora se nevydařil. Jeho zásadně odmítavý nekompromisní pohled na otrokářství vzbudil pozornost republikánské strany, do které vstoupil roku 1856. Znovu kandidoval ve volbách roku 1858 proti demokratickému obhájci senátorského křesla Stephenu Douglasovi, který prosadil ve Washingtonu výše zmíněný zákon o nově přijímaných teritoriích, avšak opět prohrál.\n\nPředstava, že byl zavilým odpůrcem otrokářství a že byl pro rovnost všech lidí, je ve světle některých jeho vyjádření mylná:\n\n\"\"... Nejsme přece nepřátelé, ale přátelé. Nesmíme být nepřáteli. I když mohou vzplanout vášně, nesmí nás ovládnout. Tajuplné nitky paměti vinoucí se od každého bojiště a hrobu vlastence ke každému bijícímu srdci a ke všem krbům této země se jen přidají k Unii, budou-li opět rozehnány, a ony určitě budou rozehnány těmi lepšími anděly v nás samých.\"\" \"-\" Lincoln při svém prvním prezidentském projevu, 4. března 1861.\n\nOtázka otroctví se stala ústředním tématem volebního boje. Nakonec sice senátorské volby vyhrál Douglas, ale v prezidentských volbách 1860 se síly Republikánské strany znásobily. Na volebním sjezdu, který se konal toho roku v Chicagu, byl v třetím kole nominován na prezidenta. Demokraté byli natolik rozštěpení, že nominovali kandidáty dva, Johna C. Breckenridge a Stephena A. Douglase. Volební program republikánů sliboval konec rozšiřování otroctví, ochranná cla a rychlé udělování amerického státního občanství přistěhovalcům, kteří se stali žádanou pracovní silou.\n\nJeho kandidátem na funkci viceprezidenta USA se stal Hannibal Hamlin. Vlivem smrti bojovníka za práva otroků Johna Browna získala republikánská dvojice další hlasy na svou stranu. Ve volbách 6. listopadu 1860 obdržel 1 865 593 hlasů proti Douglasovým 1 382 713 hlasů, republikáni tak získali podporu 40% voličů a tím pádem 180 volitelů. V jižních státech nebyl ani na kandidátkách. V den jeho inaugurace (4. března 1861) schválil Kongres návrh třináctého ústavního dodatku, který měl zaručit existenci otrokářství. Jednotlivé státy ho však neschválily a tak nikdy nevzešel v platnost. Paradoxem zůstává, že když v roce 1865 ratifikovali nový 13. dodatek, netýkal se již zachování otrokářství, ale jeho ukončení.\n\nSe svými 180 mandáty porazil Douglase i Breckinridge, kteří měli dohromady pouze 84 mandátů. Jižní státy tento výsledek velmi znepokojil. Extrémisté vyzývali k odtrhnutí od Unie, i když on sám popíral jakýkoli úmysl o osvobození otroků. Hlas odporu však sílil. Do čela bojovného tábora se postavila Jižní Karolína a ještě v prosinci 1860 vystoupila z Unie. Mississippi, Florida, Alabama, Georgia, Louisiana a Texas následovali jejího příkladu. Založili Konfederativní státy americké (CSA, Confederate States of America) s vlastní ústavou a jejich prezidentem se stal Jefferson Davis, Jih podporovala Anglie se Španělskem, protože Sever pro ně byl konkurencí a Jih jim dodával potřebnou bavlnu. Osm severních otrokářských států od Delaware až po Arkansas zaujalo nejprve vyčkávací postoj. Nově zvolený prezident USA tak stál hned na začátku svého funkčního období před obrovskou hrozbou - rozpadem Unie. Všechny pokusy o vyjednávání s jižními státy skončily neúspěchem. Poté, co Jih 12. dubna 1861 začal útočit na federální pevnost Sumter, ležící nedaleko pobřeží jižanského Charlestonu, krvavá občanská válka naplno vypukla. Arkansas, Virginie, Tennessee a Severní Karolína se připojily ke Konfederaci, ale Maryland, Kentucky, Delaware a Missouri zůstaly nadále v Unii a pokusily se zůstat neutrální. Ve skutečnosti však ve většině z nich zuřila lokální občanská válka mezi místními příznivci a odpůrci otrokářství.\n\nKonfederace přesunula své hlavní město do Richmondu ve Virginii, asi 150 km od Washingtonu. První významná bitva se odehrála na řece Bull Run, kde proti sobě stálo 35 000 vojáků Unie pod vedením generála Irvina McDowella a 20 000 Konfederačních vojáků v čele s generálem Beauregardem. Unionistické oddíly utrpěly bolestnou porážku. Pro státy Unie to byl šok, který je však přesvědčil o tom, že Jih se nevzdá tak snadno, jak si na Severu mysleli. Ani několikanásobná změna armádního velení nepřinesla Severu žádný úspěch. Začátkem roku 1863 generál Jihu Lee se svými jednotkami úspěšně pronikl téměř až do Washingtonu a severozápadně od hlavního města se střetl s jednotkami Unie. Bitva u Gettysburgu trvala 4 dny (od 1. července do 3. července 1863). Sever, pod vedením generála Meada, v tomto boji konečně dosáhl vítězství. Počet vojáků byl na obou stranách vyrovnaný. Toto vítězství nebylo tak důležité z hlediska vojenského, ale hlavně z hlediska morálního. Lee se se svým vojskem stáhl a všeobecná situace se téměř nezměnila.\n\nZačátkem roku 1864 jmenoval vrchním armádním velitelem Unie generála Ulyssa Granta. Pod jeho velením proběhlo toho roku velké množství bitev, obzvláště ve Virginii, které stále víc vyčerpávaly Konfederativní armádu. Souběžně s vojenskými akcemi on sám podnikl na Jihu několik jednání o kompromisním míru. Byl ochoten zastavit boje za podmínek, že se Jižní státy vrátí do Unie a uznají osvobození otroků. V této době se již přikláněl k myšlence otroctví úplně zrušit. Měl k tomu několik dobrých důvodů. Na jednu stranu práce otroků podporovala vojenské úsilí Konfederace, na straně druhé upadající morálka občanů Severu potřebovala povzbudit nějakým vznešeným mravním ideálem. Zrušení otrokářství se jím také opravdu stalo, nemluvě o tom, že takovýto postup by zmařil jakékoli vyhlídky Konfederace na získání podpory Francie či Británie. Jefferson Davis však tyto návrhy odmítal a musel se proto stát svědkem toho, jak je jeho armáda zaháněna stále víc do úzkých. Dne 9. dubna 1865 byl generál Robert Edward Lee donucen u Appomattoxu kapitulovat. Tím i americká občanská válka de facto skončila. Začátkem června se na Jihu vzdaly poslední jednotky. Se svými 600 000 mrtvými to byla až dodnes nejničivější válka v dějinách USA. Materiální škody se nepodařilo vůbec vyčíslit.\n\nPříčina války - problém otroctví - byl vyhranou občanskou válkou vyřešen. V projevu po bitvě u Antietamu 22. října 1862 prohlásil, že od 1. ledna 1863 je třeba na všech územích obsazených vojsky Unie nahlížet na otroky jako na svobodné lidi. Dokument však nemalou mírou přispěl i ke konečnému vítězství Unie ve válce. Na jeho základě se totiž černoši mohli hlásit do služby v ozbrojených silách, čímž výraznou mírou ovlivnili složení unionistické armády. Dohromady jich v ní sloužilo téměř 200 000, což bylo asi 10 % všech vojáků.\n\nTomuto \"Preliminary Proclamation\" (předběžnému vyhlášení) předcházel složitý proces sebeuvědomování. On sám hlavní cíl války viděl v zachování Unie. K definitivnímu osvobození otroků a jeho konečnému zrušení došlo až s 13. dodatkem k Ústavě, jehož přijetí se již nedožil. Jeho Emancipační prohlášení z 22. září 1862 se projevilo i v zahraničněpolitické pozici Unie. Francie, Španělsko a Velká Británie sympatizující s Jihem se teď nemohly otevřeně postavit za Konfederaci, protože veřejná podpora otroctví byla politicky neúnosná. Unie tak zažehnala nebezpečí zásahu těchto mocností, především Británie, ve prospěch Konfederace. Roku 1863 se zúčastnil otevření národního hřbitova u Gettysburgu, na místě, kde se odehrála jedna z rozhodujících bitev občanské války. Při této příležitosti přednesl řeč, v níž kromě jiného pravil: „Věřím, že tito mrtví nezemřeli nadarmo.“ Zmiňovaný 13. ústavní dodatek, kterým bylo otroctví definitivně zrušeno, schválily tři čtvrtiny státních zastupitelstev, jak je tomu podle ústavy potřeba. 18. prosince 1865 se stal součástí ústavy. Tehdy už otroctví přetrvávalo jen ve dvou pohraničních státech Kentucky a Delaware. Netrvalo dlouho, než bylo zrušeno i tam.\n\nZačáteční těžké porážky unionistických jednotek nezůstaly bez vlivu na postavení prezidenta USA. Při volbách do Kongresu v roce 1862 zaznamenali velké úspěchy Demokraté, pět států, ve kterých v roce 1860 vyhrál on sám, zvolilo za poslance Demokraty. Celkem vzrostl počet demokratických mandátů z 24 na 75. Mezi lidmi se rozšířilo, že prezident si i za války s každým promluví a pokusí se pomoci, kde se dá. Bílý dům potom denně obléhali návštěvníci snažíce se získat nějaké místo, poradit prezidentovi anebo mu aspoň poskytnout slovní podporu v jeho nelehkém postavení. Demokraté mu především vyčítali počáteční váhavost a neschopnost při vedení. Ale ani všichni Republikáni nebyli zajedno. Proto radikálové nominovali vlastního kandidáta na funkci prezidenta USA, Johna Charlese Frémonta. Volební sjezd však 8. června 1864 rozhodl v Baltimore znovu nominovat Lincolna. Demokraté nominovali generála McClellana. Avšak bez ohledu na to se za něj postavil i lid a tak bylo jeho vítězství poměrem 212 : 21 mandátem víc než jednoznačným. Svůj hlas mu dalo i 77,5 % všech vojáků Unie.\n\nDne 4. března 1864 byl znovuuveden do úřadu prezidenta USA. Inaugurace se poprvé zúčastnila část černošského obyvatelstva, občanská sdružení a černošský armádní prapor. On sám se stále víc zaobíral plány na obnovu Jihu po skončení občanské války. Už koncem roku 1863 předložil svůj první návrh rekonstrukce jihu USA. V projevu, který přednesl při příležitosti jižanské kapitulace dne 11. dubna 1865, vytyčil základní linie budoucí politiky: ohleduplnost vůči Jihu, co možno nejrychlejší vytvoření vlastních vlád v jižních státech, od kterých však očekával jednoznačné prohlášení loajality, co možno nejrychlejší začlenění povstalců do civilního života, spojené s navrácením veškerých občanských práv.\n\nŠlo o sveřepého zastánce Ústavy Spojených států, speciálně pak odpůrce zásahů do ní a snah o její omezení v některých bodech či manipulaci s ní.\n\nBěhem americké občanské války, let 1862–1863, se mu podařilo prosadit, aby Kongres mohl vydávat státní bankovky (ve formě peněz s nuceným oběhem), jejichž pomocí financoval své vojáky a náklady vojsk Severu; stejně jako tyto bankovky (tištěné na zadní straně zeleným inkoustem, od čehož přijaly označení \"green backs\") postupně prostoupily do obchodu a celé ekonomiky severských států. On sám kladl důraz na to, aby právo na emise (tj. tisk, ražení) hotových peněz měla vláda (v tomto případě Kongres), aby toto samotné vydávání peněz nebylo zatíženo úrokem; a aby nebyla zpřetrhána možnost lidu volit zástupce, kteří by se o vydávání peněz do ekonomiky starali. Jeho princip peněz vydávaných veřejným a nikoli soukromým subjektem, který by si za něj účtoval úrok, vydržel až do 23. prosince roku 1913 (funkční období Woodrowa Wilsona).\n\nNa popud Kongresu byly nakonec papírové bankovky vytištěny v celkové hodnotě 450 milionů dolarů, což zpočátku postačovalo ke krytí válečných ztrát a zároveň to nebylo tolik, aby došlo k bezbřehé inflaci. Další vývoj války však vedl k tomu, že k vyrovnání rozpočtu bylo nutno dát do prodeje cenné papíry. Touto akcí byl pověřen bankéř Jay Cooke z Filadelfie, jehož společnosti se podařilo v první vlně prodat soukromým osobám vládní válečné papíry za více jak 500 milionů dolarů, se splatností na dvacet let. Konečný výsledek této akce pak byly téměř dvě miliardy takto získaných dolarů.\nBěhem období, v němž vykonával úřad prezidenta Abraham Lincoln, byla také nově zavedena daň z příjmu a byl zřízen příslušný kontrolní orgán Úřad pro vnitřní daňový příjem. Několik významných zákonů na podporu hospodářství přijal Kongres v roce 1862 – jednalo se především o zákon o novém ochranném clu, o transkontinentální železnici a zákon o usedlostech, díky němuž mohli osadníci získat bezplatně 160 akrů půdy.\n\n\n\nNa naplnění těchto cílů už ale neměl dost času. Dne 14. dubna, pět dnů po skončení války, navštívil společně se svou manželkou slavnostní představení ve Fordově divadle. To se mu stalo osudným. Ve 22 hodin jeden z herců, který byl fanatickým přívržencem Jihu, vtrhl do lóže a z těsné blízkosti prezidenta střelil zezadu do hlavy. Ve zmatku, který nastal, potom atentátník, herec John Wilkes Booth, utekl. Až za dvanáct dní ho vojáci chytili a zastřelili. Přestože se mu dostalo všemožné lékařské pomoci, prezident následující den po atentátu zemřel. Ukázalo se, že atentát byl spiknutím, na kterém se kromě Bootha podílelo ještě dalších devět atentátníků, kteří byli přívrženci Jihu a jednali z vlastního přesvědčení. Kromě Lincolna chtěli zabít Granta, Johnsona a Sewarda. Na státního sekretáře (ministra zahraničí), připoutaného na lůžko, byl spáchán atentát nožem, jeho zranění však nebylo smrtelné. Šest spiklenců bylo odsouzeno k trestu smrti; jeden zemřel ve vězení a ostatní byli popraveni.\n\nDnes se jeho narozeniny v USA slaví jako národní svátek, aby připomínaly prezidenta, který zachránil jednotu amerického národa a demokracii. Na člověka, který si dokázal každého podmanit svou prostotou, prostotou významného muže, kterému se protivil každý kult osobnosti, který svou práci chápal jako službu národu a k jeho blahu, kterého neustále trápily pochybnosti, zda udělal správné rozhodnutí, který se nechával vést lidskostí a slušností, a natrvalo se zapsal do povědomí svého národa.\n\n\n\n\n"}
{"id": "37399", "url": "https://cs.wikipedia.org/wiki?curid=37399", "title": "Peter Eisenman", "text": "Peter Eisenman\n\nPeter David Eisenman (* 11. srpna 1932 Newark, New Jersey) je americký architekt, patřící k nejvýznamnějším architektům současnosti. Žije a pracuje v New Yorku, kde 1967 založil \"Institute for Architecture and Urban Studies\". Eisenman obdržel mnoho mezinárodních cen.\n\nEisenman je členem skupiny \"New York Five\" (další členové: Michael Graves, Charles Gwathmey, John Hejduk a Richard Meier), jejíž cílem bylo oživení díla slavného architekta Le Corbusiera.\n\nK jeho posledním dílům patří Židovský památník v Berlíně. V roce 2010 získal Wolfovu cenu za umění.\n\n"}
{"id": "37400", "url": "https://cs.wikipedia.org/wiki?curid=37400", "title": "Most Klementa Gottwalda", "text": "Most Klementa Gottwalda\n\nMost Klementa Gottwalda byl v minulosti název více mostů:\n\n"}
{"id": "37403", "url": "https://cs.wikipedia.org/wiki?curid=37403", "title": "Kostra", "text": "Kostra\n\nKostra (někdy také skelet z řec.: \"skeletos – vysušené tělo, mumie\") je součást těla, která tvoří podpůrnou strukturu organizmu a poskytuje ochranu pro ostatní orgány. Lidská kostra se skládá ze srostlých a volných kostí, které jsou spojeny a podporovány vazy, šlachami, svaly a chrupavkami. V zásadě je možné ji rozdělit na dva druhy: vnější kostra (exoskelet) tvoří pevný vnější obal organismu a vnitřní kostra (endoskelet) je oporná soustava jednotlivých kostí a kloubů uvnitř organismu.\n\nV přeneseném významu se pojem může používat i v technice jako nosná konstrukce strojů či budov.\n\nCytoskelet (řec.: \"kytos\" - buňka) slouží k ochraně a k formování tvaru buněk. Kromě toho se díky němu mohou buňky pohybovat a přijímat látky a signály z vnějšího prostředí, což umožňuje vzájemnou komunikaci jednotlivých buněk. Skládá se z dlouhých polymerů proteinů, které prostupují buňkou všemi směry. Buňky je mohou dle potřeby spotřebovávat či znovu vytvářet. U eukaryot jsou rozlišovány tři druhy: aktinové filamenty, mikrotubuly a intermediální filamenty. Filamenty u prokaryot jsou podobné těm u eukaryot, ale liší se strukturou.\n\nHydroskelet je nejjednodušší forma skeletu, která se vyskytuje především u některých druhů bezobratlých organizmů, při kterém povrchové svaly stlačují vodnaté vnitřní prostředí daného organizmu. Protože je voda jen těžko stlačitélná je tato forma poměrně stabilní.\n\nJiné druhy zvířat, především členovci (Arthropoda), v tomto případě především hmyz, klepítkatci a korýši, vyvinuli pro svou ochranu vnější kostru. Protože ta umožňuje jen omezený prostor pro růst, dochází u těchto jedinců ke svlékání a ke skokovému růstu.\nSkládat se může z různých materiálů a látek - chitin, sloučeniny vápníku nebo křemičitany.\n\nVnější kostra u hmyzu neslouží jen jako ochrana, ale také jako opora pro svalové úpony nebo citlivý orgán pro komunikaci s vnějším prostředím. Skládá se z několika vrstev se čtyřmi funkčně rozdílnými oblastmi: epikutikula, protokutikula, epidermis, a basal lamina.\n\nJako endoskelet je označována opěrná soustava organizmů, která se nachází uvnitř jejich těla jako u obratlovců, ostnokožců či hub (porifera). Endoskelet dává tělu pevnost a stabilitu a umožňuje volný pohyb. Během vývoje vzniká endoskelet u obratlovců a ostnokožců z mezodermu.\n\nKostra hub se skládá z mikroskopických vápníkových či křemičitanových \"spiculae\". U některých druhů je součástí spongin. Spiculae jsou tvořeny ze sklerocytů.\n\nKostra ostnokožců, ke kterým patří i mořské hvězdice, se skládá s vápníku a zanedbatelného podílu oxidu hořečnatého. Kostra je těsně pod vnější kůží. Ze sklerocytů vystavěná struktura je porézní a proto současně pevná a lehká. Růst může do všech směrů a i ztracené části bez problémů dorůstají. Klouby, které spojují jednotlivé části kostry jsou ovládány svalovou soustavou.\n\nKostra obratlovců a ostnokožců se skládá z pevných součástí, kterými je pohybováno díky soustavě svalů. U lidí a všeobecně u obratlovců jsou tyto součásti označovány jako kosti. Důležitou součástí jsou chrupavky, které se u savců nacházejí převážně v kloubech. U některých druhů, například paryb, ke kterým patří žraloci, je kostra složena jen z chrupavčité tkáně.\n\nKosti se skládají z osteocytů (kostních buněk), které kolem sebe vystavují kolagenovou strukturu, do které jsou umístěny anorganické součásti jako hydroxyapatit (Ca(PO)OH). Chrupavky se naproti tomu skládají z chondrocytů (chrupavčitých buněk) které kolem sebe vytvářejí vodné prostředí z glykoproteinů apod.\nKostry jednotlivých druhů obratlovců mají mnoho společného, přesto se liší podle prostředí, ve kterém daní jedinci žijí a podle nároků. Rozdíly a podobnostmi se zabývá srovnávací anatomie.\n\nKostra ryb se skládá buď z chrupavek (paryby) nebo kostí. Hlavní znak ryb, ploutve, jsou vyztuženy kostmi napojenými na jednotlivé pletence (u párových ploutví) nebo na páteř (u nepárových). Kostra létajících ptáků (a také savců) musí přenášet velké namáhání a je proto silně vyvinutá a těžká. Tvoří 14 až 20 % hmotnosti těla oproti pozemním obratlovcům, u nichž je tento podíl obvykle 10 až 15 %. Některé kosti ptáků jsou duté. Dutý profil (trubka) umožňuje větší zátěž, než plný profil (tyč) o stejné hmotnosti.\n\nTaké savci mají specifické vlastnosti kostry. Např. kostra dospělého člověka se skládá zhruba z 200 kostí (přesný počet se u jednotlivých jedinců liší). Skládá se z lebky, páteře, hrudníku, horních a dolních končetin. Trvá několik let, než se lidská kostra dovyvine. Ačkoliv kost pažní (\"humerus\") je již u novorozenců dokonale osifikovaná, je celá kostra až kolem 20 let plně vyvinuta. U mořských savců se kvůli lepšímu pohybu ve vodě se u mořských savců převyvinuly přední končetiny v ploutve. Zadní končetiny buď úplně zanikly nebo se změnily na ocasní ploutev.\n\n"}
{"id": "37405", "url": "https://cs.wikipedia.org/wiki?curid=37405", "title": "Protilátka", "text": "Protilátka\n\nProtilátka (imunoglobulin) je protein, který je schopen jako součást imunitního systému identifikovat a zneškodnit cizí objekty (bakterie a viry) v těle. Protilátky jsou nositeli humorální imunity. Jsou to krevní bílkoviny vznikající v mízní tkáni.\n\nFunkci protilátek v těle plní glykoproteiny, označované jako imunoglobuliny. Během imunitní odpovědi jsou syntetizovány a vylučovány plazmatickými buňkami, tzn. diferencovanými B-lymfocyty. Molekula imunoglobulinu má tvar Y a skládá se ze dvou identických lehkých (L, light) řetězců a dvou těžkých (H, heavy) řetězců, které jsou navzájem spojeny pomocí disulfidových můstků.\n\nKaždý řetězec můžeme pomyslně rozdělit na funkční oblasti, domény. Část řetězců směrem k aminovému konci se nazývá variabilní oblast, naopak úsek řetězce směrem ke karboxylovému konci je oblast konstantní. Variabilní oblasti jsou vysoce heterogenní a díky procesu V(D)J rekombinace existuje řada variant protilátek. Klíčovou roli pro rozpoznání antigenů mají především hypervariabilní oblasti vznikající somatickými mutacemi v lymfocytech v průběhu jejich vývoje. Hypervariabilní oblasti tvoří jedinečnou strukturu „ramének“ imunoglobulinu, do které pak jako klíč do zámku zapadá antigen, pro který je protilátka specifická, proto každá protilátka rozpoznává jen „ten svůj“ antigen. Díky těmto procesům může u člověka vznikat řádově až 10 variant protilátek.\n\n„Nožička“ imunoglobulinu je tvořena těžkými řetězci, tvoří krystalizující fragment, tzv. Fc fragment. Tyto Fc fragmenty imunoglobulínů se vážou na Fc receptory na leukocytech. „Raménka“ jsou pak tvořena lehkým řetězcem a těžkým řetězcem, který přechází z krystalizujícího fragmentu. Tyto části imunoglobulinu se nazývají antigen vázající fragmenty (Fab - z angl. antigen binding fragment). Přechod ramének v nožičku se nazývá pant (hinge), v tomto místě je molekula velmi pohyblivá, raménka se mohou otevírat nebo zavírat podle velikosti antigenu, na který se vážou. V místě pantu také na molekulu působí enzymy, jako je papain nebo pepsin, které ji štěpí.\n\nZnáme dva typy lehkých řetězců, kappa (κ) a lambda (λ). Oba sestávají z cca 211 až 217 aminokyselin (M=23 000). Jsou si velmi podobné, přesto se v jedné molekule nikdy nevyskytují oba typy, imunoglobulin vždy obsahuje buď dva řetězce κ nebo dva řetězce λ. Variabilní oblast tvoří asi polovinu řetězce, druhá polovina je konstantní.\n\nExistuje pět typů těžkých řetězců, které se liší strukturou konstantní oblasti. Jsou označovány jako α, γ, δ, ε a μ. Těžké řetězce α a γ se skládají z přibližně 450 aminokyselin, μ a ε tvoří asi 550 aminokyselin. Variabilní oblasti tvoří asi 1/4 aminového konce těžkého řetězce.\n\nPodle typu těžkého řetězce, který tvoří imunoglobulin, je rozdělujeme na pět tříd, izotypů: IgA, IgG, IgD, IgE a IgM. Typ těžkého řetězce, zvláště struktura krystalizujícího fragmentu, kterým se imunoglobuliny vážou na buněčné receptory, ovlivňuje jejich interakci s bílými krvinkami i proteiny, jako je systém komplementu.\n\nProtilátky, které produkuje jedna plazmatická buňka, se mohou lišit typy těžkého řetězce, buňka může produkovat více tříd imunoglobulinů naráz, ale všechny imunoglobuliny produkované jednou plazmatickou buňkou jsou specifické pro určitý antigen, mají stejnou variabilní oblast.\n\nAby se organismus dokázal ubránit proti velkému množství možných antigenů, musí tvořit milióny B-lymfocytů. Je důležité si uvědomit, že pokud by všechny možné variabilní oblasti specifické pro všechny možné antigeny byly kódovány geny, imunitní systém by potřeboval pro svou funkci více genů, než obsahuje celý lidský genom. Místo toho, jak dokázal Susumu Tonegawa v roce 1976, B-lymfocyt dokáže rekombinovat části genomu a vytvořit tak všechny variace struktur protilátek. Tonegawa za svůj objev v roce 1987 získal Nobelovu cenu za fyziologii a lékařství.\n\nIgG je nejčastěji se vyskytující imunoglobulin, je přítomen v krvi i v tkáňovém moku. Vyskytuje se jako monomer. Je to jediný izotyp, který může přecházet přes placentu a chrání tak plod před choroboplodnými zárodky ještě než se vytvoří jeho vlastní imunitní systém. Váže se na viry, bakterie i houby a společně s komplementem je dokáže zničit.\n\nExistují čtyři podtřídy IgG: IgG1 (66 %), IgG2 (23 %), IgG3 (7 %) a IgG4 (4 %). IgG1, IgG3 a IgG4 snadno přecházejí přes placentární bariéru. IgG3 je nejefektivnější aktivátor komplementu, následuje IgG1 a IgG2. IgG1 a IgG3 se také vážou na \"Fc\" receptory fagocytujících buněk, označují jim patogeny a tím zajišťují, že budou fagocyty zničeny.\n\nIgA tvoří asi 15 % až 20 % sérových imunoglobulinů. Proniká do trávicího traktu, nachází se v mléku, slzách a slinách. Je to protilátka, která pomáhá bojovat proti patogenům, které se dostaly na vnější nebo i vnitřní povrch těla. Nemá schopnost aktivovat systém komplementu.\n\nExistují dvě podtřídy, IgA1 (90 %) a IgA2 (10 %). Molekula IgA2 není v závěsu spojena disulfidovými vazbami, ale nekovalentně. Tvoří většinu tzv. sekrečního IgA, protilátky v tělních sekretech. Slizniční IgA je dimer, dva monomery spojené polypeptidovým \"J řetězcem\", bohatým na cystein a \"sekreční složkou\", polypeptidem, který je syntetizován epiteliemi.\n\nIgM tvoří polymery, zpravidla se vyskytuje jako pentamer, někdy i jako hexamer. Jsou to velké (900 kDa), těžko rozpustné molekuly. Pentamery obsahují J řetězec. Každý monomer může vázat dva antigeny, pentamer IgM by tedy měl mít schopnost vázat 10 antigenů najednou, to ale neplatí, protože jednotlivá vazebná místa pro antigeny se navzájem prostorově omezují. IgM se vyskytuje hlavně v séru, tedy v krvi, někdy i v tělních sekretech. Je to velmi dobrý aktivátor komplementu.\n\nIgD tvoří asi 1 % membránových proteinů mladých B-lymfocytů, v malém množství se vyskytuje v séru. Jeho funkce je neznámá, myši bez IgD nemají narušený imunitní systém, což naznačuje nadbytečnost nebo i nefunkčnost. IgD není syntetizován dospělými B-lymfocyty. Možná slouží jako regulační receptor.\n\nIgE obsahuje ze všech imunoglobulinů největší procentuální zastoupení sacharidů. Je přítomen na membráně basofilních granulocytů a žírných buněk. Hraje roli při hypersenzitivitě a ochraně vůči parazitům. Neaktivuje komplement.\n\n\nReakce protilátek s antigenem je základem všech sérologických metod využívaných jak v humánní tak veterinární medicíně. Jednotlivé metody se liší způsobem jejich vizualizace, přičemž existuje velké množství detekčních systémů umožňujících zviditelnit uskutečněnou reakci antigenu s protilátkou. Využitím tohoto principu (antigen-protilátka) lze diagnostikovat široké spektrum infekčních či autoimunitních chorob člověka a zvířat.\n\nPrincipy metod detekující přítomnost protilátek (název metody):\n\n\nImunohistochemie a testy jako je ELISA nebo ELISPOT využívají specifity protilátek k určitým strukturám. Používají se značené protilátky, které po osvícení ultrafialovým světlem fluoreskují.\n\n\n\n\n"}
{"id": "37408", "url": "https://cs.wikipedia.org/wiki?curid=37408", "title": "Dolní Sasko", "text": "Dolní Sasko\n\nDolní Sasko ( ) je druhá největší ze 16 spolkových zemí Spolkové republiky Německo. Rozkládá se na severozápadě Německa při pobřeží Severního moře a svým územím zcela obklopuje město Brémy, patřící ke spolkové zemi Svobodné hanzovní město Brémy. Hlavním a největším městem je Hannover.\n\nDolní Sasko vzniklo v rámci Britské okupační zóny Německa spojením téměř celého Hannoverska (včetně původně hamburské exklávy Cuxhavenu), většiny Brunšvicka, Oldenburska (bez jeho bývalých exkláv) a Schaumburgu-Lippe. Od 30. června 1993 je jeho součástí i malá část bývalé NDR obec Amt Neuhaus, jejíž území (s výjimkou Niendorfu) do roku 1945 náleželo k Hannoversku.\n\nV Dolním Sasku se nachází 10 městských okresů\n\nDále se dělí na 37 zemských okresů:\n\n"}
{"id": "37409", "url": "https://cs.wikipedia.org/wiki?curid=37409", "title": "Porýní-Falc", "text": "Porýní-Falc\n\nPorýní-Falc (německy \"Rheinland-Pfalz\") je spolková země rozkládající se na západě Spolkové republiky Německo po obou březích Rýna. Hlavním a největším městem je Mohuč (\"Mainz\").\n\nSpolková země Porýní-Falc byla ustavena 30. srpna 1946. Byla vytvořena na severu francouzské okupační zóny z větší části dosud bavorské Rýnské Falce, jižních částí pruské provincie Porýní (včetně území zemského okresu Birkenfeld, náležejícího původně k Oldenbursku), západní části pruské provincie Nasavska, a části Hesenska-Darmstadtska (části provincie Rýnské Hesensko ležící na západním břehu Rýna). Vytvoření nové země bylo poté schváleno referendem dne 18. května 1947.\n\nZemské okresy\n\nMěstské okresy\n\n"}
{"id": "37410", "url": "https://cs.wikipedia.org/wiki?curid=37410", "title": "Sársko", "text": "Sársko\n\nSársko (německy \"Saarland\") je jedna ze 16 spolkových zemí Spolkové republiky Německo. Vedle městských spolkových zemí Berlína, Hamburku a Brém je jednou z nejmenších spolkových zemí jak rozlohou tak počtem obyvatel. Hlavním a největším městem je Saarbrücken s přibližně 177 000 obyvateli.\n\nSársko se nachází v jihozápadní části Německa, hraničí s Francií, Lucemburskem a spolkovou zemí Porýní-Falc. Na ploše 2500 km² žije asi jeden milion obyvatel. Sársko je rozděleno na šest administrativních celků.\n\nRegion patří mezi průmyslové oblasti. Byl však omezen důlní a hutnický průmysl, po němž se jako památky zachovaly Völklingenské hutě z 19. století, které byly v roce 1994 zařazeny na UNESCO.\n\nJméno je odvozeno od řeky Sáry (\"Saar\" německy; \"Sarre\" francouzsky).\n\nSársko hraničí na jihu a na východě s francouzským departementem Moselle, na západě s Lucemburskem a na severu a na východě se spolkovou zemí Porýní-Falc. Je pojmenováno po řece Saar, která je přítokem řeky Mosely a teče napříč sárským územím od jihu k severovýchodu. Jedna třetina rozlohy Sárska je pokryta lesy, což je skoro nejvíce ze všech německých spolkových zemí. Terén země je kopcovitý, nejvyšší hora Dollberg měří 695,4 metru nad mořem. Nejvíce obyvatel žije při hranici s Francií v aglomeraci, která obklopuje hlavní město.\n\nSársko je rozděleno do šesti okresů (německy Landkreis) se správními středisky:\n\nÚzemí Sárska bylo osidlováno keltskými kmeny Treverů a Mediomatriků. Největší památkou z této doby je zbytek opevněného hradiště v Otzenhausenu na severu země. V prvním století před naším letopočtem zřídila Římská říše toto území jako část své provincie Belgica. Keltské obyvatelstvo se mísilo s římským. Region prosperoval, což dnes můžeme pozorovat na pozůstatcích po římských sídlech. Římská nadvláda skončila v pátém století našeho letopočtu, kdy toto území dobyli Frankové. Území Sárska bylo rozděleno do několika malých oblastí. Centrální části tvořily Hrabství Saarbrücken (později Knížectví Nasavsko-Saarbrücken), značná část území patřila k Lotrinskému vévodství a k Vévodství Falc-Zweibrücken, své državy zde mělo i Trevírské kurfiřtství, západ patřil k Lucembursku; dále zde bylo několik menších celků. Celé znaky (či jejich deriváty) 4 nejvýznamnějších celků (Falc-Zweibrücken, Trevírské kurfřitství, Lotrinské vévodství a Hrabství Saarbrücken) se ostatně nakonec dostaly do znaku současné spolkové země Sárska. V průběhu let tyto oblasti získaly vysokou míru nezávislosti, ohrožovanou pouze francouzskými králi, kteří chtěli sjednotit pod svou vládu všechna území na západním břehu Rýna. Nakonec to nebyli francouzští králové, nýbrž armády francouzské revoluce, které ukončily nezávislost států na území dnešního Sárska. V roce 1792 dobyly tato území a stanovily je součástí Francouzské republiky. Některé vesnice se staly součástí departementu de la Sarre, několik vesnic na východě země bylo připojeno k departementu Donnersberg. Po porážce Napoleona roku 1815 bylo Sársko rozděleno do tří částí. Největší z nich se stala součástí pruské rýnské provincie. Další část, obdobná jako dnešní zemský okres Saarpfalz, byla přidělena Bavorskému království jako součást Rýnské Falce. Nejmenší část, ves Nohfelden, byla součástí Oldenburska. 31. července 1870 nařídil francouzský císař Napoleon III. invazi přes řeku Saar k dobytí Saarbrückenu. První výstřely francouzsko-pruské války zazněly na spichernských výšinách jižně od Saarbrückenu. Po této válce se Sársko stalo součástí sjednocené Německé říše.\n\nPo skončení první světové války bylo Sársko obsazeno vojsky vítězné Francie a podřízeno vojenské správě. Dnem platnosti Versailleské smlouvy 10. ledna 1920 bylo ustaveno tzv. Sárské teritorium (\"Saargebiet\"), které bylo na 15 let postaveno pod kontrolu nově vytvořené Společnosti národů, aniž by byla jeho formální příslušnost k Německu státoprávně dotčena. Již 27. února 1920 byla Společností národů dosazena tzv. Komise pro vládu nad Sárskou kotlinou (\"Commission de gouvernement du Bassin de la Sarre\"), která vystřídala francouzskou vojenskou správu. Zástupci předsedy této komise (z různých mocností) se svými administrativními orgány od tohoto dne až do roku 1935 fakticky toto území spravovali. První z nich byl Victor Rault, který byl dosazen Francií 26. února 1920 a působil v Sársku do 18. března 1926.\n\nVe skutečnosti bylo Sársko po 15 let pod kontrolou Francie. V roce 1933 do Sárska emigrovaly početné skupiny antinacistů z Německa, poněvadž Sársko stále nespadalo pod přímou správu Třetí říše. Protinacistické skupiny se zasazovaly o to, aby bylo Sársko nadále spravováno Francií, dokud bude v Německu vládnout Adolf Hitler.\n\nPo vypršení patnáctiletého období pod správou Společnosti národů však bylo v Sársku vyhlášeno veřejné referendum o přičlenění Sárska k Německu. 90,3 procenta voličů se vyslovilo pro toto řešení.\n\nNacisté jmenovali do funkce říšského komisaře pro Sársko Josefa Bürckela (1895–1944). Název jeho funkce se v originálním znění několikrát změnil. Zněl nejprve „Říšský komisař pro začlenění Sárska“ (\"Reichskommissar für die Rückgliederung des Saarlandes\"), poté „Říšský komisař pro Sársko“ (\"Reichskommissar für das Saarland\"), dále „Říšský komisař pro Sárskou Falc“ (\"Reichskommissar für die Saarpfalz\") a nakonec „Říšský místodržící v Západní marce“ (\"Reichsstatthalter in der Westmark\"). 28. září 1944 byl Josef Bürckel vystřídán Willim Stöhrem, který Sársko spravoval do 21. března 1945.\n\nPo druhé světové válce bylo Sársko odtrženo od Německa a stalo se francouzským protektorátem. K Německu bylo opět přičleněno v roce 1957.\n\nPo konci 2. sv. války spadalo Sársko do francouzské okupační zóny, kde mělo autonomní status. Ostatní země francouzské zóny se r. 1949 připojily k SRN. Sársko se připojilo v roce 1957 po referendu z r. 1955.\n\n\n\n\n"}
{"id": "37412", "url": "https://cs.wikipedia.org/wiki?curid=37412", "title": "Michael Cunningham", "text": "Michael Cunningham\n\nMichael Cunningham (* 6. listopadu 1952, Cincinnati, Ohio) je americký romanopisec a scenárista. Cunningham patří mezi nejprodávanější americké prozaiky. Věnuje se tématu sexuálních menšin. V roce 1999 získal Pulitzerovu cenu za svůj román \"Hodiny\" (v originále \"The Hours\"). Později na motivy knihy napsal scénář ke stejnojmennému filmu \"Hodiny\" z roku 2002. \n\nMichael Cunningham se narodil ve městě Cincinnati v americkém státě Ohio. Dětství prožil v Pasadeně v Kalifornii, kde později také studoval na Stanfordově univerzitě. Vystudoval anglickou literaturu. Na univerzitě v Iowě navštěvoval kurzy tvůrčího psaní a získal zde titul magistra krásných umění (M.F.A.). Zde se také rozhodl pro dráhu spisovatele a publikoval své první krátké povídky v časopisech The Atlantic Monthly and the Paris Review.\n\nPo dokončení studií dále publikoval povídky v časopisech The Atlantic Monthly, Redbook, Esquire, The Paris Review, The New Yorker a Vogue. \n\nV roce 1984 Debutoval románem \"Zlaté státy (Golden States)\". Kniha se nesetkala s výraznějším úspěchem. Ten přišel až s dalším románem \"Domov na konci světa (A Home at the End of the World\") v roce 1990. Úryvek z díla pod názvem \"White Angel\" (\"Bílý anděl\") vyšel již o dva roky dříve v \"The New Yorker\" a jako samostatná povídka se dostal do antologie nejlepších povídek roku 1989. \n\nV roce 1995 vyšel Cunninghamův třetí román \"Flesh and Blood\" (\"Maso a krev\"). V roce listopadu 1998 vyšly \"The Hours\" (\"Hodiny\"), které mu v jediném roce získaly prestižní Pulitzerovu cenu v kategorii próza a také PEN/Faulkner Award a Gay, Lesbian, Bisexual, and Transgendered Book Award.\n\nNa základě jeho knih \"Hodiny\" (\"The Hours\") a \"Domov na konci světa\" (\"A Home at the End of the World\") vznikly stejnojmenné filmy (\"The Hours\" v roce 2002 a \"Tři do páru\" v roce 2004). V druhém případě Michael Cunningham také napsal scénář.\n\nMichael Cunningham pracuje na novém románu \"A Short Book About a Long Marriage\". Jeho obsah zatím tají.\n\nMezi spisovateli, kteří ho nejvíc ovlivnili, nejčastěji cituje Virginii Woolfovou a její román \"Paní Dallowayová\". \n\nV řadě rozhovorů z poslední doby Cunningham uvedl, že ačkoli je sám gay a ve všech svých dílech se zaměřuje na homosexuální osoby a témata, nechce být označován za gay spisovatele. Jeho knihy v podstatě pojímají homosexualitu jako danost a gay témata vkládají do kontextu soudobé společnosti jako celku.\n\n\nCunningham navštívil Českou republiku třikrát - v letech 2006, 2010 a 2019. Ve všech případech byl hostem Festivalu spisovatelů Praha.\n\n\n\n"}
{"id": "37413", "url": "https://cs.wikipedia.org/wiki?curid=37413", "title": "Tunel Mrázovka", "text": "Tunel Mrázovka\n\nTunel Mrázovka je silniční tunel pod stejnojmenným vrchem v Praze na Smíchově. Je dlouhý 1260 m a byl otevřen 26. srpna 2004.\nNa severní straně mostem přes Plzeňskou ulici navazuje na Strahovský tunel a mimoúrovňovou křižovatkou je propojen s ulicemi Plzeňská a Vrchlického.\n\nJízdní směry jsou umístěny v samostatných troubách. Od severu má tunel v každém směru tři jízdní pruhy. Pod kopcem se tunel větví, jeden jízdní pruh ve směru od severu odbočuje samostatným tunelem k vyústění do Radlické ulice, z Radlické ulice vede druhá tunelová trouba s jedním jízdním pruhem, která se připojuje k hlavnímu tunelu ve směru k severu. Tato podzemní mimoúrovňová křižovatka umožňuje propojení Radlic a Jihozápadního Města s centrem Smíchova a s oblastí Břevnova. Obě trouby hlavního tunelu, mající již jen dva jízdní pruhy v každém směru, podjíždějí ulici Radlickou a vyúsťují rozpletem do Dobříšské ulice směrem ke Zlíchovu. Další větve rozpletu tvoří nájezd a sjezd k ulici Radlické, nadzemní část této mimoúrovňové křižovatky.\n\nTunel Mrázovka je společně se Strahovským a Zlíchovským tunelem součástí západní části Městského okruhu. Německý automotoklub ADAC jej v dubnu 2007 zařadil mezi nejbezpečnější v Evropě, v žebříčku 51 tunelů obsadil třetí příčku.\n\nTunel Mrázovka byl od 80. let 20. století plánován jako součást vnitřního okruhu Prahou v rámci tzv. systému ZÁKOS. Byl ražen v letech 1999 až 2004 novou rakouskou tunelovací metodou (především z důvodů složitosti vedení jednotlivých trub), u výjezdu z jižní i severní strany jsou krátké úseky hloubené. Ražbou tunelu bylo ovlivněno přes 70 budov různých typů a konstrukcí, které byly staré 70 až 110 let. Aby nedošlo k jejich poškození, bylo podloží pod nimi zpevněno injektáží.\n\nTunel měl původně stát 4,3 miliardy Kč. Náklady nakonec činily, včetně stavby Zlíchovského tunelu, 7 miliard Kč.\n\n\n"}
{"id": "37415", "url": "https://cs.wikipedia.org/wiki?curid=37415", "title": "Hooverova přehrada", "text": "Hooverova přehrada\n\nHooverova přehrada () je betonová klenbová přehrada na řece Colorado v USA ležící na hranicích států Arizona a Nevada. Je vysoká 220 m a dlouhá 379 m. Přehradní nádrž Mead se táhne do vzdálenosti 185 km a její hloubka dosahuje až 180 m. Je pojmenovaná po prezidentu Hooverovi a byla postavena ve 30. letech 20. století, jako ve své době největší přehrada a nejvýkonnější vodní elektrárna na světě.\n\nPrvní záměr o umístění přehrady byl v kaňonu Boulder. Proto dostal projekt název Boulder Canyon Project, i když bylo nakonec rozhodnuto postavit přehradu v Černém kaňonu. Tak se jmenovala až do roku 1947.\n\nV roce 1922 byla vytvořena komise za účelem spravedlivého rozdělování vody i ostatních výdobytků přehrady. Federální vládu tam zastupoval Herbert Hoover, v té době ministr obchodu, pozdější prezident USA.\n\nPro vybudování přehrady se rozhodlo mimo jiné i kvůli získávání poměrně velkého množství energie. V roce 1928 byly schváleny Kongresem náklady na stavbu, v roce 1931 se začalo stavět. Projekt obsahoval i plán postavit vedle přehrady celé město – Boulder City. Se stavbou se začalo v době masové nezaměstnanosti ve velké hospodářské krizi. První léto prožili stavitelé přehrady v improvizovaných stanových táborech, kde zcela běžně žily i jejich rodiny. Opoždění výstavby městečka, bezohlednost vedení stavby a nelidské pracovní podmínky vedly k nepokojům 8. srpna 1931 – byly však rozehnány zbraněmi. Tempo výstavby městečka se ale urychlilo a k jaru 1932 se dělníci mohli nastěhovat do stálých obydlí a jejich životní standard dostal důstojnější úrovně. V městečku byly zakázány hazardní hry, prostituce a prodej alkoholu. Zákaz prodeje alkoholu platil do roku 1969, zákaz hazardu platí dodnes.\n\nPřehrada se budovala v úzkém kaňonu mezi Nevadou a Arizonou. Pro odvedení vody z řečiště kvůli založení základů hráze byly vybudovány čtyři (po každé straně dva) tunely ve skále o průměru 17,1 m. Celková délka těchto tunelů je 4,9 km. Začaly se razit v květnu 1931. Stěny byly obezděny betonem tloušťky 0,9 m, v důsledku toho se průměr snížil na 15,2 m. Současně byla provedena řada měření volně ležících kamenů a skal na stěnách kaňonu, byly zaměstnáni lidé na práci ve výškách aby srovnaly stěny kaňonu. Málo stabilní malé kameny a převisy byli pomocí sbíječek ostraněny, větší kameny a kusy skály byly pomocí dynamitu svrženy dolů. Lidé pracující na strmých štěnách kaňonu si vyráběly provizorní přilby namáčením baseballových čepic do asfaltu a tím si tak chránily hlavu před malými padajícimi kameny.\n\nVšechen písek na stavbu byl dovezen koňskými povozy ze 400 km vzdáleného pobřeží. První beton do základů byl zalit 6. června 1933. Při stavbě se objevovala řada problémů. Jedním bylo ochlazování betonu. V případě betonového monolitu by beton chladl 125 let, což by mohlo vést ke vzniku trhlin. Namísto jednolitého monolitu se přehrada stavěla ze vzájemně propojených betonových bloků a jejich spáry byly zalévány betonovou směsí. Proces zvyšování pevnosti v tlaku betonu použitého při stavbě hráze není dosud dokončen.\n\nVybudována byla z tří a půl milionu kubických metrů betonu, odstraněno bylo osm milionů tun skály. Přehrada byla pojmenována podle prezidenta Herberta Hoovera, který o stavbu jevil velký zájem. Otvíral ji však až v roce 1936 prezident Roosevelt. Generátory elektrárny vyrobily první elektřinu 26. října 1936. V roce 1961 při modernizaci byly přidány další generátory. V současnosti jich pracuje 17 o celkovém maximálním výkonu 2074 MW.\n\nPo hrázi procházela Route 93, vedoucí z Arizony do Nevady. Silnice přes hráz byla extrémně vytížená dopravou i turisty a navíc představovala bezpečnostní riziko. (Např. po teroristických útocích 11. září 2001 byla doprava přes přehradu omezena.) Po vybudování Hoover Dam Bypass v roce 2010 (silničního mostu přes Black Canyon, který spojuje horní části kaňonu 500 metrů po proudu od přehrady), byl extrémně vytížený přejezd pro tranzitní dopravu uzavřen a hráz je dnes pro automobily přístupna jen z nevadské strany jako příjezd pro turisty. Silnice k hrázi sestupuje serpentinami i několika strmými a úzkými zatáčkami a automobily jsou před vjezdem podrobeny prohlídce.\n\nNejvyšší úrovně hladiny bylo dosaženo v roce 1983 v důsledku neobyčejně vysokých srážek na západě USA jako výsledek efektu El-Niňa.\n\nPrvním člověkem, který zemřel při stavbě, byl topograf J. G. Tierney, který v Coloradu utonul v prosinci 1922 při vybírání místa pro stavbu. Poslední obětí byl jeho syn Patrick W. Tierney, 13 let poté, který pracoval v jedné z forem naplněných betonem. Vedlejší forma s tuhnoucím betonem nevydržela a zkrze protrženou stěnu Tierneyho zavalil tuhnoucí beton. I přez veškerou snahu nebylo možné tělo vyprostit ani za pomoci sbíječek.\n\nSeverně od jezera Mead se nachází Valley of Fire State Park. Toto údolí se jmenuje podle červených skal z pískovce, které vrhají při odrazu slunce mnoho fascinujících odstínů oranžové a levandulové. Vlivem zvětrávání mají skály rozličný tvar, jako například skála ve tvaru sloní hlavy. Skály dříve obývali Anasáziové (předci indiánů Pueblo), proto se na mnohých skalách nachází rozličné rytiny a malby.\n\nNež řeka Colorado dosáhne přehrady, protéká údolím Grand Canyon. Propast je 1,6 kilometru hluboká a 350 kilometrů dlouhá. Kaňon je známý bizarními skalními útvary a nejrůznějšími barvami. Byl rájem zlatokopů, v roce 1901 byla postavena železniční trať vedoucí k vesnici Grand Canyon Village.\n\n\n\n"}
{"id": "37419", "url": "https://cs.wikipedia.org/wiki?curid=37419", "title": "Hercule Poirot", "text": "Hercule Poirot\n\nHercule Poirot [\"erkyl poaro\"] je nejznámější postava britské spisovatelky Agathy Christie. Poprvé se objevil v románu \"Záhada na zámku Styles\", kde se nám představil jako detektiv. Jeho věrným pomocníkem při řešení případů je kapitán Arthur Hastings.\n\nJde o velmi puntičkářského a výstředního belgického detektiva. Má malou postavu oblejších tvarů, vejčitou hlavu s uhlově černými vlasy, které dominuje mohutný, pečlivě navoskovaný knír, jenž je zároveň jeho chloubou. Je mu kolem 60 let. Rád nosí drahé obleky a mít na nohou jiné boty než své lakýrky je pro něj utrpení, stejně jako neupravenost, smítko prachu či špatně uvázaný motýlek, též si libuje v pruhovaných kalhotách. Nosí cvikr a kapesní hodinky (po dědečkovi). Bydlí na adrese Apt. 56B, Whitehaven Mansions, Sandhurst Square, London W1. Jeho telefonní číslo je TRA 8137. Stav jeho účtu musí být 444 liber, 4 šilinky a 4 pence. Nesnáší venkov. Trpí mořskou nemocí a bývá mu špatně v letadle. Je to gurmán, který velmi rád navštěvuje různé drahé restaurace, kde ochutnává jídlo, z nějž má velmi rád sladké, dává například přednost likéru (nejčastěji Charteuse - bylinný likér, Crème de cassis - likér z černého rybízu a Crème de menthe - mátový likér) a sladkému vínu před pivem. Jeho nejoblíbenějšími nealkoholickými nápoji jsou horká čokoláda a bylinný čaj. Je po něm pojmenováno belgické pivo Hercule, které je produkováno firmou Brasserie Ellezelloise ve vesnici Ellezelles, která je jedním z možných míst Poirotova narození. Odmítá jíst různě velká vajíčka či nepravidelně tvarovaný chléb.\n\nJe velmi hrdý na to, že je Belgičan (tedy Valon), a nesnáší, když si o něm lidé myslí, že je Francouz (které nemá moc v lásce), a když komolí jeho jméno, jež se vyslovuje \"[erkyl poaro]\". Je velmi sebestředný a mnoho lidí ho považuje za nafoukaného. Jeho první slova byla „Mon ami, Hastings!“ a poslední „Cher ami“ (adresováno Hastingsovi). Mluví plynně francouzsky, anglicky a německy. Rád mluví lámánou angličtinou.\n\nPři vyšetřování je jeho metodou systém a pořádek. K dopadení zločince se nehoní po různých stopách, ale používá svých šedých buněk mozkových.\n\nZa celý svůj život se zamiloval dvakrát, poprvé do jedné belgické dívky (Virginie Mesnardové) a podruhé do ruské hraběnky Very Rosakoffové. Vždy ho při vyšetřování doprovázejí někteří z jeho známých, ať už kapitán Arthur Hastings, vrchní inspektor Japp ze Scotland Yardu, sekretářka slečna Lemonová, sluha George či známá spisovatelka Ariadne Oliverová. Hercule Poirot zemře v knize \"Opona: Poslední případ Hercula Poirota\". \"The New York Times\" dokonce otiskly jeho nekrolog. Hercule Poirot se znovu objevil v roce 2014 v románu \"Vraždy s monogramem\", který je první knihou s některou z postav Agathy Christie, kterou napsal jiný autor, aniž by však vycházela z jejího námětu či nedopsaného textu.\n\nPoirotův život by se dal shrnout jeho vlastním citátem:\nAgatha Christie jako malá často četla se svojí sestrou Madge příběhy detektiva Sherlocka Holmese (od Arthura Conan Doyla). Madge ji později vyzvala, aby napsala vlastní detektivní příběh.\n\nPrvní případ (a později mnoho dalších) byl založen na otravě jedem. To mělo svůj důvod, během války totiž Christie pracovala v lékárně, kde se často setkávala s jedy. To ji nakonec povzbudilo k splnění Madginy výzvy a začala pomalu přemýšlet o příběhu a hlavní postavě.\nVe městě Torquay, kde Agatha Christie žila, pobývalo za první světové války mnoho uprchlíků, včetně belgických, které si nakonec vybrala a ti zapříčinili původ prvního detektiva. Určila mu základní vlastnosti, jimiž jsou nízká výška, knír, vynikající styl oblékání a samozřejmě inteligence. Vznik jména vysvětluje ve své autobiografii (\"Vlastní životopis\" – Agatha Christie). Nejdříve si vybrala jméno Hercules a poté Poirot. Obojí nebylo na základě jakékoliv osoby. Hercules Poirot jí moc nesedělo, ale stačilo odebrat „s“, a vzniklo dobře znějící Hercule Poirot.\n\nPrvní příběh, \"Záhada na zámku Styles\", nakonec napsala v roce 1916. První nakladatelství ho ale odmítlo, ale Christie to zkoušela dál. Nakonec byl vydán až v roce 1920, 4 roky po napsání, a na světě se tak objevil jeden z později nejznámějších detektivů všech dob, Hercule Poirot.\n\nPoirot se poprvé objevuje v \"Záhadě na zámku Styles\", vůbec první knize Agathy Christie. V druhé kapitole jde Hastings (představen hned na začátku knihy, vypravěč, Poirotův přítel se kterým se znal již v Belgii) koupit známky do poštovního úřadu. Tam se téměř srazí s mužem, který vykřikne „Mon ami, Hastings!“, kterého Hastings pozná. Takto se objeví Hercule Poirot. Hastings ho později popisuje takto:\n\nTehdy bydlel v domě s jinými belgickými uprchlíky ve Stylesu, později se přestěhoval do Whitehaven Mansions (neexistující místo, v nejznámějším seriálu o Poirotovi slouží jako toto místo budova Florin Court v Londýně). Na sklonku života se přestěhoval zpět do Stylesu.\n\nPoirot o své minulosti mluví velmi nerad, proto toho víme velmi málo. Datum narození ani místo není přesně známo. Ve \"Velké čtyřce\" se zmiňuje o blíže neurčeném místě poblíž města Spa jako o místě svého narození. V \"Tragédii o třech jednáních\" prozrazuje, že pochází z početné a chudé rodiny.\nOd roku 1893 do první světové války pracoval u belgické policie, stal se dokonce náčelníkem.\n\nStejně jako Poirot se poprvé objevuje v \"Záhadě na zámku Styles\" a naposled v \"Opona: poslední případ Hercula Poirota\". V prvních dílech je přítomnost Hastingse a jeho nápadů a domněnek téměř nepřetržitá. Postupně však klesá.\n\nHastings je velmi podobný jiné postavě – dr. Watsonovi, příteli Sherlocka Holmese. Oba jsou většinou vypravěči příběhů (ačkoli u Poirota nalezneme více případů vyprávěných někým jiným) a nejsou zrovna nejchytřejší, což v přítomnosti inteligentního detektiva vyplouvá na povrch ještě více. Oba jsou také nejlepšími přáteli detektiva a po nějakou dobu s ním sdílejí byt.\n\nHastings a Poirot se seznámili v Belgii, pravděpodobně na začátku 20. století, ještě před první světovou válkou. V Anglii se poprvé setkávají ve Stylesu.\n\nAčkoli neoplývá inteligencí, je Poirotovi často užitečný jinými způsoby. Na případy se dívá jako běžný člověk a občas pronese domněnku nebo postřeh, který nakonec pomůže k vyřešení případu (většinou ale Poirot jeho nápady smete ze stolu). Také je na rozdíl od Poirota fyzicky zdatný, a tak dokáže pomoci v chytání zločince.\n\nHastings je „pravý anglický gentleman“ a často ho nepříjemně překvapují Poirotovy „drzosti“ jako např. čtení cizích dopisů či odposlouchávání rozhovorů. Je velkým milovníkem aut a sám jezdí v 1931 Lagonda 2-Litre Low Chassis Tourer.\n\nVe \"Vraždě na golfovém hřišti\" se seznámí s Dulcie Duveenovou, kterou si později vezme a odstěhuje se s ní do Argentiny. O jejich manželství nejsou známy v podstatě žádné detaily, až v \"Oponě\" se dozvídáme informace. Hastings a Dulcie mají čtyři děti, dva syny a dvě dcery.\n\nNejznámějším jeho představitelem je Hugh Fraser (v seriálu Hercule Poirot).\n\nJejí celé jméno je Felicity Lemonová. Objevuje se ve 32 případech. Je sekretářkou Hercula Poirota. Má velmi ráda kočky. Zajímá se o spiritismus a hypnózu. Je expert téměř na vše a jejím snem je perfektní třídící systém. Chyby se dopustila pouze dvakrát. Nejznámější její představitelkou je Pauline Moran (v seriálu Hercule Poirot).\n\nNejdříve je uváděn jako inspektor, později se stává vrchním inspektorem. Pracuje ve Scotland Yardu. S Poirotem se poprvé setká v roce 1904 u případu Abercrombie a při pronásledování kriminálníka známého jako „Baron Altara“, poté až v Anglii. Nejdříve Poirotovi nedůvěřuje, ale poté se změní a stane se jeho přítelem (i Hastingse). Stejně jako Hastings se v pozdějších případech vyskytuje méně. Nejznámějším jeho představitelem je Philip Jackson (v seriálu Hercule Poirot).\n\nSeznam knih, ve kterých se postava belgického detektiva Hercule Poirota objevuje:\nDetektivní romány Agathy Christie se staly cílem mnoha filmových, televizních či rozhlasových zpracování, přičemž největší zájem přitahovaly právě příběhy Hercula Poirota. Mezi herce, kteří jej ztvárnili, patří zejména David Suchet (seriál Hercule Poirot), Albert Finney (Vražda v Orient expresu), Peter Ustinov (6 filmů, např. \"Smrt na Nilu\") a několik dalších herců.\n\nPrvním představitelem Hercule Poirota na stříbrném plátně byl britský herec Austin Trevor, který se převtělil do role belgického detektiva (bez zahnutého kníru) třikrát. Byly to filmy: Alibi (1931) natočený podle divadelní hry, Černá káva (1931) a Lord Edgware umírá (1934). Austin Trevor se objevil o třicet let později v roli Judsona ve filmové adaptaci Vraždy podle abecedy (1965), kde Hercule Poirota ztvárnil Tony Randall.\n\nFilmy:\n\nZa druhého detektiva Poirota je považován americký herec Tony Randall, nicméně snímek z dílny společnosti MGM Vraždy podle abecedy (1965) je spíše filmovou parodií než adaptací románu Agathy Christie, scenáristy velmi pozměněné. Autorka předlohy nesouhlasila s obsazením i střihem a odmítla postelové scény s Poirotem. Ve filmu se objevil kapitán Hastings v podání korpulentního Roberta Morleye.\n\nFilm:\n\nDalším představitelem se stal britský divadelní herec Albert Finney, jenž ve slavné adaptaci Vražda v Orient expresu (1974) vytvořil nejvěrnější podobu soukromého detektiva Poirota. Hvězdně obsazený film režiséra Sidney Lumeta byl pětkrát nominován na Oskara (A. Finney, kamera, kostýmy, hudba, adaptace scénáře) a Ingrid Bergmanová toto ocenění získala za vedlejší roli.\n\nFilm:\n\n\nPeter Ustinov hrál Poirota celkem šestkrát, počínaje filmem Smrt na Nilu (1978) a roli zopakoval ve filmech Zlo pod sluncem (1982) a Schůzka se smrtí (1988). Vedle těchto hvězdně obsazených filmů byly společností Warner Brothers natočeny ještě televizní adaptace Třináct u stolu (1985), Hra na vraždu (1986) a Vražda o třech dějstvích (1986). První z televizních filmů byl založen na románu „Smrt lorda Edgwarea“. Vedle Petera Ustinova se objevil David Suchet jako inspektor Japp ze Scotland Yardu, a to těsně předtím, než sám začal hrát slavného detektiva. Je ironií, že David Suchet zde Jappa označuje za „možná nejhorší výkon ve své kariéře“. Poirotův vzhled se v podání Petera Ustinova poněkud odlišil od románové předlohy. Poirot měl být podle knih Agathy Christie malý, hubený, černovlasý Belgičan na rozdíl od vysokého, silného, šedovlasého Petera Ustinova.\n\nFilmy:\n\nOd roku 1989 nastoupil na televizní scénu britský herec David Suchet, jenž se zhostil své postavy s největším citem k originální postavě. V letech 1989–1991 natočila anglická ITV 30 padesátiminutových epizod, na které od roku 1992 navazují dosud natáčené večerní filmy. Do roku 2013 tvůrci tohoto cyklu dokončili několik zbývajících nezfilmovaných předloh.\n\nKenneth Branagh byl do role Poirota obsazen v zatím nejnovější (2017) adaptaci slavné Vraždy v Orient expresu. Své románové předloze není co do fyzického vzhledu příliš věrný; honosí se sice úctyhodným knírem, ten je ovšem šedý, a je spíše atletické postavy.\n\n\n"}
{"id": "37420", "url": "https://cs.wikipedia.org/wiki?curid=37420", "title": "Hirohito", "text": "Hirohito\n\nHirohito (: 裕仁; 29. dubna 1901 – 7. ledna 1989) byl 124. japonský císař, který vládl v letech 1926 až 1989. Po své smrti je v Japonsku znám jako císař Šówa (昭和 天皇, \"Šówa tennó\"; Šówa – „zářící mír“ – byl název jeho panovnické éry, který si volí každý císař sám). Mimo Japonsko bývá jmenován Hirohito. Jeho dětské jméno bylo Miči no mija (迪宮), přesněji Miči no mija Hirohito Šinnó (迪宮 裕仁 親王).\n\nVládl nejdéle ze všech japonských císařů a jeho vláda přinesla japonské společnosti obrovské změny.\n\nNarodil se v paláci Aojama v Tokiu. Jako prvorozený syn císaře Taišó Jošihity byl 2. listopadu 1916 ustanoven korunním princem. Dne 29. listopadu 1921 se stal regentem a ujal se vlády místo svého těžce nemocného otce. V roce 1922 podnikl šestiměsíční cestu do Velké Británie a dalších evropských zemí (Francie, Itálie, Vatikán, Nizozemsko a Belgie). Stal se tak vůbec prvním japonským vládcem, který kdy vycestoval do zahraničí.\n\n25. prosince 1926 zemřel jeho otec. Korunován císařem byl 10. listopadu 1928.\n\nPočátek jeho vlády mezi roky 1928 a 1945 je poznamenám silným postavením japonských armádních kruhů ve vládě. V roce 1932 došlo k faktické ztrátě civilní kontroly nad armádou. Ta ovládla téměř veškerou politickou moc v zemi, začala se připravovat na agresivní válku ve východní Asii a postupně zavedla Japonsko do 2. světové války. Podle posledních výzkumů vyšlo najevo, že byl středem faktického politického dění a události vedoucí k invazi do Číny, následné masakry a vstup Japonska do druhé světové války se děly pod jeho přímou kontrolou nebo s jeho souhlasem.\n\n\n\n"}
{"id": "37424", "url": "https://cs.wikipedia.org/wiki?curid=37424", "title": "Manská soustava", "text": "Manská soustava\n\nManská soustava byl středověký systém územních a organizačních jednotek vázaných na hrady. Jednotlivá území byla vlastníkem dědičně propůjčována osobám (manům), kteří mu zato byli vázáni službami vojenské a hospodářské povahy. Manové spolu s pozemky získali i jistá právní, soudní a ekonomická privilegia.\n\nPodle povahy žádaných protislužeb se rozlišuje \"manství ušlechtilé\" (manové museli poskytovat vojenské protislužby) a \"manství robotné\" (manové museli pomáhat s provozem hradu nebo údržbou panství). Mezi robotné many na Křivoklátě patřili lidé, jejichž povinností bylo chytat zpěvné ptactvo nebo zajišťovat seno pro královský prevét.\n\nManský systém byl v českých zemích poprvé použit asi na statcích Bruna ze Schauenburgu a bývá spojován s příchodem německého práva. Historické bádání však nedokázalo počátky manské soustavy v Čechách a na Moravě zatím uspokojivě objasnit.\n\nVzhledem k nedostatku písemných pramenů je poznání manského systému neucelené. K nejlépe poznaným patří manské systémy hradů Karlštejn, Křivoklát a některých hradů ve východních Čechách (Náchod, Trutnov). Manské systémy mohly mít i menší šlechtické hrady. Například ke hradu Nový Žeberk patřila manství v Kundraticích, Kyjicích, Újezdě, Boleboři a Bernově.\n"}
{"id": "37426", "url": "https://cs.wikipedia.org/wiki?curid=37426", "title": "Karlovice", "text": "Karlovice\n\nNázev Karlovice má více obcí: \n\n… nebo částí obcí:\n\nSlovo Karlovice se objevuje také v názvech obcí:\n\n… nebo částí obcí:\n\n"}
{"id": "37428", "url": "https://cs.wikipedia.org/wiki?curid=37428", "title": "Karel Kosík", "text": "Karel Kosík\n\nKarel Kosík (26. června 1926 Praha – 21. února 2003) byl český filosof, historik a sociolog.\n\nV průběhu druhé světové války studoval na gymnáziu, kde se zapojil do odboje v levicově orientované skupině Předvoj. Dne 17. listopadu 1944 byl zatčen gestapem a později vězněn v Terezíně, kde jako „heftlink“ pracoval na výstavbě podzemní továrny Richard pod Radobýlem. Roku 1945 maturoval na gymnáziu v Praze, poté studoval na Filozofické fakultě UK (do roku 1947), pak studoval do roku 1949 na leningradské a moskevské univerzitě.\n\nOd roku 1953 byl zaměstnán jako vědecký pracovník ve Filosofickém ústavu ČSAV.\nPůvodní vyhraněně marxistické pozice opustil koncem 50. let. Především díky své knize \"Dialektika konkrétního \"(1963), která byla přeložena do mnoha jazyků, se stal celosvětově přijímaným intelektuálem. Kosík se účastnil činnosti jugoslávské skupiny Praxis a byl členem redakce stejnojmenného časopisu skupiny.\n\nRoku 1968 byl jmenován profesorem na Filozofické fakultě Univerzity Karlovy, kterým byl až do roku 1970. V letech 1968 až 1969 byl členem ÚV KSČ. Roku 1970 byl vyloučen z KSČ a až do roku 1989 žil pouze z honorářů za starší publikace vydávané v zahraničí a z podpory českých emigrantských nadací.\n\nRoku 1990 se vrátil na univerzitu a přednášel zde do roku 1992. Poté přešel do Filosofického ústavu AV.\n\nZa knihu \"Předpotopní úvahy\" mu byla v roce 1999 udělena Cena Toma Stopparda (Nadace Charty 77).\nMinistr kultury Pavel Dostál mu za šíření dobrého jména české kultury udělil v roce 2001 medaili Artis Bohemiae Amicis.\n\nZ manželství s literární teoretičkou Růženou Grebeníčkovou vzešly děti Antonín (matematik), Irena (varhanice a skladatelka) a Štěpán.\n\n\nV 60. letech minulého století přispíval především do \"Literárních novin\" a \"Plamene\" a koncem 90. let též do \"Salonu\", přílohy \"Práva\".\n\nV životopisných notickách Karla Kosíka (zejména na záložkách knih vydaných v devadesátých letech) bývá nejednou uváděno, že Kosík sepsal okolo roku 1975 \"tisícistránkové\" dílo, které bylo zabaveno Státní bezpečností. Jedná se však o fikci, která měla ospravedlnit jednak naprostou filosofovu nečinnost v letech 1971–1990, ale také jeho čerpání prostředků z mezinárodních fondů na podporu disidentů. Ve skutečnosti se jednalo o pouhé výpisy z četby, zejména Heideggera. Tématem byl zejména pojem pravdy v evropské myšlenkové tradici. Rukopis byl sice StB při domovní prohlídce zabaven, ale posléze autorovi vrácen. \n\n"}
{"id": "37429", "url": "https://cs.wikipedia.org/wiki?curid=37429", "title": "Activision", "text": "Activision\n\nActivision, Inc. je americký herní vývojář a vydavatel. Společnost byla založena 1. října 1979. Jejím prvním produktem byly kazety do Atari 2600, a nyní je jedním z největších vydavatelů počítačových her na světě. \n\n2. prosince 2007 bylo oznámeno spojení s Vivendi Games. Zformovala se tak nová společnost, Activision Blizzard, vlastněna Vivendi.Activision vydalo trhák století a to je oblíbená serie Call of Duty.\n\nJeště před založením Activisionu byl veškerý software pro herní konzole vydáván exkluzivně jejich tvůrci. Například Atari byl jediným vydavatelem pro herní systém Atari 2600. To nebylo příliš výhodné pro herní vývojáře, kteří i za dobře prodávané hry nedostávali dost zaplaceno. Poté, co skupina programátorů sledovala, jak se jejich hry mění v milionové bestsellery, rozhodli se odejít. Activision se tak stal prvním nezávislým vydavatelem pro herní konzole.\n\nSpolečnost založili Jim Levy, David Crane, Larry Kaplan, Alan Miller a Bob Whitehead. Odchod čtyř programátorů, jejichž tituly v té době tvořili více než polovinu prodejů Activisionu, způsobil právní spor, který se vlekl až do roku 1982.\nKdyž začal trh s herními konzolemi upadat, společnost se zaměřila na hry pro domácí počítače a snažila se získávat menší vydavatele.\n\nV roce 1982 vydal Activision \"Pitfall!\", což je hra považována za první plošinovku a také nejprodávanější titul pro Atari 2600. To způsobilo nejen záplavu klonů, snažících se napodobit komerční úspěch, ale také definovalo nejoblíbenější herní žánr osmdesátých let.\n\nV prosinci 2007 bylo oznámena fúze mezi Activisionem a Vivendi Games, kteří vlastní Blizzard. Nová společnost dostala jméno Activision Blizzard a řídí ji nynější ředitel Activisionu, Bobby Kotick. Vivendi je většinovým vlastníkem akcií.\n\n\n"}
{"id": "37430", "url": "https://cs.wikipedia.org/wiki?curid=37430", "title": "Saarbrücken", "text": "Saarbrücken\n\nSaarbrücken je hlavní a největší město německé spolkové země Sársko. Jde o univerzitní město a politické, hospodářské a kulturní centrum Sárska, jehož je jediným velkým městem. Počet obyvatel dosahuje zhruba 177 201.\n\nMěsto bývalo průmyslovým a dopravním centrem oblasti ležící na velké uhelné pánvi. Nacházely se zde továrny produkující železo a ocel, cukr, pivo, optické přístroje, stroje a stavební materiál. Ale v posledních desetiletích průmyslový význam města upadal, protože německé společnosti začaly kupovat levnější uhlí ze zahraničí.\n\nMezi historické památky města patří kamenný most přes řeku Saar (1546), gotický kostel St. Arnual, hrad z 18. století Saarbrücker Schloss a stará část města, St. Johanner Markt. V roce 1815 získali vládu nad městem Prusové, ve dvacátém\nstoletí byla část oblasti dvakrát pod vládou Francie (1919-1935 a 1945-1957).\n\nSársko bylo včleněno do Římské říše v 1. století př.n.l. Později se dostalo pod nadvládu Franků. V roce 925 se stalo součástí Svaté říše římské, ale silný vliv Francie stále přetrvával.\n\nOd roku 1381 do roku 1793 zde vládla dynastie Nassau-Saarbrücken. V 16. století se tato oblast dostala pod Francouzskou nadvládu a v 80. letech tohoto století byla připojena k Francii. V roce 1697 se Francie vzdala nadvlády, ale v letech 1793-1815 opět převzala kontrolu na regionem.\n\nRoku 1815 se velká část Sárska stala součástí Pruska. V průběhu 19. století byly otevřeny uhelné a železné doly.\n\nNa základě Versailleské smlouvy (1919) získala Francie sárské uhelné doly na dobu 15 let. Na konci tohoto období bylo volbou rozhodnuto, že se oblast připojí zpět k Německu.\n\nTento protestantský barokní kostel stojí ve staré části Saarbrückenu. Společně s přilehlým náměstím (\"Ludwigsplatz\") tvoří unikátní barokní celek.\n\nStavbu zahájil Vilém Jindřich Nasavsko-Saarbrückenský. Po jeho smrti byla stavba dočasně přerušena z důvodů chybějících financí a dluhů. Stavbu dokončil jeho syn Ludwig. Kostel byl slavnostně otevřen 25. srpna 1775. Během druhé světové války (5. října 1944) byl kostel kompletně zničen, ale v krátké době byl zrekonstruován a získal svou původní podobu.\n\nNáměstí, přiléhající ke kostelu, navrhl Friedrich Joachym Stengel. Stavba probíhala v letech 1762–1765.\n\nUniverzita byla založena v roce 1948 ve spolupráci s Francií. Hlavní univerzitní kampus je umístěn v Saarbrückenu. Lékařská fakulta a univerzitní nemocnice jsou v Homburgu. Univerzita je dvojjazyčná, výuka je vedena v němčině a francouzštině.\n\nV okolí Saarbrückenu se nacházejí města Trevír, Lucemburk, Nancy, Mety, Karlsruhe a Mannheim. Mezi Saarbrückenem a francouzským městem Sarreguemines jezdí tramvajová linka. Přímé spojení existuje i k Völklingenu.\n\n\n\n"}
{"id": "37432", "url": "https://cs.wikipedia.org/wiki?curid=37432", "title": "Karlovice (okres Semily)", "text": "Karlovice (okres Semily)\n\nObec Karlovice (německy \"Karlowitz\") se nachází v Libereckém kraji, okrese Semily, zhruba pět kilometrů od Turnova směrem na jihovýchod po silnici I/35. Žije zde  obyvatel.\n\nKarlovice se nacházejí na území bývalé vsi Přáslavice, jejíž historie sahá až do knížecích dob. Šlechta se však v patnáctém století postarala o její zánik. Místní kostel sv. Jiří pochází ze čtrnáctého století. První písemná známka o obci Karlovice je z roku 1543. Vesnice střídavě podléhala vlivu panství Valdštejnů a Hrubá Skála. Významným impulsem pro rozvoj oblasti bylo otevření Lázní Sedmihorek v roce 1842.\n\nKronika Karlovic sahá až do roku 1800 a z velké části je přístupná na webových stránkách obce.\n\nV roce 2002 vyhrály Karlovice krajské kolo soutěže Vesnice roku.\n\nSprávní území Karlovic se dělí na pět osad:\n\nObcí prochází železniční trať Hradec Králové - Jičín - Turnov se zastávkou \"Karlovice-Sedmihorky\" a stanicí \"Hrubá Skála\", která leží v Radvánovicích, slouží však i sousední Hrubé Skále. V současnosti (2011) zde zastavují všechny spoje.\n\nSouběžně s drahou vede silnice I/35. V pracovní dny po ní jezdí místní autobusy z Turnova do Jičína a dalších obcí Podtrosecka. O letních víkendech jsou v provozu turistické autobusy.\n\n\n\n"}
{"id": "37433", "url": "https://cs.wikipedia.org/wiki?curid=37433", "title": "Hnutí pro obnovu deseti přikázání Božích", "text": "Hnutí pro obnovu deseti přikázání Božích\n\nHnutí pro obnovu deseti přikázání Božích (anglicky Movement for the Restoration of the Ten Commandments of God) byla skupina v Ugandě, která se odštěpila od římskokatolické církve koncem 80. let dvacátého století. Mnohé členy a celé vedení sekty katolická církev exkomunikovala, skupina se však nadále považovala za katolíky. Jak již naznačuje název, kladli velký důraz na desatero, jenž šel tak daleko, že doporučovali ani nemluvit, aby se nemohlo stát, že podají falešné svědectví. Věřili rovněž, že přísné dodržování desatera jim pomůže ke zvláštnímu postavení po apokalypse.\n\nVěřili, že při apokalypse bude hrát zvláštní úlohu Panna Maria, sebe považovali za novou archu Noemovu.\n\nV květnu 2000 zemřelo přibližně 300 stoupenců sekty v plamenech hořícího kostela ve vsi Kalingo v západní Ugandě při události, která byla považována za masovou sebevraždu. Při vyšetřování se na pozemcích sekty našly další mrtvoly, takže celkový počet mrtvých je odhadován na 800 až 1000. Některé názory tuto událost považují spíše za masovou vraždu stoupenců vedením sekty.\n\nNěkteré okolnosti jsou dodnes nevysvětlené.\n\n"}
{"id": "37436", "url": "https://cs.wikipedia.org/wiki?curid=37436", "title": "Blizzard Entertainment", "text": "Blizzard Entertainment\n\nBlizzard Entertainment je společnost vyvíjející a publikující počítačové hry se sídlem v Kalifornii. Firmu založili Mike Morhaime, Allen Adham a Frank Pearce v únoru 1991. Blizzard je mezi fanoušky notoricky známý pro zcela markantní a pravidelné nedodržování ohlášených dat vydání svých her. Na druhou stranu téměř všechny hry od této společnosti se stávají velmi populárními a legendárními klasikami, z nichž nejznámější jsou série her Warcraft, Diablo a StarCraft. V neposlední řádě vydala společnost Blizzard velmi populární karetní hru Hearthstone.\n\nBlizzard se také velkou měrou podílel na hraní počítačových her po internetu. Ve svých hrách (počínaje hrou WarCraft II) vytvořil prostředí pro hraní a chatování zvané Battle.net. (od roku 2017 přejmenováno na BlizzardApp) Toto prostředí nyní propojuje všechny jejich hry, takže spolu hráči mohou komunikovat, ať už hrají kteroukoliv z nich.\n\n\n"}
{"id": "37437", "url": "https://cs.wikipedia.org/wiki?curid=37437", "title": "Blizzard", "text": "Blizzard\n\nSlovo blizzard může znamenat:\n\n"}
{"id": "37438", "url": "https://cs.wikipedia.org/wiki?curid=37438", "title": "Helena Zmatlíková", "text": "Helena Zmatlíková\n\nHelena Zmatlíková \"rozená\" Wehrbergerová (19. listopadu 1923, Praha – 4. dubna 2005, Praha) byla česká malířka a ilustrátorka. Ilustrovala přibližně 250 knížek, hlavně pro děti. \n\nStudovala nejprve na soukromé Ukrajinské akademii u Grigorije Musatova, později přešla na Rotterovu školu kresby a propagační grafiky. Své studium dokončila ve škole volné a užitné grafiky, knižního a reklamního umění Officina Pragensis (v roce 1942). Již během studií si přivydělávala jako módní kreslířka. Po studiích nejprve pracovala v ateliéru Melantrich, pak se osamostatnila, ale nakonec přešla pod nakladatelství Albatros jako jeho kmenová ilustrátorka. Soustavně se vydávání knížek s jejími ilustracemi věnuje nakladatelství Artur.\n\nZa své dílo získala řadu ocenění za nejkrásnější knížku. Podílela se i na Světové výstavě v Bruselu 1958.\n\nZnámé jsou její ilustrace \"Honzíkovy cesty\" od Bohumila Říhy a dětských knížek od Eduarda Petišky. Podobně známé jsou i \"Děti z Bullerbynu\" od Astrid Lindgrenové. Mezi její nejoblíbenější knížky patřilo Aškenazyho \"Putování za švestkovou vůní\", Collodiho \"Pinocchiova dobrodružství\" a \"Malý princ\" od A. de Saint-Exupéryho. Kromě knih ilustrovala i mnoho leporel pro nejmenší. Pracovala i na animovaných filmech, například na večerníčku Domeček u tří koťátek.\n\nKnihy, které ilustrovala, byly překládány do mnoha jazyků a vycházely v zahraničí i s původními ilustracemi, takže je znají děti takřka na celém světě.\n\nJejím synovcem je právník a politik Pavel Rychetský. Její syn Ivan Zmatlík byl ženatý s herečkou Kateřinou Macháčkovou, se kterou má dceru Helenu.\n\nMístem jejího posledního odpočinku je Vyšehradský hřbitov v Praze.\n\n\n"}
{"id": "37441", "url": "https://cs.wikipedia.org/wiki?curid=37441", "title": "Dobříš", "text": "Dobříš\n\nDobříš je město ve Středočeském kraji v okrese Příbram v podhůří Brdské vrchoviny. Má obyvatel a je tak po Příbrami druhým největším městem v okrese. Ve městě převažuje strojní, dřevozpracující a kožedělný průmysl. Nejvýznamnější stavbou je rokokový zámek s přilehlým francouzským parkem a anglickým parkem.\n\nDle legendy založil osadu \"Dobřich\", jeden z druhů Praotce Čecha. Vesnice pak byla Dobřieše čili Dobřicha. Podle jazykové příručky ÚJČ je název v rodu ženském, ovšem zejména někteří místní obyvatelé používají mužský rod. Zejména starší rodáci používají mužský rod, ten se používal i v literatuře až do počátku 20. století. Někdy v první polovině 20. století jazykovědci prosadili názor, že správně je jméno v ženském rodu.\n\nÚzemí v okolí města bylo osídelno již v mladší době kamenné, důkazem jsou dvě hradiště na katastru města a nález kamenné sekery staré 3500 let.\n\nPrvní písemná zmínka je z roku 1252. Čtyři listiny udávající práva klášteru v Plasích, které zde podepsal král Václav I., uvádějí Dobříš jako královský lovecký dvorec na Zlaté stezce. Poté statek připadl na čas šlechtickým vlastníkům – Rožmberkům od roku 1262 a Štěpánovi z Tetína od roku 1321.\n\nZa Jana Lucemburského přešla Dobříš opět do rukou krále. V této době je Dobříš označována jako trhová ves. Původní místo této vsi bylo v okolí dnešního dobříšského hřbitova, kde si právě Jan Lucemburský nechal vystavit lovecký hrádek Vargač (někdy též Varkač; což znamená knížecí plášť).\n\nNa lovy sem později jezdili i Janovi potomci. Karel IV. přenesl na dobříšský hrádek nejvyšší lovčí úřad české koruny a připojil k němu třináct panství. Václav IV. povýšil Dobříš na městečko.\n\nSlibný rozvoj městečka zastavily husitské války. V únoru 1421 se v Dobříši setkala vojska Jana Žižky s pražany, a spojené šiky odtud táhly na západ vyhnat vojsko krále Zikmunda. Od této doby začalo zastavování královského panství šlechtickým držitelům.\n\nPobořený hrad zapsal Zikmund v roce 1422 Bedřichu a Hanuši z Kolovrat. Od Hanuše vykoupil Vargač král Jiří z Poděbrad, aby ho roku 1461 zastavil svým synům Viktorinovi, Bočkovi, Jindřichu a Hynkovi. Ti se však statku opět vzdali, a to v roce 1472. Poté se v držbě hradu vystřídali ještě Jindřich ze Švamberka a Děpold z Lobkovic, než jeho synové vrátili roku 1530 Dobříš Ferdinandu I. Předtím však stihlo městečko téměř zpustnout (zbylo zde pouze 27 usedlostí) a místo něj vzniknout městečko nové necelý kilometr západněji, v okolí dnešního dobříšského náměstí. Roku 1543 vrátil král Ferdinand Dobříši všechna bývalá práva udělená Janem Lucemburským.\nRoku 1569 si obec vyžádala další práva a výsady – císař Maxmilián II. povýšil Dobříš na město, Dobříš získala městský znak i některé hospodářské výsady. Ve znaku je postava svatého Tomáše, neboť na jeho svátek 21. prosince se konal v Dobříši výroční trh.\n\nZa hejtmana Oldřicha Doudlebského z Doudleb se na Dobříši chovali tři roky velbloudi. Ty sem poslal císař Rudolf II., známý milovník umění a exotů všeho druhu, který je dostal darem od kohosi z Orientu. Po třech letech starostí (nikdo se totiž „o ty potvory, které k ničemu nebyly“ nechtěl starat a stádo se navíc rychle rozrůstalo) si mohl hejtman oddychnout – císař nechal velbloudy odvést jinam. Památkou na hejtmana Doudlebského je hřbitovní kostelík, jež dal stavět v roce 1589.\n\nZ konce 16. století jsou také první zmínky o židovské obci – tu dnes připomíná židovský hřbitov na severním okraji města, jehož nejstarší náhrobek je datován rokem 1650, poslední pohřeb se zde konal před druhou světovou válkou. V centru města také stojí budova bývalé synagogy, dnes kulturního domu.\n\nV roce 1630 odpadla Dobříš od královské koruny znovu a už definitivně. Zámek a celý statek koupil pruský hrabě Bruno z Mansfeldu. Panovník si pouze vymínil právo lovu na černou a červenou zvěř (kančí a vysokou) ve zdejších lesích, a to na věčné časy.\n\nTřicetiletá válka tragicky zastihla Dobříš v roce 1639, kdy tudy táhli Švédové, po nichž zůstaly z kostelíka a tvrze postavené hejtmanem Hrochem jen doutnající trosky. Samotné městečko tak špatně nedopadlo – z původního počtu 53 domů jich po válce bylo 47 obydlených. Tak dobře na tom v kraji nikde nebyli.\n\nRoku 1666 začala stavba nového panského sídla – malého barokního zámku. Další vzpruhou pro místní živnosti bylo privilegium Leopolda I. z roku 1675, které rozmnožilo dva výroční trhy o další čtyři. Další pracovní příležitostí byly panské železné huti založené kolem roku 1674. Důsledkem těchto aspektů Dobříš rostla a bohatla.\n\nPočátkem 18. století byl rozkvět Dobříše zastaven nejprve morovou epidemií (1713) následované velikým požárem tehdy ještě převážně dřevěné zástavby. Z této doby pochází socha svatého Šebestiána na rynku, která měla odvrátit zlo. Nicméně přišel nový oheň, jež zničil nedlouho předtím opravený hrad Vargač. Od té doby sloužily ruiny paláce jako panská sýpka.\n\nV roce 1745 začaly stavební práce na honosném zámku ve slohou pozdního baroka s rozsáhlým parkem. Zámek byl stavěn podle plánů architektů G. N. Servandoniho a Roberta de Cotte mladšího, kteří našli inspiraci ve vídeňském zámku Schönbrunn. Stavba trvala celých dvacet let. To už Mansfeldům patřil titul knížat a jejich panství bylo značně rozšířeno skoupením okolních statků.\nBudování a údržba rozsáhlého komplexu si vyžadovala obrovské náklady. Kromě peněz získaných prodejem panství Horažďovice pramenily hlavní zisky knížecí rodiny z roboty poddaného lidu. Dobříšský lid nebyl nikdy před tím tak zatížen robotou a tresty za neuposlechnutí jako v této době. Nejeden chudák zemřel pod ranami karabáče. Tyto poměry vyústily téměř k otevřenému povstání. Lid však zachránilo udání sousedního šlechtice, na jehož základě přijela na Dobříš císařská vyšetřující komise a dobříšský pán byl donucen zaplatit pokutu 2 000 dukátů a vyrovnat se s poddanými. Císařovna Marie Terezie jej dokonce na čas zbavila správy svého panství. Vrchní správce Svoboda byl jakožto hlavní viník odsouzen na čtyři roky těžkého žaláře. Z této doby pochází úsloví \"Dobříš – odříš\".\n\nV roce 1780 vymřeli Mansfeldové po meči a Dobříš tak vyženil příslušník opočenského rodu Colloredo s podmínkou, že k svému jménu připojí ještě Mansfeld.\n\nV letech 1791–1797 se uskutečnila stavba kostela před zámkem, jež byl zasvěcen Nejsvětější trojici. Původně měl kostel stát za radnicí na rynku namísto původního rybníčku, což však konšelé velkoryse odmítli s tím, že by se husy neměly kde koupat.\n\nV roce 1821 se město dočkalo nové empírové radnice s hodinovou věžičkou, která vystřídala původní, ještě dřevěnou radnici.\n\nPřestavbou Pasovské silnice na počátku 19. století, zřízením poštovní stanice (1825), telegrafního úřadu a železnice spojující Dobříš s Prahou (1897) došlo k výraznému oživení zdejších živností, cestovního ruchu. Zdejší ubytovací hostince, které byly z velké části dílem Židů (mimo jiné i Hotel Heinz), se těšily dobré pověsti.\n\nRoku 1850 se stala Dobříš sídlem okresního soudu, později i okresní samosprávy a berního úřadu (K oficiálnímu povýšení městečka na město došlo roku 1853). Významným rokem byl rok 1865, kdy zde vznikla první rukavičkářská živnost. A i v tomto odvětví měli prsty Židé, konkrétně Šalamoun Abeles. Šití rukavic se posléze stalo nejvýznamnějším odvětvím místního průmyslu.\n\nRoku 1897 se Dobříš dočkala železničního spojení, stala se konečnou stanicí lokálky z Prahy a Vraného nad Vltavou (nynější trať 210). K uvažovanému prodloužení trati do Příbrami nedošlo.\nKolem roku 1860 žilo v Dobříši přes 3 000 obyvatel. Tempo vzrůstu se zpomalilo, takže 4 000 obyvatel dosáhla Dobříš až ve třicátých letech 20. století.\n\nVelký průmyslový růst zaznamenalo město počátkem 20. století, kdy zde byly postaveny Rukavičkářské závody Dobříš a továrna na kovovýrobu. Z konce 30. let také pochází Masarykovo sanatorium pro nervové, vnitřní a zejména respirační choroby.\n\nPo druhé světové válce se stal zámek sídlem Svazu československých spisovatelů a sloužil umělcům všech tvůrčích svazů jako pracoviště i místo pro odpočinek. Kromě mnoha českých i slovenských umělců se zde vystřídalo i několik vzácných zahraničních hostů. Byli to např. Ilja Erenburg, Alexandr Fadějev, Rafael Alberti, Martin Andersen Nexø, Jorge Amado, Pablo Neruda, Arnold Zweig, Paul Eluard, Louis Aragon a další. Z českých umělců stojí za připomínku zejména Jan Drda, který si Dobříš velice zamiloval a pobýval zde dlouhá léta až do své smrti a je zde i pohřben. Po převratu v roce 1989 byl zámek v roce 1998 navrácen rodu Colloredo–Mansfeld i s přilehlými lesy.\n\nRoku 1950 se od obce Dobříš s osadou Trnová oddělila obec Voznice s osadou Chouzavá.\n\nPřímo ve městě se nacházejí rybníky Papež a Koryto. Proto se říká, že na Dobříši je papež u koryta, a že dobříšáci jsou křtění papežem.\n\nV blízkém okolí se pak nachází mj. Huťský rybník, Bzdinka, Říhovka a další. Na Dobříšském potoce byla vybudována přehradní nádrž Chotobuš, která sloužila jako zdroj pitné vody, dnes má pouze záložní funkci, naposledy jela na plný výkon při povodních v roce 2002, kdy připravovala pitnou vodu pro zatopené povltaví.\n\nNa východním okraji města leží přírodní památky Dobříšský park a Dobříšský zámek. Na jižním okraji se nachází přírodní památka Jezírko u Dobříše a v západní části katastrálního území Dobříš leží přírodní rezervace Hradec.\n\nDobříš je obcí s rozšířenou působností, správní obvod zahrnuje 23 okolních obcí. Město je také členem spolku Dobrovolný svazek obcí Dobříšska a Novoknínska.\n\nZastupitelstvo města má 21 členů, starostkou je Bc. Jana Vlnasová (sdružení PRO DOBŘÍŠ).\n\nJména primátorů, purkmistrů, předsedů a starostů jsou známa nepřetržitě od roku 1654. Z nich nejvýznamnější byli Ludvík Kopáček (1904-6 a 1910) a Ing. Adolf Schart (1932-42, popraven nacisty).\n\nMěsto se skládá ze dvou místních částí ležících na katastrálním území \"Dobříš\", kromě města Dobříš je to i osada Trnová, pod kterou spadají některé samoty v lesích. Do roku 1950 byla součástí města Voznice a Chouzavá, koncem 80. let se na krátkou dobu k městu připojily Rybníky.\n\nK Dobříši patří i bývalá osada Kodetka (dnes poblíž dálnice D4, čerpací stanice a továrních hal Doosan-Bobcat.\n\n\nZnak byl městu udělen v roce 1586. Ve znaku je svatý Tomáš stojící v bráně. Svatý Tomáš je i patronem města. Vlajka byla městu udělena předsedou PS Parlamentu ČR v roce 2002. Skládá se z 5 svislých modrých a bílých pruhů, bílé pruhy jsou stylizovány do tvaru brány.\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nVe městě Dobříš \"(přísl. Chouzavá, Trnová, Voznice, 3897 obyvatel)\" byly v roce 1932 evidovány tyto živnosti a obchody:\n\n\nZa dob knížat stávalo v zámeckém parku divadlo. Ve 20. století bylo ve městě kino, které však na přelomu století zaniklo. V bývalé synagoze je dnes kulturní dům.\n\nV Dobříši působí:\n\nOkolí města je vhodné pro pěší i cykloturistiku. Okolní Brdské lesy jsou častým cílem trampů.\nVe městě funguje několik sportovních oddílů, z nejoblíbenějších sportů je tu fotbal, lední hokej a volejbal kde hrají místní krajské soutěže. Dále zde má sídlo klub amerického fotbalu, který však hraje v Příbrami. Dále je možnost využít služeb fitnesscentra.\n\nV městě má tzv. „hnízdo“ dobříšská župa sportovních spolků Sokol i Orel, spravující zde tělocvičnu, v níž se pořádají hodiny (sportovního, kondičního…) aerobiku.\n\n\n\nna počátku 90. let i\n\nKatastrem města prochází dálnice D4, mimo území města jsou dva exity: 28 (Dobříš-sever) a 33 (Dobříš-jih). Městem dále prochází silnice II/114 Hořovice - Hostomice - Dobříš - Nový Knín - Neveklov a z města vychází silnice II/119 Dobříš - Drevníky - Křepenice - Sedlčany.\n\nDále zde vedou silnice III. třídy\n\nV městě končí železniční trať 210 Praha - Vrané nad Vltavou - Dobříš. Je to jednokolejná regionální trať, doprava byla zahájena roku 1897. Na území města leží koncová železniční stanice \"Dobříš\".\n\nMěstem vede cyklotrasa č. 308 Vížina – Stožec – Dobříš – Chramiště – Prostřední Lhota.\n\nMěstem vedou turistické trasy – modrá: Želkovice – Brdo – Dobříš – Strž – Chramiště Pod Veselým vrchem; modrá: Dobříš – Mníšek pod Brdy, zelená: Dobříš – Brodeč – Kazatelna – Obora – Dobříš; žlutá: Dobříš – Trnová – Kuchyňka, sedlo – Hostomice.\n\n\n"}
{"id": "37445", "url": "https://cs.wikipedia.org/wiki?curid=37445", "title": "Potštejn", "text": "Potštejn\n\nPotštejn (něm. \"Pottenstein\") je obec v Královéhradeckém kraji v okrese Rychnov nad Kněžnou. Nachází se zhruba 4,5 km jihovýchodně od Vamberka. Žije zde  obyvatel. Od konce 19. století až do roku 1924 se používal název Potštýn nad Orlicí.\n\nObec se rozkládá na obou březích Divoké Orlice na úpatí vrchu Kapraď (529 m n. m.) a hradního kopce. Sousedí s katastry obcí Záměl, Vamberk-Merklovice, Litice nad Orlicí, Sopotnice, Polom, Proruby, Velká Lhota, Chleny a Doudleby nad Orlicí. Z geologického hlediska leží v tzv. potštejnské antiklinále, jejíž jádro tvoří tmavý granodiorit, těžený ve stěnovém etážovém lomu Černá skála ve východní části katastru obce. Mezi hradním kopcem a Kapradí se koryto řeky Divoké Orlice zahlubuje až do krystalických hornin skalního podkladu. Prudké svahy, které řeka vytváří, jsou pokryty rozsáhlými souvislými smíšenými a listnatými porosty, původní dřevinná skladba lesů Středního Poorličí je dochována v rezervaci Modlivý důl.\n\nJméno získala obec podle stejnojmenného hradu, nazvaného podle svého zakladatele Půty z rodu Drslaviců: Půtův kámen, Puttenstein, zkomoleně Potštejn. Hrad byl založen na sklonku 13. století, nejstarší zmínka o podhradí pochází z 50. let 14. století.\n\nJedním z nejznámějších majitelů hradu byl Mikuláš z Potštejna, v obecném povědomí známý jako loupeživý rytíř. Patřil k nejhouževnatějším odpůrcům Lucemburků v Čechách. Z tohoto důvodu moravský markrabě Karel v roce 1339 hrad oblehl a po devítitýdenním obléhání jej dobyl. Mikuláš přitom našel v sutinách hradu smrt. Hrad byl záměrně pobořen, ale již mezi lety 1355-1358 jej Karel IV. nechal opět vystavět. Ve druhé polovině 15. století vlastnil hrad i panství Potštejn český král Jiří z Poděbrad a jeho synové. Panství však bylo často zastavováno, mezi jinými také bývalému husitskému hejtmanovi Bedřichovi ze Strážnice, který zde zemřel.\n\nV roce 1497 získal celé rozlehlé potštejnské panství Vilém II. z Pernštejna. Na počátku 16. století byl hrad přestavěn a přeměněn v reprezentativní šlechtické sídlo. V roce 1556 však byli donuceni Pernštejnové vzhledem k tíživé ekonomické situaci potštejnské panství prodat, jeho novým majitelem se stal rýnský falckrabě Arnošt. Ten po dvou letech rozlehlé panství rozdělil na několik částí a postupně odprodal různým šlechtickým rodům. Samotný Potštejn v roce 1558 koupil Václav Hrzán z Harasova a na Jenšteině. Hrzánové z Harasova vlastnili panství Potštejn, které kromě hradu, městečka Potštejna a města Kostelec nad Orlicí tvořilo dalších 18 vesnic nebo jejích částí, do roku 1629, kdy jej jako silně zadlužené odkoupil Kašpar z Grambu.\n\nV době 17. století přestal hrad sloužit jako sídlo vrchnosti a pustl. V roce 1746 získal potštejnské panství, zmenešené již v době třicetileté války o město Kostelec nad Orlicí a několik dalších vsí, slezský emigrant Jan Ludvík Harbuval Chamaré. Za něho se městečko Potštejn dočkalo nového rozkvětu. Byla zde zřízena tkalcovna, bělírna plátna a manufaktura na zpracovávání hedvábí. Mezi lety 1749-1755 byl v obci vystavěn zámek čtvercového půdorysu, který se později stal majetkem Dobřenských z Dobřenic.\n\nV druhé polovině 19. století došlo k dalšímu rozvoji obce, který urychlilo zřízení železničního spojení prostřednictvím Severozápadní dráhy v roce 1873. Poslední čtvrtstoletí jsou již ve znamení intenzivního veřejného a spolkového života a také proměny obce v populární letovisko. V roce 1881 zde byl zřízen Okrašlovací spolek, který z vlastních prostředků na cestě od mostu k jezu vysázel lipové stromořadí. Dnes tato promenáda patří vedle hradu k hlavním dominantám Potštejna. Nastávající kosmopolitní charakter dříve spíše nenápadné obce podtrhlo také zřízení prvního sboru obnovené Jednoty bratrské v roce 1870 a příchod jejího prvního duchovního správce z hornolužického Ochranova. V následujících letech odtud vyvíjel intenzivní misijní činnost v celém Podorlicku a na podporu chudších obyvatel zorganizoval v Potštejně domácí výrobu knoflíků pro firmu Wees & Weiss v holandském Zeistu.\n\nNa konci 19. století se stal Potštejn oblíbeným letoviskem, v němž trávila letní měsíce řada osobností společenského života. Byli mezi nimi vědci, spisovatelé, hudebníci i politici. Popularitě místa napomohla jeho poloha, příhodné klimatické poměry a dobré dopravní spojení. Hlavním propagátorem Potštejna se stal Jan Urban Jarník, dlouholetý předseda zdejšího Okrašlovacího spolku, který vydatně podporoval i rostoucí zájem o Potštejn. Zřídil zde říční lázně s čítárnou a kulečníkem, dva tenisové kurty, krytý kuželník a na promenádě „Pod lipami“ vystavěl jubilejní pavilon. Od roku 1887 spolek pravidelně uveřejňoval seznam letních hostů, kterým se snažil prostředkovat ubytování v soukromých bytech. Řada osobností si zde do konce století vystavěla vily, které doposud výrazně ovlivňují vzhled některých částí obce. Kulturní program hostům zajišťovaly pravidelné koncerty a divadelní představení. Z dlouhé řady jmen potštejnských hostů lze zmínit Tomáše Garrigua Masaryka, pedagoga a filozofa Gustava Adolfa Lindnera, historiky Josefa Kalouska, Václava V. Tomka, Antonína Rezka, Josefa Emlera a Karla Tieftrunka a estetika Otakara Hostinského. Do Potštejna nacházeli cestu i profesoři vídeňské a varšavské univerzity. Letovisko si oblíbili také spisovatelé Josef Václav Sládek a Jaroslav Vrchlický, hudební skladatel Karel Bendl a malíři Karel a Adolf Liebscherové. V období první republiky zájem o Potštejn sice oslábl, ale obec si nadále zachovávala charakter letoviska.\n\nSoučasný vzhled části obce stále ovlivňuje jeho někdejší význam letoviska. Vedle dochovaných vil z konce 19. století lze spatřit i stavby roubených domů lidového charakteru. V době nedávné se dočkala úprav a zpřístupnění také některá zákoutí, spojená s pobyty letních hostů, např. skalní stěna \"Bendlovka\" v západním svahu hradního kopce, oblíbené místo skladatele Karla Bendla. V obci se zejména v posledních letech čile rozvíjí spolkový život. V roce 2009 byla obnovena \"Ochotnicko-čtenářská beseda Orlice\", v září 2010 byl založen \"Okrašlovací spolek v Potštejně\", který svými aktivitami navazuje na činnost svého předchůdce z let 1882–1950. V roce 2013 se v prostorách hradu konal první ročník festivalu Divadelní Potštejn.\n\nV obci nechybí základní občanská vybavenost (pošta, zdravotnické zařízení, škola), od roku 2007 vzrůstá počet stálých obyvatel. Výrobu lokálního charakteru zastupuje několik firem. Na konci roku 2013 začala rekonstrukce někdejšího vrchnostenského pivovaru, který od léta 2014 opět slouží svému původnímu účelu. Díky své poloze, přírodním krásám blízkého okolí a dochovaným kulturním památkám obec nadále těží z turistického ruchu, zejména v letním období.\n\nV Potštejně a jeho bezprostředním okolí jsou tři okruhy naučných stezek:\n\nSe vzdálenějšími turistickými lokalitami spojují Potštejn čtyři trasy:\n\n\n\n\nPotštejnem prochází železniční trať Týniště nad Orlicí - Letohrad se stanicí \"Potštejn\" (zastavují zde všechny vlaky).\n\nPotštejn protíná silnice I/14 z Vamberka do Ústí nad Orlicí. Na území obce se dále nachází několik silnic III. třídy:\n\nPotštejnem prochází i značené cyklotrasy 4046, 4071, 4312 a 4321.\n\n\n\n"}
{"id": "37448", "url": "https://cs.wikipedia.org/wiki?curid=37448", "title": "Jan Křtitel", "text": "Jan Křtitel\n\nSvatý Jan Křtitel, v pravoslavné tradici zvaný též Předchůdce (starořečtina Ἰωάννης ὁ βαπτίζων, staroslověnština Іоаннъ Крестѧи), byl prorok z 1. století, jenž figuruje ve vyprávěných evangeliích a dalších spisech. Zmiňuje se o něm také židovský historik Flavius Iosephus ve spise \"Židovské starožitnosti\" a posvátné knihy blízkovýchodních Mandejců, kteří ho považují za svého hlavního proroka a zakladatele jejich náboženství. Jan Křtitel je tedy ctěn křesťany i mandejci.\n\nNarodil se postarším rodičům, Zacharjáši a Alžbětě. Toto narození zvěstoval archanděl Gabriel Zachariášovi, který mu nevěřil, a proto oněměl až do provedení obřízky Jana Křtitele.\n\nJako mladý odešel Jan Křtitel do pouště, aby se připravil na své budoucí povolání. V poušti se živil medem divokých včel, kobylkami a kořínky rostlin. Ve věku 30 let se stal kazatelem, aby připravoval lidi na příchod Vykupitele. Svým příkladným a asketickým životem se stal velmi populární, proto za ním přicházelo mnoho lidí, které křtil v řece Jordánu; takto pokřtil i Ježíše Krista.\n\nV jednom ze svých kázání odsoudil i Héróda Antipu za zavržení manželky a sňatek se ženou vlastního bratra. Héródés ho za tuto kritiku nechal uvěznit. Jeho žena řekla své dceři Salomé, ať si přeje jeho hlavu, což se brzy poté stalo - Heródés Salomé vyhověl a Jana Křtitele nechal stít.\n\nJanův životopis, který prezentuje Flavius Josephus, je mírně odlišný: Jan je charakterizován jako nekompromisní kazatel ctnosti a pokání, jehož vnějším znamením je křest. Herodes ho nechá zabít v pevnosti Machairús, protože se obává, že by mohl podnítit povstání.\n\nNarození Jana Křtitele církev slaví 24. června a stětí vzpomíná 29. srpna. Stal se patronem křižáckého řádu johanitů - později nazvaných maltézští rytíři, a proto i patronem Malty a tamní katedrály v městě La Valetta, dále Burgundska, Provence a slezského města Wroclaw. Ochraňuje celou řadu profesí: tkalce, krejčí, kožešníky, koželuhy, sedláře, vinaře, hospodské, bednáře, kominíky, kováře, tesaře, architekty, zedníky, kameníky, majitele biografů, hudebníky, tanečníky, zpěváky atd. Atributem Jana Křtitele v ikonografii je velbloudí rouno, tedy kožešina oděná na nahém těle na znamení toho, že Jan žil na poušti jako poustevník. Dále mívá poutnickou hůl a dlouhé neupravené vlasy a plnovous. Nejznámějším zvykem o svátku sv. Jana je pálení tzv. svatojánských ohňů.\n\nHlava Jana Křtitele, sťatá na příkaz krále Heroda Antipy, byla uložena a uctívána v kapli byzantských císařů v Konstantinopoli, odkud ji údajně v roce 1203 uloupili účastníci 4. křížové výpravy. Dostala se pak darem francouzskému králi Ludvíkovi IX. Svatému, který ji vystavil ve své soukromé kapli Sainte-Chapelle v Paříži. Z této relikvie byly oddělovány částečky jako dary evropským panovníkům. Podle jiné legendární tradice se dostala do Sýrie a byla později přenesena do Umajjádovské mešity v syrském Damašku.\n\nJan Křtitel byl uctíván od konce 10. století. Stal se patronem mnoha kostelů, řádových chrámů benediktinů v Ostrově u Davle a u sv. Jana pod Skalou, benediktinek v Teplicích (a města Teplice), také kláštera cisterciáků v Oseku u Duchcova, kde byl chován relikviář s paží sv. Jana (dnes považován za nezvěstný). Další paže byla uctívána ve Svatovítském pokladu v Praze. Dřevěné relikviáře ve tvaru uťaté hlavy na talíři byly uctívány na různých místech, jeden příklad se dochoval ve sbírce Národního muzea v Praze. Stříbrné poprsí sv. Jana Křtitele z pražské zlatnické dílny doby gotické je vystaveno v klášteře cisterciaček v lužickém St. Mariensternu. Některé ostatky svatého Jana Křtitele jsou uloženy v relikviáři svatého Maura na zámku v Bečově nad Teplou.\n\n"}
{"id": "37451", "url": "https://cs.wikipedia.org/wiki?curid=37451", "title": "Číselná struktura", "text": "Číselná struktura\n\nČíselná struktura je v matematice algebraická struktura jejímž nosičem je číselná množina. Na této množině pak jsou určitým způsobem definovány příslušné matematické relace a operace. Tvoří se od nejjednodušších k složitějším, jednodušší struktury jsou vnořeny do těch složitějších.\nPři konstrukci struktur je postup obvykle následující: nejprve je sestrojen nosič struktury (číselná množina), poté příslušné relace a nakonec je určen způsob jakým se do nové struktury zobrazí struktury jednodušší.\nPřirozená čísla jsou nejjednodušší číselnou strukturou a základem konstrukce těch složitějších. Nosičem je množina přirozených čísel označující počty objektů. Výsledná struktura je uzavřená na operaci sčítání a násobení, není uzavřená na operaci odčítání a dělení. Prvky struktury lze jednoznačně porovnávat – o libovolných dvou prvcích lze říct, který je menší (<). Lze také jednoznačně říct, který prvek je následovníkem (x') druhého.\n\nPřirozená čísla se obvykle definují prostřednictvím Peanových axiomů, lze je však určit (snad lépe) i následovně:\n\nCelá čísla jsou číselná struktura, ve které je (proti číslům přirozeným) neomezeně proveditelné také odčítání. Konstrukce vychází z toho, že každé celé číslo lze vyjádřit jako rozdíl přirozených čísel.\nRacionální čísla jsou číselná struktura, ve které je (proti číslům celým) neomezeně proveditelné také dělení. Konstrukce vychází z toho, že každé racionální číslo lze vyjádřit jako podíl celých čísel.\nReálná čísla se obvykle konstruují z racionálních čísel pomocí Dedekindových řezů.\nKomplexní čísla jsou množinou, ve které je řešitelná rovnice formula_32 a to tak, že formula_33.\n"}
{"id": "37452", "url": "https://cs.wikipedia.org/wiki?curid=37452", "title": "Benešov (rozcestník)", "text": "Benešov (rozcestník)\n\nNázev Benešov má více obcí:\n\n\n\n"}
{"id": "37453", "url": "https://cs.wikipedia.org/wiki?curid=37453", "title": "Canberra", "text": "Canberra\n\nCanberra (česky vyslovováno [ˈkɛnbɛra], 6. pád \"v Canbeře\", anglicky [ˈkænbᵊrə] nebo [ˈkænbɛrə]) je hlavní, ne však největší, město Australského společenství. S populací 323 056 obyvatel se jedná o největší vnitrozemské australské město. Canberra se nachází na jihovýchodě státu, v Teritoriu hlavního města Austrálie (ACT). Město je umístěno 280 kilometrů jihozápadním směrem od Sydney a 660 kilometrů severovýchodním směrem od Melbourne.\n\nMísto, kde se Canberra nachází, bylo vybráno jako místo pro hlavní město Austrálie roku 1908, aby došlo ke kompromisu mezi soupeřícími dvěma největšími městy, tedy mezi Sydney a Melbourne. V mezinárodní soutěži o design města zvítězil návrh dvou chicagských architektů Waltera Burley Griffina a Marion Mahony Griffinové. Stavba započala v roce 1913. Návrh manželů Griffinových kladl důraz na geometrické motivy, jako kruhy, šestiúhelníky a trojúhelníky. Ve městě se nachází také významné plochy přírodní vegetace, díky kterým Canberra získala přezdívku \"bush capital\".\n\nV Canbeře sídlí Australská vláda, Australský nejvyšší soud a mnoho vládních orgánů. Město je také centrem mnoha sociálních a kulturních institucí národního významu, jako jsou Australská národní univerzita, Australské národní muzeum či Australská národní knihovna.\n\nMěsto vzniklo jako výsledek sporu. Když se australské kolonie roku 1901 sloučily v Commonwealth of Australia, Australané se nemohli dohodnout, zda roli hlavního města převezme Sydney nebo Melbourne. V roce 1908 vznikl kompromis Canberra. Jméno \"Canberra\" v jazyce domorodců znamená \"Místo setkávání\". Jedná se o město, které bylo přesně navrženo a postaveno podle plánů, které se nechaly inspirovat městem Chicago architekta Waltera Burleye Griffina.\n\nCanberra pokrývá oblast o 805,6 km² a je situována nedaleko horského hřebenu Brindabella Ranges a okolo 150 kilometrů od východního australského pobřeží. Město leží v nadmořské výšce 550 až 700 m n. m. Nejvyšší místo ve městě se nachází na Mount Majura a je vysoké 888 metrů. Další větší kopce v oblasti jsou Mt Taylor, Mt Ainslie, Mt Mugga Mugga a Black Mountain. Okolí města se nachází v oblasti, která je bohatá na eukalyptové savany, bažiny a lesy.\n\nMěstem protéká řeka Molonglo River, která v centru města tvoří jezero nazývané Lake Burley Griffin.\n\n\n\n"}
{"id": "37455", "url": "https://cs.wikipedia.org/wiki?curid=37455", "title": "Peanova aritmetika", "text": "Peanova aritmetika\n\nPeanova aritmetika (PA) je jeden z axiomatických systémů formální teorie aritmetiky. Jde o jednu z nejdůležitějších součástí matematické logiky — slouží například k důkazu slavných Gödelových vět o neúplnosti. Rozšiřuje axiomatiku Robinsonovy aritmetiky o axiomatické schéma indukce. Pojmenována je po italském matematikovi Giuseppem Peanovi.\n\n(PA) je teorie v jazyce aritmetiky. Jejími axiomy jsou axiomy (Q1)–(Q7) Robinsonovy aritmetiky a navíc všechny instance následujícího axiomatického schématu pro formuli formula_1 jazyka aritmetiky:\nSlovy: POKUD formule platí pro 0 A ZÁROVEŇ pro všechna X (platí pro X ⇒ platí pro následníka X), POTOM formule platí pro všechna X.\n\n\n"}
{"id": "37460", "url": "https://cs.wikipedia.org/wiki?curid=37460", "title": "Pracovní pes", "text": "Pracovní pes\n\nPracovní pes je pes, který neplní pouze úlohu domácího mazlíčka, ale vykonává i jiné úkoly, pomocí kterých asistuje člověku při vykonávání nějaké činnosti nebo v každodenním životě.\n\n\nV některých zemích (především asijských, např. Korejská republika nebo Čína) psi slouží jako potrava, dále se psi někdy chovají pro kožešinu.\n\n\n"}
{"id": "37468", "url": "https://cs.wikipedia.org/wiki?curid=37468", "title": "Žáby", "text": "Žáby\n\nŽáby (Anura, syn. Salientia) jsou jedním z řádů bezocasých obojživelníků. Ocas, který se při proměně (metamorfóze) vstřebává do těla, mají pouze pulci. Často mají dlouhé, dobře vyvinuté zadní končetiny, přizpůsobené k plavání nebo ke skákání, pro žáby charakteristickému způsobu pohybu. Živí se nejčastěji hmyzem. Jejich rozmnožování je stejně jako u ostatních obojživelníků vázáno na vodní prostředí. Ve vodě se vyvíjejí jak vajíčka, tak z nich vylíhlí pulci, kteří dýchají ve vodě pomocí žaber. Z pulců se postupně vyvinou dospělé žáby, které dýchají vzduch a tím jsou na vodu vázány podstatně méně, některé druhy téměř vůbec. Přesto však nejsou ani dospělé žáby dokonale přizpůsobené životu na souši, neboť mají pouze slabě vyvinuté plíce a dýchání probíhá částečně prostřednictvím kůže, která kvůli tomu musí být tenká a vlhká, což klade vyšší nároky na vlhkost prostředí, v němž žáby žijí.\n\nObojživelníci podobní žábám se objevili již v mladších prvohorách, zhruba před 300 miliony let. Evoluční předchůdci žab se objevili již v nejspodnějším triasu, jak dokazuje například druh \"Triadobatrachus massinoti\" z Madagaskaru. První pravé žáby však vznikly až v druhohorách, zhruba před 190 miliony let. Největší evoluční radiace žab nastala až po hromadném vymírání na konci křídy před 66 miliony roků, kdy se v krátké době objevují předkové asi 88% současných žabích druhů. Největší známou žábou všech dob je druhohorní rod \"Beelzebufo\" z Madagaskaru. První známou tropickou žábou je exemplář, objevený v jantaru z Barmy, o stáří asi 99 milionů let (počátek pozdní křídy). Nejstarší známé fosilní otisky stop pravých žab byly objeveny na území Jižní Koreje a pocházejí z období pozdní spodní křídy (asi před 115 miliony let).\n\nZatím bylo popsáno 6021 druhů žab (k 31. květnu 2011), které jsou rozděleny do 38 čeledí. Z nich jsou nejpočetnější co do druhů čeledě rosničkovití (Hylidae) s 901 druhy a skokanovití (ranidae) s 1400 druhy. Asi 88 % obojživelníků jsou žáby (dále ocasatí 9 % a červoři 3 %). Druhů žab ale stále přibývá, protože vědci stále objevují nové druhy, a to zejména v tropech. Například v roce 2010 bylo objeveno 205 nových druhů.\n\nŽáby jsou kvalifikovány do tří podřádů: Archeobatrachia – 4 čeledě primitivních žab, Mesobatrachia – 6 čeledí vývojově pokročilejších žab a Neobatrachia – 28 čeledí „moderních“ žab, zdaleka největší skupina. Neobatrachia se dále dělí na Hyloidea a Ranoidea.\n\nŽáby se živí živou potravou, a to převážně hmyzem a jinými bezobratlými živočichy, některé větší druhy ale i malými obratlovci. Většina žab potravu loví dlouhým lepkavým jazykem, který vymrští po oběti. Výjimkou je čeleď vodních žab pipovitých, které potravu přijímají normálně ústy. Během přijímání potravy žáby mrkají, jelikož dochází během polykání k zatahování očních bulev, což napomáhá posunování potravy do žaludku. Pulci se živí řasami a minerály z vody a z bahna.. Žáby také nemají žádné zuby na spodní čelisti, a tak přijímají potravu celou.\n\nŽába se pohybuje po souši pomocí přískoků a skoků (výjimkou jsou například ropuchy, které častěji chodí a skáčou jen při útěku před predátorem), které provádí pomocí silných zadních nohou. Nejdelší zaznamenaný skok žáby na souši byl 5 metrů. Ve vodním prostředí žába využívá plavací techniku zadních končetin, kdy je postupně dává k sobě a odtahuje podobně jako plavci typu prsa. Žáby při skákání vždy zavírají oči.\n\nPro žáby je typické zavalité tělo bez ocasu (od toho název bezocasí obojživelníci) s čtyřmi končetinami.\nMezi druhy žab je velký velikostní rozdíl. Nejmenší žábou je 1 cm dlouhá Brachycephalus didactylus z Brazílie a naopak největším druhem je 40 cm dlouhý veleskokan goliáší (conraua goliath) z Kamerunu. Ještě větší byla pravěká žába rodu \"Beelzebufo\", žijící v době před 70 miliony let na Madagaskaru.\n\nKostra žab je převážně zkostnatělá. Strop ústní dutiny tvoří spodina mozkovny (primární patro). K jedinému krčnímu obratli je lebka připojena dvěma kloubními hrboly. Počet obratlů je u žab velmi redukován (v bederní oblasti srůstají v tzv. urostyl). Žebra nejsou u žab plně vyvinuta. U žab se poprvé setkáváme s dobře vyvinutou hrudní kostí. Stavba kostry končetin již odpovídá základnímu schématu stavby u ostatních suchozemských obratlovců. Lopatka je u žab spojena s hrudní kostí, pánev se napojuje na páteř.\n\nŽáby mají na předních nohách 4 prsty a na zadních nohách 5 prstů. Nohy a prsty mají žáby vyvinuty podle prostředí, ve kterém žijí (jsou-li vodní, stromové, či zemní). Plně vodní (např. africké žáby drápatky) či částečně vodní žáby mají mezi prsty plovací blány. Žáby žijící na stromech, zejména rosničky, mají na prstech přísavky, díky nimž se dokážou přichytit i na kluzkých svislých površích. Většina stromových a zemních žab mají nohy dobře vyvinuté pro skákání.\n\nŽáby mají většinou hladkou kůži, výjimkou jsou ropuchy, jež mají kůži hrbolatou, která méně vysychá. Kůže žab je propustná na vodu (nemusí vůbec pít), kyslík a oxid uhličitý ve vodě, proto jsou žáby velmi citlivé na složení a znečištění vody. Kůže je plná slizových žláz, které mohou být přeměněny i na žlázy jedové, je také dobře prokrvená – u žab je výrazný podíl kožního dýchání. Ve spodní vrstvě škáry jsou chromatofory s pigmentem.\n\nŽáby mají dobře vyvinuté oči, bylo experimentálně prokázáno barevné vidění. Sítnice je, na rozdíl od vyšších obratlovců, schopná regenerace. Zaostřování se děje posunem čočky, jako u ryb, čočka sama při akomodaci nemění tvar. Dospělé žáby mají tři dobře vyvinutá oční víčka. Kromě toho mají žáby i temenní (parietální) oko, které je schopné vnímat vlnovou délku i intenzitu světla.\n\nDospělé žáby mají dvě sluchové kůstky, které přenášejí vibrace do vnitřního ucha. Na povrchu hlavy mají bubínkové blány.\nU červorů je střední ucho redukované.\n\nU pulců je zachován proudový orgán, kterým živočich vnímá pohyby vody. Žáby jsou jediní čtyřnožci, u kterých je vyvinutý. Na rozdíl od proudového orgánu ryb netvoří postranní čáru.\n\nJe u žab dobře vytvořen, čichový epitel je v nosních dutinách, poprvé se objevuje Jacobsonův orgán.\n\nNěkteré druhy žab dokážou vylučovat z kůže mírné jedy. Například všechny druhy ropuch mají za očima jedové žlázy. Také žáby z čeledi pralesničkovití mají v kůži jedy a domorodí obyvatelé Jižní Ameriky jimi namáčejí svoje šípy pro lov zvěře. Žáby upozorňují na jedovatost pestrým zbarvením.\n\nJiné žáby se při napadení nafukují, aby působily jako větší a predátora tak zastrašily anebo aby se mu nevešly do pusy. To je typické zejména pro ropuchy.\n\nPoslední způsob obrany je maskování. Žáby jsou většinou zbarvené tak, aby co nejlépe splývaly s prostředím, ve kterém žijí. Maskování ale spočívá i v tvaru těla – výrostcích na hlavě, které můžou připomínat list.\n\nŽáby se dorozumívají pomocí rezonančních měchýřků, které mají jen samci. Jsou umístěny párově po stranách hlavy (skokani), nebo mají jen jeden velký v hrdle (rosničky a ropuchy zelené). Samci stahováním a roztahováním měchýřků vyluzují zvuky, kterými lákají samičky k páření.\n\nŽáby kladou vajíčka a samečci je rovnou oplozují spermiemi, jedná se tedy o vnější oplození. Z vajíček se potom líhnou larvy – pulci. Při páření samec objímá nohama samičku pod sebou, tato specifická poloha se nazývá \"amplexus\".\nŽáby jsou rozšířeny po celém světě vyjma Antarktidy, Arktidy a některých izolovaných ostrovů. Dále nežijí v některých příliš suchých či studených oblastech, největší diverzity dosahují v tropech.\n\nŽáby se nejčastěji vyskytují ve vlhkých oblastech poblíž vody. Některé žáby ale dokážou přežívat i v suchých či chladných podmínkách.\n\nKaždá žába žijící v mírných oblastech se v průběhu života vyskytuje na dvou odlišných lokalitách, první je zimoviště a druhé rozmnožovací centrum. Zimoviště je pro každý druh žáby typické. Např. skokan hnědý se vyskytuje v polích, rosnička zelená v lesích.\n\nRozmnožovacím centrem rozumíme tůň nebo podobné vodní stanoviště, které je zaplněné stojatou vodou. Nejčastější způsob dopravy vody do tůně je: srážkami, podzemními vodami či záplavami. Žáby se vyskytují i v jiných vodních centrech (rybníky, jezera, potoky, řeky a říčky, kaluže atd.)\n\nŽáby jsou důležitou složkou ekosystému. Nejenže likvidují hmyz, ale žáby samotné jsou složkou potravy pro vodní ptactvo, jako je např. čáp bílý \"(Ciconia ciconia)\", volavka popelavá \"(Ardea cinerea)\" a podobně. Přímá úměra pro vodní ptactvo na rozšíření zastupuje samozřejmě i hnízdní podmínky, ale taky hojnost potravy, a to především žab a ryb.\n\nV minulosti byly žáby a ropuchy často znevažovány a běžnými lidmi považovány za symbol neřesti (neboť bylo pozorováno jejich hlasité páření) a nečestnosti. Často jim byly přisuzovány nekalé úmysly a bývaly také považovány za průvodce čarodějnic a dalších domnělých „zlých“ bytostí. Dnes je situace s vnímáním žab ze strany veřejnosti mnohem lepší, ale jejich výskyt je stále značně omezován expanzí a znečišťováním prostředí ze strany civilizace. Mnoho druhů je také přímo ohroženo vyhubením.\n\nZnáme asi 5 000 druhů, v ČR jich žije 13. Kromě skokana hnědého jsou všechny zákonem chráněny. Všechny chráněné druhy nesmíme jakkoliv ohrožovat.\n\n\n"}
{"id": "37470", "url": "https://cs.wikipedia.org/wiki?curid=37470", "title": "Pyramida", "text": "Pyramida\n\nPyramida (z řeckého πυραμίς, \"pyramis\") je jehlanovitá stavba. Základem pyramid bývá zpravidla čtyřúhelník nebo trojúhelník, obecně to však může být jakýkoliv polygon. To znamená, že pyramida má obvykle tři nebo čtyři strany. Tyto strany musí být trojúhelníkové. Konstrukčně nejjednodušší je udělat pyramidu na čtvercové (resp. přibližně čtvercové) základně, protože nevzniká problém spojit stěny do jednoho bodu. Tuto vlastnost má drtivá většina starověkých pyramid. V pyramidách se vybudovala bludiště proti zlodějům hrobek.\n\nJsou známy egyptské pyramidy, núbijské, které byly odvozeny od egyptských, ale byly menší, čínské, mezoamerické, andské, francouzské, Cestiova pyramida v Římě, a další.\n\nPyramidy v Egyptě jsou nejznámější a nejstarší z pyramidových staveb, patří k největším stavbám v historii. Cheopsova pyramida je řazena mezi sedm divů světa a byla nejvyšší stavbou světa až do dokončení Lincolnské katedrály v roce 1311, jejíž věž pyramidu převyšovala. Věž však roku 1549 shořela po zásahu bleskem a nebyla nikdy obnovena v původní výšce. Nejvyšší stavbou světa pak byly v následujících stoletích různé církevní stavby (viz Seznam nejvyšších staveb světa).\nEgyptské pyramidy jsou postaveny z velkých kamenných bloků, nebo z cihel. Stavba pyramid probíhala bez znalosti železa a složitějších technologií. První pyramida pochází z období III. dynastie, poslední pak z XIII., někdy bývá uváděno XIV. dynastie (tzn. že všechny byly postaveny v mezi lety 2700 a 1700 př. n. l.)\nPřestože o účelu i vzniku egyptských pyramid koluje řada mýtů, které jsou označovány za nevědecké, a i vědecká obec je v této otázce rozdělena, panuje obecně přijímaná teorie, že pyramidy sloužily za hroby králů. U některých pyramid je jedna či více dalších, menších pyramid, o nichž se předpokládá, že sloužily jako hroby manželek. Některé z těchto staveb sloužily k náboženským účelům, egyptologové se domnívají že v nich přebývala králova Ba. Někteří králové si nechali postavit dvě pyramidy, což bývá vysvětlováno jako projev egyptského dualismu (příslušní faraoni byli králové Horního i Dolního Egypta). Zajímavostí je, že existují i pyramidy, které sice měly být hrobkou, ale král se nechal pohřbít jinam.\nEgyptologové se domnívají, že pyramidy se vyvinuly z mastab a že jsou egyptským vynálezem, neovlivněným cizími vlivy.\n\nNúbijské pyramidy byly postaveny panovníky říše Kuš na třech místech současného Súdánu. Tyto pyramidy jsou ovlivněny egyptskými, ale proti nim jsou menší a strmější. V Núbii byly stavěny zhruba do roku 300, vzniklo asi 220 takových staveb. Tyto pyramidy nejsou hroby, ale pouze pomníkem mrtvého krále.\n\nPyramidy v Mezoamerice patří k nejvýznačnějším pozůstatkům starověkých mezoamerických civilizací, především Toltéků, Mayů a Aztéků. Jsou sestaveny z kamenných kvádrů mnohem menších než egyptské pyramidy, takže je poměrně snadno uneslo několik málo lidí. Kvádry byly spojovány pomocí cementové malty. Stavitelé neznali železné nástroje ani kolo.\n\nPrvní čínský císař Čchin Š'-chuang-ti si nechal vybudovat pyramidální hrobku severovýchodně od centra města Si-an, tehdejšího hlavního města říše. Tvarem připomíná egyptské pyramidy, je postavena především z navezené a upěchované zeminy. Pod pyramidou by se měl nacházet pohřební sál, ale dosud nedošlo k jeho archeologickému průzkumu. Několik desítek podobných pyramid (často s komolým zakončením), jakožto hrobek císařské dynastie Západní Chan a vysokých státních funkcionářů, pak bylo vybudováno severozápadně od města, kde tvoří symbolickou ochrannou linii oproti mongolským nájezdníkům.\n\nV průběhu existence římské říše bylo také postaveno několik pyramid, z nichž nejznámější je dosud existující Cestiova pyramida v Římě. Jedná se o 27 metrů vysokou stavbu z konce 1. století př. n. l.\nDalší římská pyramida byla postavena ve Faliconu ve Francii. Přímo v Římě byla postavena pyramida pojmenovaná Meta Romuli, která byla zničena koncem 15. století.\n\nPyramida zůstává oblíbeným tvarem i pro novověkou a moderní architekturu. Některé příklady ukazuje následující galerie (chronologicky):\nHistorické pyramidy symbolizovaly například horu či kopec, které bývaly často považovány za posvátné hory. Již první stupňovité „pyramidy“ zikkuraty symbolizovaly horu. Egyptský bůh Ra, považovaný za otce faraonů, seděl na pyramidovitém kopci (tzv. prapahorek Benben). Egyptské pyramidy sloužily podobnému účelu jako mohyla a původně byly stupňovité (Džoserova pyramida). Mezoamerické pyramidy byly symbolické hory (například pyramida jako altepetl, tj. vodní hora). Pyramidovité chrámy v Asii často představují horu Méru.\n\n\n\n"}
{"id": "37471", "url": "https://cs.wikipedia.org/wiki?curid=37471", "title": "Golda Meirová", "text": "Golda Meirová\n\nGolda Meirová (: , rodným jménem Golda Mabovyčová, : ; 3. května 1898 – 8. prosince 1978; v letech 1969 až 1974 známá též jako Golda Meyersonová) byla ministerskou předsedkyní Státu Izrael. Historicky byla první a dodnes jedinou ženou v tomto úřadě, zároveň v pořadí pátou osobou v této funkci a rovněž tak v pořadí třetí ženou na světě vůbec, která úřad ministerského předsedy zastávala.\n\nJiž od mládí byla horlivou sionistkou, angažovanou v sionistickém hnutí. Ve 23 letech tato Američanka původem z carského Ruska imigrovala s manželem do mandátní Palestiny, kde se postupně propracovala od práce v kibucu až do nejvyššího vedení jišuvu. Po vzniku Izraele působila na krátkou dobu jako izraelská vyslankyně v Sovětském svazu a následně jako ministryně práce. Jako taková podporovala neomezenou židovskou imigraci a velké projekty na výstavbu technické a bytové infrastruktury. Během 50. a 60. stála po deset let v čele izraelské diplomacie jako ministryně zahraničních věcí. Z tohoto vládního postu se jí podařilo dojednat historicky první nákup amerických zbraní a rovněž tak rozvíjela četné vztahy s africkými a asijskými státy.\n\nIzraelskou ministerskou předsedkyní byla zvolena 17. března 1969 a v čele stála pět let. Za její vlády vedl Izrael vleklou opotřebovací válku a byl svědkem růstu teroristických útoků. V září 1972 skupina teroristů zavraždila izraelské sportovce na mnichovských olympijských hrách a Golda Meirová následně nařídila zpravodajským službám v rámci odvety vypátrat a zabít všechny osoby spojené s tímto masakrem. Mezi nejzásadnější okamžiky její vlády však patří jomkipurská válka v roce 1973, při které byl Izrael zasažen nepřipraven. S těžkými ztrátami nakonec válku vyhrál, avšak rostoucí veřejná nespokojenost nakonec Goldu Meirovou donutila 11. dubna 1974 rezignovat. Někdy bývá označována za „železnou lady“ izraelské politiky a někdejší premiér David Ben Gurion ji jednou označil za „jediného muže v kabinetu.“ Zemřela 8. prosince 1978 v Jeruzalémě na následky rakoviny.\n\nNarodila se jako Golda Mabovyčová v židovské čtvrti Kyjeva v carském Rusku (dnešní Ukrajina) manželům Blume Neidičové a Moše Mabovyčovi, jenž byl tesařem. Ve své autobiografii uvedla, že mezi její nejstarší vzpomínky patří událost, kdy její otec zatloukl vchodové dveře v reakci na zvěsti o hrozícím pogromu (tato událost ji ovlivnila natolik, že se později stala sionistkou). Měla sedm sourozenců, z nichž pět zemřelo ještě v dětství. Zůstaly jí dvě sestry, Šejna a Cipke. V roce 1903 jejich otec odjel hledat práci do New Yorku ve Spojených státech. Během jeho nepřítomnosti se rodina přestěhovala do Pinsku ke Goldině babičce.\nV roce 1905 se Goldin otec přestěhoval do Milwaukee ve Wisconsinu, kde hledal dobře placenou práci. Tu se mu nakonec podařilo nalézt v dílnách místní železniční vozovny. Následující rok již měl naspořeno dost peněz na to, aby do Spojených států přivedl celou svou rodinu. Goldina matka Blume si v severní části Milwaukee otevřela obchod s potravinami a malá Golda v něm měla již od svých osmi let na starosti jeho hlídání, když šla matka na trh nakoupit zásoby. V letech 1906 až 1912 chodila Golda do \"Fourth Street Garde School\" (dnes Škola Goldy Meirové).\n\nVe čtrnácti letech začala studovat na střední škole \"North Division High School\" a zároveň pracovala na poloviční úvazek. Matka Blume však byla toho názoru, že její dcera má již dostatečné vzdělání, a proto chtěla, aby školu opustila a vdala se za staršího muže. S tím však Golda nesouhlasila a poté, co ji matka začala hledat manžela, utekla v roce 1913 z domova. Koupila si lístek do Denveru v Coloradu a odjela žít ke své vdané sestře Šejně Korngoldové. Korngoldovi ve svém domě pořádali intelektuální večírky, kde se Golda Mabovyčová dostala k debatám o sionismu, literatuře, ženských právech, odborových svazech atp. Ve své autobiografii napsala: „Vzhledem k tomu, že se tehdy rodilo a získávalo podobu moje budoucí přesvědčení (…) tyto večerní debaty v Denveru na ně měly významný vliv.“ Na jednom z těchto sezení se seznámila s Morrisem Meyersonem, písmomalířem, litevským židovským imigrantem a svým budoucím manželem. V Denveru, kde žila necelý rok, studovala na střední škole \"North Denver High School\" a zároveň i pracovala. Do Milwaukee se vrátila poté, co jí přišel dopis od otce, v němž stálo, že ji doma zoufale potřebují; na její návrat však měly vliv i rozpory se sestrou.\n\nV Milwaukee chodila v roce 1916 a pravděpodobně i část roku 1917 na \"Milwaukee State Normal School\" (dnešní University of Wisconsin-Milwaukee), kde studovala učitelství. V roce 1917 získala místo v jidiš škole \"Folks Schule\", kde se dostala blíže do kontaktu s ideály dělnického sionismu.\n\nPo návratu do Milwaukee se stala aktivní členkou mládežnické části Poalej Cijon („Dělníci Sijónu“), do něhož vstoupila v roce 1915. Mládežnická část tohoto hnutí se později stala mládežnickým hnutím dělnického sionismu ha-Bonim. Golda Mabovičová tehdy vystupovala na veřejných setkáních, podporovala dělnický sionismus a hostila návštěvníky z Palestiny. Dokonce pořádala protestní pochody, když byli na Ukrajině a v Polsku napadáni Židé. Golda reagovala i na náborovou kampaň do Židovské legie, kterou po Spojených státech propagovali David Ben Gurion a Jicchak Ben Cvi. Své setkání s nimi popisuje slovy:\nS partnerem Morrisem si naplánovali datum svatby, ale původně civilní obřad narazil na odpor Goldiny matky, která rezolutně požadovala náboženský obřad. Svatba se nakonec konala 24. prosince 1917. Ke sňatku si Golda stanovila podmínku, že se manželé společně usadí v Palestině. Golda Mabovičová měla v plánu podniknout aliju ihned po svatbě, ale její plány narušilo zrušení všech transatlantických spojů v důsledku první světové války. Díky tomu věnovala veškerou svou energii aktivitám Poalej Cijon. Krátce po svatbě se pustila do veřejné sbírky pro toto hnutí, během níž cestovala po celých Spojených státech. Když zjistila, že je těhotná, rozhodla se podstoupit interrupci, neboť jak sama napsala „závazky k sionismu jí prostě nenechávaly prostor pro dítě.“ Do Palestiny, nyní již pod britskou správou, se společně s manželem a sestrou Šejnou přestěhovali v roce 1921.\n\nPo příjezdu do mandátní Palestiny manželé odešli žít do kibucu. Vybrali si Merchavji v Jizre'elském údolí, avšak jejich žádost rada kibucu zamítla (jednak kvůli americkému původu, jednak proto, že nechtěli přijímat manželské páry). Meyersonovi se však odbýt nenechali a napotřetí byli přijati. Mezi Goldiny povinnosti v kibucu patřil sběr mandlí, výsadba stromů, práce v drůbežárně a v kuchyni. Poté, co si v kibucu uvědomili její vůdčí schopnosti, vybrali ji za svého zástupce v odborovém svazu Histadrut. V roce 1924 s manželem kibuc opustili, krátce žili v Tel Avivu až se nakonec usídlili v Jeruzalémě. Goldin manžel Morris získal zaměstnání v nově založené stavební a dodavatelské společnosti Solel Bone (doslova „Dlaždič a stavař“). V Jeruzalémě se jim narodily dvě děti, syn Menachem (* 1924) a dcera Sára (* 1926). Golda Meyersonová zde pracovala jako učitelka a musela si přivydělávat i v prádelně, aby měla na zaplacení jeslí. V roce 1928 byla zvolena tajemnicí Rady pracujících žen (\"Mo'ecet ha-Po'alot\"), díky čemuž musela na dva roky (1932–1934) odjet jako její vyslankyně do Spojených států. Do Spojených států s sebou vzala děti, ale manžel Morris zůstal v Jeruzalémě. I kvůli jejímu obrovskému pracovnímu zatížení se nakonec rozvedli. V roce 1951, během Goldiny zahraniční cesty, Morris zemřel na srdeční infarkt.\n\nKdyž se Golda Meyersonová v roce 1934 vrátila ze Spojených států, nastoupila do výkonného výboru Histadrutu a posléze se stala předsedkyní jeho politického oddělení. Toto jmenování mělo významný podíl na získání důležitých zkušeností pro její budoucí roli v čelných státních funkcích.\n\nV červenci 1938 byla jmenována židovskou pozorovatelkou z Palestiny na konferenci v Évianu, kterou svolal americký prezident Franklin D. Roosevelt k rozhovorům o otázce židovských uprchlíků před nacismem. Delegáti ze 32 zemí opakovaně vyjadřovali zármutek nad osudem evropských Židů, zároveň však uváděli, proč jejich státy nemohou s přijetím uprchlíků pomoci. Golda Meyersonová byla výsledkem konference velmi zklamána, což dala najevo i ve svém vyjádření pro tisk, když uvedla: „Existuje jen jedna věc, které se doufám dožiji předtím, než zemřu, a to, že můj lid již nikdy nebude potřebovat jakékoliv vyjadřování soucitu.“\n\nPo druhé světové válce navštívil mandátní Palestinu Anglo-americký vyšetřovací výbor s úkolem prošetřit situaci Židů internovaných po nezdařených pokusech o ilegální imigraci do mandátní Palestiny. Golda Meyersonová byla jedním ze sionistických představitelů, kteří s výborem jednali. Jako gesto podpory pro uprchlíky navrhla, aby patnáct čelných představitelů sionistického hnutí drželo hladovku. Ve svých pamětech vzpomíná na setkání s hlavním sekretářem palestinské vlády, konkrétně uvádí:\n\nPři britskému zásahu proti sionistickému hnutí v Palestině v červnu 1946 byla zatčena většina představitelů jišuvu. Akce s krycím jménem operace Agáta, mezi Židy však známá spíše jako Černý šabat či Černá sobota, měla za cíl odradit Haganu, Palmach, Irgun a Lechi od dalších útoků proti britským jednotkám a představitelům, jakož i odvrátit případné jednostranné vyhlášení židovského státu. Jedním z cílů byla i podpora morálky britských vojáků. Jelikož mezi uvězněnými byl i Moše Šaret, ředitel politického oddělení Židovské agentury, převzala Golda Meyersonová z funkce jeho zástupkyně řízení této organizace. Díky tomu se stala hlavní vyjednavačkou mezi Židy v Mandátu a britskou mandátní správou. Po svém propuštění odjel Šaret do Spojených států kvůli jednání nad plánem OSN na rozdělení Palestiny a nechal Goldě Meyersonové na starosti politické oddělení, a to až do založení Izraele v roce 1948.\n\nV prosinci 1946 se Golda Meyersonová zúčastnila 22. sionistického kongresu v Basileji, kde došlo ke střetu Ben Guriona a Chajima Weizmanna. Střet byl natolik vážný, že Ben Gurion pohrozil odchodem ze sionistického hnutí. Vše nakonec vyřešila schůze Mapaje, toho času dominantní frakce sionistického hnutí. Za svou předsedkyni si frakce zvolila Goldu Meyersonovou, která celou schůzi vedla. Mapaj nakonec schválila odmítnutí Weizmannových tezí a za prezidenta Světové sionistické organizace zvolil kongres Ben Guriona, který tak vystřídal Weizmanna.\nV lednu 1948 dospěl pokladník Židovské agentury k přesvědčení, že se Židům nepodaří získat 7 až 8 milionů dolarů od americké židovské komunity. Golda Meyersonová se proto vydala do Spojených států, kde se jí podařilo vybrat na 50 milionů dolarů. Tyto prostředky byly později v Evropě použity k nákupu zbraní pro vznikající stát. Ben Gurion jednou napsal, že role Meyersonové, coby „židovské ženy, která sehnala peníze, jenž umožnily vznik státu,“ jednoho dne vejde do učebnic historie.\n\nDne 10. května 1948, pouhé čtyři dny před založením státu, se Golda Meyersonová tajně v převleku za arabskou ženu vypravila do zajordánského Ammánu, kde se setkala s tamním králem Abdalláhem. Toho se snažila přesvědčit, aby se nepřidával k ostatním arabským zemím při útoku na Židy. Golda Meyersonová na setkání vzpomínala se slovy: „Zeptal se mě: ‚Proč tolik spěcháte s vyhlášením svého státu? Nač ten shon? Jste tak netrpěliví!‘ Řekla jsem mu, že národu, který čekal už 2000 let, se nedá vyčítat, že spěchá, a zdálo se, že to přijal.“ Tajné vyjednávání však nakonec úspěšné nebylo.\n\nGolda Meyersonová se stala jednou ze dvou signatářek izraelské deklarace nezávislosti (druhou byla Rachel Kohen-Kagan a celkem deklaraci podepsalo 38 osob), jež byla podepsána 14. května 1948. Později na tuto událost vzpomínala se slovy: „Poté, co jsem se podepsala, jsem začala brečet. Když jsem jako školačka studovala americké dějiny, četla jsem o těch, kteří podepsali americkou deklaraci nezávislosti a nedovedla jsem si představit, že to byli skuteční lidé, kteří udělali něco skutečného. A teď jsem tam seděla já a podepisovala deklaraci nezávislosti.“ Následující den byl Izrael napaden spojenými armádami Egypta, Sýrie, Libanonu, Zajordánska a Iráku, čímž začala izraelská válka za nezávislost.\n\nVybavena vůbec prvním izraelským diplomatickým pasem, přijela Golda Meyersonová 2. září 1948 do Moskvy v Sovětském svazu a stala se tak historicky prvním izraelským vyslancem v této zemi. Během svého krátkého sedmiměsíčního působení ve funkci se snažila setkávat s místními Židy. Zavedla také tradici pátečních večerů, tzv. „dnů otevřených dveří,“ během nichž k ní do kanceláře a bytu v hotelu Metropol přicházeli například novináři či Židé z velvyslanectví. Jak si ale sama postěžovala „nikdy žádní Rusové a vůbec nikdy žádní ruští Židé.“ Na veřejnosti však byla sovětským židovstvem ve velkém vítána, což překvapilo i sovětskou vládu.\n\nBěhem svého působení v Sovětském svazu navštívila při vysokých svátcích moskevskou synagogu. V den Židovského nového roku (\"Roš ha-šana\") ji k synagoze přišlo přivítat více než 50 tisíc ruských Židů, kteří skandovali její jméno, neustále opakovali „Naša Golda“ či „Goldele, Goldele“. Sama Golda Meyersonová si z této události nejvíce zapamatovala malého muže, který ji v jidiš řekl: „!“ (v překladu „Goldičko, přeji ti dlouhý život a šťastný nový rok“). Tento výjev obrovského davu, který přišel před synagogu Goldu Meyersonovou přivítat, je znázorněn na reversní straně izraelské bankovky o hodnotě 10 000 šekelů, která byla vydána v listopadu 1984.\nV prvních izraelských parlamentních volbách v roce 1949 byla Golda Meyersonová zvolena poslankyní Knesetu za stranu Mapaj a tuto funkci nepřetržitě zastávala až do roku 1974. V letech 1949 až 1956 zastávala post ministryně práce a z této funkce zahájila práce na velkých projektech výstavby silnic a bytů. Mimo to rovněž podporovala politiku neomezené imigrace. V roce 1955 kandidovala na Ben Gurionovu žádost na pozici starostky Tel Avivu. Ve volbách však nakonec prohrála poté, co ji náboženský blok odvolal svou podporů kvůli tomu, že byla žena. Ve funkci ministryně práce měla ještě jiný úkol, který ji zadal premiér Ben Gurion; něco v čemž již měla zkušenosti, a to získání finančních prostředků na výstavbu ubytovacích jednotek pro vlnu přistěhovalců, kteří přicházeli v exodu z arabských zemí. Odletěla tedy do Spojených států a v projevu před americkým židovstvem řekla:\n\nV souvislosti s přílivem židovských uprchlíků Golda Meyersonová poznamenala, že bylo chybou, že Izrael mediálně nepoukázal na rozdíl v zacházení s uprchlíky. V Izraeli se s nimi „zacházelo jako s lidskými bytostmi a stát vyvinul veškerou snahu poskytnout jim slušné bydlení a práci.“ Naopak v arabských zemích byli arabští uprchlíci drženi v uprchlických táborech a „byla jim poskytnuta jen minimální nebo vůbec žádná pomoc k tomu, aby se integrovali do společnosti.“\n\nV roce 1956 byla Golda Meyersonová jmenována ministryní zahraničních věcí ve vládě Davida Ben Guriona. Její předchůdce Moše Šaret vyzval všechny členy zahraničních služeb, aby si hebraizovali svá jména. Po svém jmenování ministryní si proto Golda zkrátila své příjmení z „Meyersonová“ na „Meirová“, což doslova znamená „ozářit“. Ze své nové funkce iniciovala pokusy o navázání vztahů se vznikajícími nezávislými africkými státy, upevnila vztahy se Spojenými státy a zasadila se o vznik četných bilaterálních vztahů se zeměmi Latinské Ameriky. Kromě afrických států, na které se v té době kladl důraz, bylo za jejího funkčního období rovněž usilováno o přátelské vztahy i s asijskými státy. Golda Meirová věřila, že by Izrael mohl být, díky svým zkušenostem s budováním státu, pro Afričany modelovým příkladem. Ve své autobiografii napsala: „Stejně jako oni, i my jsme se zbavili cizí vlády; jako oni, i my se museli sami naučit, jak kultivovat půdu, jak zvýšit výnosy našich plodin, jak zavlažovat, jak zvýšit počty drůbeže, jako žít pospolu a jak se sami bránit.“ Izrael podle ní mohl být vzorový model, protože „byl nucen hledat řešení některých problémů, se kterými se velké, bohaté a mocné státy nikdy nesetkaly.“\nV září roku 1956, dva měsíce poté, co egyptský prezident Gamál Násir znárodnil Suezský průplav, vedla Golda Meirová izraelskou delegaci na tajných jednáních ve Francii. Cílem těchto jednání byl možný izraelský útok proti Násirovi podporovaný Francií a nákup francouzských zbraní. Následná budoucí jednání dohodla izraelsko-britsko-francouzský útok, později známý jako Sinajská válka.\n\nZe své funkce ministryně zahraničí pak v prosinci 1956 odjela do Spojených států, aby v New Yorku před Valným shromážděním OSN obhajovala Izrael, Sinajskou válku a izraelskou přítomnost na Sinajském poloostrově, jenž Izrael během této války dobyl. V emotivním a rozhořčeném projevu řekla:\nV říjnu 1957 byla Golda Meirová lehce zraněna na noze poté, co do zasedací místnosti Knesetu ve Fruminově domě vhodil granát židovský atentátník. Mnohem závažnější zranění utrpěli David Ben Gurion a Moše Karmel. Útok provedl pětadvacetiletý Moše Ben Ja'akov Dueg narozený v syrském Aleppu, jehož motivy jsou připisovány sporu s Židovskou agenturou. Samotný útočník byl označen jako „duševně nevyrovnaný.“ V roce 1958 vyzdvihla Golda Meirová po smrti papeže Pia XII. jeho práci ve prospěch židovského lidu. Postoj papeže Pia XII. k nacistickému Německu v období druhé světové války však zůstává dodnes předmětem sporů.\n\nV roce 1963 se ministryni Meirové při zahraniční cestě do Spojených států podařilo dojednat vůbec první dodávku zbraní schválenou Kennedyho administrativou. V soukromém rozhovoru s Johnem Fitzgeraldem Kennedym, ve kterém mu naléhavě vysvětlovala, proč Izrael potřebuje americké zbraně, ji JFK pověděl: „Rozumím, paní Meirová. Nedělejte si starosti. Izraeli se nic nestane.“, čímž byla otevřena nová kapitola americké zahraniční politiky ve vztahu k Izraeli.\n\nPočátkem 60. let byl Goldě Meirové diagnostikován lymfom. V lednu 1966 odešla z ministerstva zahraničních věcí z důvodu vyčerpanosti a nemoci. Krátce nato se do veřejného života vrátila jako generální tajemnice Mapaje, která podporovala premiéra Levi Eškola ve stranických konfliktech.\n\nDne 26. února 1969 zemřel premiér Eškol na srdeční příhodu a strana Ma'arach (nástupkyně Mapaje) zvolila Goldu jeho nástupkyní. Golda Meirová se tak v 70 letech vrátila z důchodu zpět do vrcholné politiky. Do premiérského úřadu nastoupila 17. března 1969 a zastávala jej až do roku 1974. Zachovala vládní koalici vytvořenou po šestidenní válce v roce 1967 a její první prohlášení v novém úřadě znělo: „Jsme připraveni diskutovat se svými sousedy o míru, každý den a o všech otázkách.“ Že nešlo o plané řeči, svědčí i její návrh z června 1969, kdy egyptskému prezidentu Násirovi nabídla jednání o kompromisní dohodě. To však bylo Egyptem odmítnuto.\n\nV červnu 1969 poskytla rozhovor britskému listu \"The Sunday Times\", v němž otevřeně zpochybnila historickou existenci palestinského národa. Dodala, že až do konce 60. let „nikdo, a nejméně ze všech ostatní arabské národy, neuznal existenci, či dokonce potenciální existenci, takovéhoto národa.“ Na otázku redaktorů, zdali „považuje palestinské bojovníky, takzvané fedajíny, za důležitý nový prvek Blízkého východu“ odpověděla doslova:\nV roce 1969 a počátkem 70. let se Golda Meirová setkala s mnoha světovými představiteli, aby prosadila svou vizi o Blízkém východě. Mezi tyto představitele patřili například Richard Nixon (1970), Nicolae Ceaușescu (1972) či papež Pavel VI. (1973). V roce 1973 hostila v Izraeli západoněmeckého kancléře Willy Brandta.\n\nV srpnu 1970 začala jednat o americké mírové iniciativě, známé jako Rogersův plán, která volala po ukončení opotřebovací války a v rámci celkového mírového uspořádání ke kompromisům jak na arabské, tak na izraelské straně. Přes počáteční ochotu Izrael i Egypt nakonec plán odmítli. Na protest proti zahájení jednání o Rogersovu plánu Izraelem, opustila strana Gachal vládu národní jednoty, do které byla přizvána před šestidenní válkou.\n\nV září téhož roku odletěla do Spojených států, kde měla vůbec poprvé jednat s prezidentem Richardem Nixonem. Cílem jednání bylo získat pro Izrael americké zbraně a ozřejmit opotřebovací válku. Během své cesty po Spojených státech se zastavila ve Filadelfii, kde ji přivítalo více než 30 tisíc amerických Židů. Před Bílým domem se jí pak dostalo nejvyšších vojenských poct. Při jednáních trvala na tom, že by „na Západním břehu neměl vzniknout žádný palestinský stát,“ avšak zároveň i na tom, že Izrael „musí hledat cestu k míru.“\n\nV srpnu a září 1972 se v německém Mnichově konaly letní olympijské hry, během nichž zadrželo, při událostech známých jako Mnichovský masakr, osm příslušníků palestinské teroristické organizace Černé září v olympijské vesnici jedenáct izraelských olympioniků, z nichž dva byli na místě zavražděni. Zbylé sportovce drželi teroristé jako rukojmí a za jejich vydání požadovali propuštění 234 palestinských Arabů zadržovaných v izraelských věznicích. V duchu zásady nevyjednávání s teroristy tento požadavek premiérka Meirová odmítla a prohlásila: „Kdybychom ustoupili, pak by si nikdy nikde na světě nemohl být žádný izraelský občan jist svým životem.“ Izrael zároveň mobilizoval svou protiteroristickou jednotku Sajeret Matkal, které však německá vláda neumožnila vstup na německé území. Němečtí vyjednavači únoscům nabídli odlet společně s rukojmími do některé z arabských zemí; plánem ovšem bylo provést na letišti záchrannou operaci. Teroristé společně s Izraelci odletěli na letiště dvěma vrtulníky, avšak nekvalitně připravená a provedená německá operace selhala a všech zbylých devět Izraelců bylo Palestinci zavražděno. Většinu teroristů zneškodnily německé jednotky a dva se jim podařilo zatknout. Ti však byli později vládou německého spolkového kancléře Willy Brandta propuštění výměnou za unesené letadlo německé letecké společnosti Lufthansa.\n\nVe stejný den, kdy proběhl mnichovský masakr vyzvala Golda Meirová svět, aby „ochraňoval naše [izraelské] občany a odsoudil nepopsatelně trestuhodné činy.“ Zároveň byla těžce zklamaná propuštěním zadržených teroristů, po němž prohlásila: „Myslím, že v žádné věznici na světě není jediný terorista. Všichni se jim podvolují. My jsme jediní, kteří neustupují.“ Událostí mnichovské olympiády se pro Izraelce staly „nesmírně traumatizující událostí“ a znamenaly „obrat v izraelské válce s palestinským terorismem.“ Premiérka Meirová se rozhodla pro tvrdou odplatu a nařídila Mosadu, aby vypátral a zavraždil vůdce Černého září a všechny osoby za masakr přímo zodpovědné. Podrobnosti o rozsáhlé kampani, obecně označované jako operace Boží hněv, nejsou plně známé, neboť Izrael vždy na těchto událostech svůj podíl popíral. Kromě Mosadu se na mnoha odvetných operací pravděpodobně podílely i ostatní izraelské zpravodajské služby (Aman a Šin bet) a zvláštní jednotky Sajeret Matkal. Zneškodňováni byli jak skuteční a domnělí aktéři a plánovači masakru, tak příslušníci a spolupracovníci Černého září, jakož i další palestinské odbojové skupiny a jednotlivci o nichž se izraelské zpravodajské služby domnívaly, že jsou nějakým způsobem s mnichovským masakrem a Černým zářím spojeni či se podíleli na palestinském terorismu. Cílem však nebylo tyto osoby pouze zabít (například zastřelit na ulici), ale jejich eliminací vyvolat v palestinských řadách strach.\n\nTři dny před vypuknutím jomkipurské války, tj. 3. října 1973, podnikla Golda Meirová cestu do Evropy, kde měla přednést projev před Radou Evropy ve Štrasburku. Její cestu však také ovlivnilo rozhodnutí rakouské vlády uzavřít uprchlický a tranzitní tábor Schönau u Vídně, přes který se sovětští Židé dostávali do Izraele. Za rozhodnutím o uzavření stály dvě události; teroristický útok palestinských radikálů na vlak, který převážel sovětské Židy do Vídně a únos pěti Židů a rakouského celníka. V důsledku toho se rakouský kancléř Bruno Kreisky, sám Žid, rozhodl tábor uzavřít, načež byli všichni rukojmí propuštěni. Golda Meirová se při zpáteční cestě ze Štrasburku zastavila ve Vídni, kde se snažila apelovat ve prospěch tábora u samotného kancléře, ale úspěšnost svého snažení po návratu do Izraele shrnula ve větě „Kreisky mi nenabídl ani sklenici vody.“\n\nKdyž se Golda Meirová téhož dne vrátila do Izraele, čekalo ji zasedání vlády, jemuž předcházela schůzka tzv. „kuchyňského kabinetu.“ Té se zúčastnili její poradci a mimo jiné též ministr obrany Moše Dajan, který zmínil „neobvyklá“ soustředění arabských sil u Suezského průplavu a na Golanských výšinách. Během porady se Golda Meirová dotázala, zda by mohly arabské armády ze svých pozic zaútočit, načež jí bylo odpovězeno, že ano. Během porady však nezazněla žádná informace o tom, „že by byla válka na spadnutí nebo jen v dohledu“ a zasedání skončilo závěrem, že koncentrace arabských sil neznamená riziko vypuknutí války. Izraelské zpravodajské služby sice měly veškeré informace o rozmístění arabských sil, avšak nedokázaly tyto informace vhodně interpretovat. Následující den bylo v souvislosti s evakuací sovětských poradců ze Sýrie uvedeno izraelské letectvo do stavu bojové pohotovosti a Dajan rozhodl i o posílení tankových jednotek. O dva dny později se konala další schůzka v kanceláři ministerské předsedkyně. Náčelník vojenské rozvědky Eli Zeira na ní informoval, že podle něj mohou Egypt a Sýrie zaútočit bez varování, s čímž naopak nesouhlasil náčelník Generálního štábu David Elazar. Celá schůzka skončila tím, že na návrh Dajana získala Golda Meirová možnost sama vyhlásit mobilizaci záloh. Ještě téhož dne Golda Meirová v socialistickém deníku Davar prohlásila, že zemi nebezpečí nehrozí.\n\nO den později, 6. října, ve 4.00 získal Zeira informace od šéfa Mosadu Cvi Zamira, že válka vypukne ještě téhož dne „kolem západu slunce.“ Tuto informaci předal Elazarovi, který se neúspěšně snažil získat od Dajana souhlas k preventivnímu úderu na Sýrii a k úplné mobilizaci. Dajanovo stanovisko do značné míry reflektovalo varování Spojených států, aby Izrael nezaútočil jako první. S touto odpovědí se však Elazar nesmířil a šel společně s Dajanem za Goldou Meirovou, kam dorazili v 8.00. Ta Elazarův návrh na preventivní úder zamítla a nakonec rozhodla o kompromisu 100 tisíc mobilizovaných vojáků. Důvodem pro odmítnutí preventivního úderu byl slib Američanům, že Izrael tento úder nepodnikne. Výsledkem jednání bylo, že Izrael „bude muset přijmout první ránu a spolehnout se na hloubkovou obranu.“ Ještě téhož dne ve 14.00 zaútočila syrská a egyptská armáda v mohutném úderu na Izrael.\nV 18.00 promluvila Golda Meirová k národu prostřednictvím televize a rozhlasu. Její projev se však spíše snažil povzbudit vojáky a občany a zmást nepřítele, než aby reflektoval aktuální situaci. Egypťané byli při útoku přes Suezský průplav úspěšní v prvních čtyřech dnech války, poté jejich postup uvízl na mrtvém bodě. Po neúspěšném egyptském pokusu obnovit útok přešli Izraelci do protiútoku a udeřili na místo, kde se setkávaly dvě egyptské armády. Po týdnu těžkých bojů Izraelci překročili 16. října Suezský průplav (linie příměří po šestidenní válce) a nakonec odřízli zbytky egyptské třetí armády na východním břehu průplavu. Syrský útok na Golanských výšinách dosáhl mírných zisků během prvních 24 až 48 hodin, po nichž se hybnost začala obracet ve prospěch Izraele. Do druhého týdne války byli Syřané vytlačeni z Golan a Izraelci zahájili svůj vlastní protiútok.\n\nNad ránem 22. října schválila Rada bezpečnosti OSN rezoluci č. 338, která požadovala zastavení palby „na základě stavu linie fronty“ do 18.52 téhož dne a „zahájení vyjednávání“ o „spravedlivém a trvalém míru.“ Izrael se tuto rezoluci veřejně zavázal respektovat 22. října v 18.52, boje nicméně zastavil pouze na syrské frontě a na egyptské nadále bojoval, kvůli čemuž Rada bezpečnosti schválila 23. října další rezoluci (č. 339). V důsledku pokračujících bojů požádal egyptský prezident Anwar Sadat Sovětský svaz a Spojené státy o zásah. Pokračování konfliktu hrozilo celosvětovou eskalací; Sovětský svaz pohrozil intervencí a zahájil částečnou mobilizaci výsadkových, leteckých a námořních sil a jejich přesun do oblasti, načež USA vzápětí udělaly totéž a upozornily SSSR, že jsou připraveny Izraeli pomoci, ale zároveň tlačily na Izrael, aby příměří začal respektovat. Možnost eskalace byla zažehnána, když Rada bezpečnosti v další rezoluci ustavila pořádkové síly. Poslední boje probíhaly na egyptské frontě a 27. října Kneset schválil zastavení palby, načež přijala Rada bezpečnosti další rezoluci o zastavení palby.\n\nMimořádný vliv na celkový výsledek války měly americké dodávky vojenské techniky o celkové hodnotě 825 milionů dolarů, které byly do Izraele dopravovány nepřetržitým leteckým mostem již od 8. října. Celkem bylo do Izraele mezi 14. říjnem až 14. listopadem přepraveno 22 tisíc tun výzbroje, včetně tanků, bomb, granátů, helikoptér atd.\n\nGolda Meirová již před jomkipurskou válkou oznámila, že po podzimních volbách hodlá odejít z politiky, ale její rozhodnutí nakonec zhatila válka. Po válce jmenovala Agranatovu komisi, která byla „vytvořená za účelem vyšetření nedostatečné připravenosti v předvečer jomkipurské války.“ Vláda Goldy Meirové byla po válce sužována vnitřními spory a k tomu všemu se ještě blížily prosincové volby. V těch její strana ještě zvítězila a oproti posledním volbám ztratila pouze 5 mandátů. I přes rozpory, které se ve straně množily, se jí podařilo 10. března 1974 sestavit vládu, která však vešla do izraelských dějin jako vláda s nejkratším působením. Dne 1. dubna totiž byla zveřejněna předběžná zpráva Agranatovy komise. Ta Goldu Meirovou očistila z „přímé zodpovědnosti“ a dokonce se o ní pochvalně vyjádřila. V souvislosti s jejím rozhodnutím před vypuknutím války zpráva uváděla:\nNa Goldu Meirovou se však snesla silná kritika veřejnosti, pod jejíž tíhou, a jak sama říkala, na základě „vůle lidu,“ nakonec 11. dubna 1974 rezignovala na svou funkci. Ke své rezignaci sama dodala: „Pět let stačí (…) bylo by nad mé síly nadále nést toto břímě.“ Po rezignaci se jí ještě jako ministerské předsedkyni v čele vlády v demisi povedlo úspěšně dojednat dohody o stažení sil s Egyptem a Sýrií. Ve funkci ministerského předsedy ji 3. června 1974 nahradil Jicchak Rabin. O čtyři dny později rezignovala na svůj poslanecký mandát a natrvalo odešla z politiky. V roce 1975 jí byla udělena Izraelská cena za její mimořádný přínos společnosti a Izraeli. Ta je udílena od roku 1953 a patří mezi nejvyšší izraelská státní vyznamenání.\n\nGolda Meirová byla 7. prosince 1978 hospitalizována v jeruzalémské nemocnici Hadasa, kde upadla do kómatu. Zemřela 8. prosince 1978 v 16.30 na následky rakoviny (leukemie) ve věku 80 let. Dne 12. prosince 1978 byla pohřbena na národním hřbitově na Herzlově hoře v Jeruzalémě.\n\nJméno Goldy Meirové nese na její počest řada míst a institucí v Izraeli a ve Spojených státech. V Izraeli se jedná například o bulvár Goldy Meirové v Jeruzalémě či Centrum Goldy Meirové pro herecké umění v Tel Avivu. Ve Spojených státech je to škola Goldy Meirové či knihovna Goldy Meirové v Milwaukee, náměstí Goldy Meirové v New Yorku, Centrum Goldy Meirové pro politické vedení při Metropolitan State College of Denver nebo dům Goldy Meirové v Denveru.\n\nPříběh Goldy Meirové byl tématem mnoha ztvárnění jak na divadelní scéně, tak na filmovém plátně. V roce 1977 hrála Anne Bancroftová Goldu Meirovou v broadwayské hře Williama Gibsona \"Golda.\" Australská herečka Judy Davisová ztvárnila mladou Goldu v televizním filmu \"A Woman Called Golda\" (1982); v témže filmu pak starší Goldu ztvárnila Ingrid Bergmanová. V roce 2003 ztvárnila americká židovská herečka Tova Feldshuhová Goldu Meirovou v broadwayské hře \"Golda's Balcony\", druhé hře od Williama Gibsona. Ve filmové podobě této hry se pak v roli Goldy představila herečka Valerie Harperová. Hra popisuje život Goldy Meirové. Herečka Colleen Dewhurstová ji ztvárnila v televizním filmu z roku 1986 \"Meč Gideonův\". V roce 2005 ztvárnila herečka Lynn Cohenová Goldu Meirovou ve Spielbergově filmu \"Mnichov.\" Herečka Tova Feldshuhová ji opětovně ztvárnila ve francouzském filmu z roku 2006 \"Ó Jeruzaléme\". Ve filmu \"The Hope\" z roku 2009 režisérky Márty Mészárosové ji ztvárnila polská herečka Beata Fudalejová.\n\n\n\n\n\n\n\n\n\n"}
{"id": "37475", "url": "https://cs.wikipedia.org/wiki?curid=37475", "title": "Tasmánie", "text": "Tasmánie\n\nTasmánie je australský spolkový stát který se nachází na stejnojmenném ostrově a 334 okolních ostrovech. Rozloha státu činí 68 401 km². Na Tasmánii žije 519 100 obyvatel, z nichž téměř polovina žije v hlavním městě. Hlavní a největší město je Hobart, který se nachází na jihovýchodě ostrova u ústí řeky Derwent. Další velká města jsou Launceston, Devonport a Burnie. Pod správu Tasmánie patří subantarktický ostrov Macquarie.\n\nTasmánie je významná svým přírodním bohatstvím. Skoro 37 % rozlohy pokrývají přírodní rezervace, národní parky a místa zapsaná na seznamu světového dědictví UNESCO.\n\nTasmánie je mj. známá chovem ovcí pro vlnu.\n\nV roce 1642 přistál u tohoto ostrova jako první holandský mořeplavec Abel Tasman, který jej sám pojmenoval \"Van Diemenova země\" (podle svého sponzora, guvernéra Anthonyho van Diemena). V roce 1803 anglický námořní důstojník (poručík) John Bowen se skupinou asi 20 trestanců a několika málo svobodných mužů a žen založil kolonii na březích řeky Derwent v zátoce \"Risdon Cove\". První trestanecká kolonie začala fungovat v zátoce \"Macquarie Harbour\" roku 1821. Následovaly kolonie Maria Island a Port Arthur.\n\nOd roku 1804 až do své smrti roku 1810 byl guvernérem Tasmánie David Collins, původně námořní kapitán. Největší roli v dějinách ostrova sehrál guvernér George Arthur (1824 až 1836), který organizoval bílou domobranu proti původní populaci Tasmánců. Populace tasmánských domorodců byla v 19. století vyhlazena. V té době byla Tasmánie považována za hrůzné místo (tzv. \"Peklo na zemi\"). V roce 1855 došlo k přejmenování Van Diemenovy země na Tasmánii (podle jejího prvního evropského objevitele). Od roku 1856 do roku 1901 byla Tasmánie britskou kolonií s vlastní správou. Roku 1901 se stala součástí Australského společenství. Země byla těžce zasažena požáry v roce 1967, při kterých přišlo o život 62 lidí.\n\n\n"}
{"id": "37478", "url": "https://cs.wikipedia.org/wiki?curid=37478", "title": "Premiér Izraele", "text": "Premiér Izraele\n\nPremiér Izraele (: , \"roš ha-memšala\", doslova „hlava vlády“) je předseda izraelské vlády a nejvlivnější politický představitel Izraele (funkce prezidenta je v Izraeli čistě ceremoniální). Oficiálním sídlem premiéra je \"Bejt roš ha-memšala\" nacházející se v Jeruzalémě. Současným premiérem je Benjamin Netanjahu ze strany Likud, který tento post zastává již potřetí.\n\nNejdéle sloužícím a zároveň prvním izraelským premiérem byl David Ben Gurion, který tuto funkci zastával během dvou nesouvislých období po třináct let. Celkem pět politiků zastávalo tento úřad dvakrát (Ben Gurion, Jicchak Rabin, Jicchak Šamir, Šimon Peres a Netanjahu) a dosud jedinou ženou ve funkci ministerské předsedkyně se stala na přelomu 60. a 70. let Golda Meirová. Tři z izraelských premiérů jsou nositeli Nobelovy ceny míru, a to Menachem Begin, Jicchak Rabin a Šimon Peres.\n\nV letech 1996 až 2001 byl premiér v Izraeli volen v přímých volbách, paralelně s volbami do Knesetu.\n\nÚřad ministerského předsedy vznikl 14. května 1948, v den, kdy byla podepsána deklarace nezávislosti Státu Izrael a vznikla prozatímní vláda. Prvním premiérem se stal vůdce strany Mapaj a ředitel Židovské agentury David Ben Gurion. Jeho pozice se stala stálou 8. března 1949 po vytvoření první vlády vzešlé z parlamentních voleb. V čele státu stál Ben Gurion až do prosince 1953, kdy rezignoval a odešel do kibucu Sde Boker. Ve funkci jej na krátko nahradil Moše Šaret, po dvou letech však ve funkci ministerského předsedy opět stanul Ben Gurion. Premiérem byl dalších osm let až do své rezignace v roce 1963, kdy vystoupil z Mapaje a založil stranu Rafi. Jeho post ve straně i ve vládě převzal Levi Eškol. Ten se stal prvním izraelským premiérem, který byl zároveň předsedou dvou stran (Mapaj vytvořila společně se stranou Achdut ha-avoda alianci Ma'arach). V roce 1968 se stal jediným předsedou politické strany v izraelské historii, který získal absolutní většinu hlasů ve 120členném Knesetu poté, co se k Ma'arachu přidaly strany Mapam a Rafi a strana tak měla 63 poslaneckých mandátů.\n\nDne 26. února 1969 získal Eškol jiné nemilé prvenství, když se stal prvním izraelským premiérem, který zemřel během výkonu funkce. Eškola ve funkci dočasně nahradil Jigal Alon. V čele státu však stál méně než měsíc, neboť strana přemluvila Goldu Meirovou k návratu do politického života a k přijetí úřadu ministerské předsedkyně, jíž se stala v březnu 1969. Stala se historicky první a dosud jedinou izraelskou ministerskou předsedkyní a v pořadí třetí ženou v postu ministerské předsedkyně na světě (po Sirimavo Bandaranaike a Indiře Gándhíové).\n\nGolda Meirová rezignovala v roce 1974, krátce poté, co Agranatova komise zveřejnila svou zprávu k jomkipurské válce. Přestože zpráva komise Meirovou očistila, vyhověla tlaku veřejnosti, který volal po její rezignaci. Ve funkci jí nahradil Jicchak Rabin, který však ke konci funkčního období osmého Knesetu důsledku série skandálů rovněž rezignoval (šlo zejména o aféru v souvislosti s dolarovým kontem Rabinovy manželky Ley).\n\nVolby v roce 1977 znamenaly historický milník izraelské politiky, neboť v nich poprvé vyhrála pravicová strana Likud. Premiérem se stal Menachem Begin, jenž si svůj post udržel i po volbách v roce 1981. Rezignoval v roce 1983, oficiálně ze zdravotních důvodů, a svou funkci předal Jicchak Šamirovi.\n\nPo volbách v roce 1984 došlo k patové situaci, jelikož ani Likud ani Ma'arach nebyly s to sestavit koaliční vládu. V důsledku toho byla vytvořena vláda národní jednoty s principem rotace na postu předsedy vlády. Na základě koaliční dohody se první dva roky stal premiérem Šimon Peres, zatímco Šamir stál v čele ministerstva zahraničních věcí, a po dvou letech si funkce vyměnili. Po volbách v roce 1988 byla sice opět vytvořena vláda národní jednoty, Šamir však již stál v čele vlády sám. V roce 1990 se Peres pokusil vytvořit levicí vedenou vládu v události známé jako „špinavý trik“, avšak neuspěl a Šamir vládl až do voleb v roce 1992.\n\nV těch uspěla sjednocená Strana práce pod vedením Jicchaka Rabina, který se stal v pořadí již podruhé premiérem. Pod Rabinovým vedením zahájil Izrael mírová jednání s palestinskými Araby a se svými sousedy. Byla to však ona mírová jednání, která způsobila společenský tlak, který vyústil v Rabinovu vraždu 4. listopadu 1995. Po jeho smrti se stal premiérem Šimon Peres.\n\nBěhem třináctého Knesetu (1992–1996) bylo rozhodnuto o přímé volbě premiéra po vzoru amerických prezidentských voleb, která bude oddělena od voleb do Knesetu. Systém přímé volby byl zaveden ještě za dob Jicchaka Rabina, který tak jeho prostřednictvím měl získat dostatečně silný mandát pro uzavření mírových dohod. První přímá volba se uskutečnila v roce 1996 a jejím výsledkem bylo překvapivé vítězství Benjamina Netanjahua přesto, že předvolební průzkumy favorizovaly jeho oponenta Perese. Ve volbách do Knesetu však vyhrála Strana práce, a tak se Netanjahu, navzdory teoretické pozici síly, musel při sestavení životaschopné koaliční vlády spolehnout na náboženské strany – světový tisk podle Pojara (2009) tuto vládu označil „za vládu ‚jestřábů‘, nacionalistů a nábožensky orientovaných politiků.“\nNetanjahuovi se však nakonec nepodařilo udržet vládu pohromadě (zejména kvůli odporu náboženských stran k některým jeho ústupkům v rámci mírového procesu) a v roce 1999 byl, i kvůli řadě skandálů, nucen vypsat předčasné premiérské a parlamentní volby. Přestože záměr kandidovat v přímé volbě premiéra oznámilo celkem pět kandidátů, tři z nich reprezentující menší strany (Benny Begin za stranu Cherut - Národní hnutí, Azmí Bišára za arabskou stranu Balad a Jicchak Mordechaj za Stranu středu) své kandidatury nakonec stáhlo. V přímém souboji se tak utkali dosavadní premiér Netanjahu s Ehudem Barakem z levicové aliance Jeden Izrael. Nový volební systém však opět selhal, neboť Barakova strana Jeden Izrael (aliance Strany práce a stran Gešer a Mejmad) získala v parlamentních volbách pouhých 26 poslaneckých mandátů, což je historicky nejnižší počet získaný vítěznou stranou. V důsledku toho musel Barak vytvořit koaliční vládu „národního usmíření“ s šesti malými stranami.\n\nV létě roku 2000 proběhl neúspěšný mírový summit v Camp Davidu a na podzim vypukla druhá intifáda. Ehud Barak, který si chtěl upevnit svou pozici, rezignoval 10. prosince téhož roku. V důsledku byly naplánovány předčasné premiérské volby. Barak totiž kalkuloval s tím, že opoziční Likud proti němu nebude moci postavit svého kandidáta s nejlepšími preferencemi Netanjahua (nebyl toho času poslancem, a tak nemohl kandidovat), ale svého předsedu Ariela Šarona. Šaronovi však nahrála nová vlna násilí a Baraka pohodlně porazil poměrem 62,4:37,6 % hlasů. Šaron však byl nucen, vzhledem ke skutečnosti, že Likud měl ve stávajícím Knesetu pouze 21 poslanců, vytvořit vládu národní jednoty. Po Šaronově vítězství bylo rozhodnuto zrušit oddělenou přímou volbu premiéra a vrátit se k dřívějšímu volebnímu systému. Ještě v roce 2001 došlo k úpravě základního zákona a vypuštění této volby.\n\nVolby v roce 2003 se konaly podle stejného systému jako ty před rokem 1996. Likud v nich získal 38 mandátů, což bylo nejvíce za poslední desetiletí, a Šaron se opět stal premiérem. Ke konci funkčního období se, kvůli rozštěpení Likudu v důsledku plánu na jednostranné stažení z Pásma Gazy z roku 2004, rozhodl v listopadu 2005 odejít z Likudu a 21. listopadu téhož roku založil novou centristickou stranu Kadima. Po odchodu ze strany stále zůstal premiérem a stal se tak prvním izraelským premiérem, který nebyl členem ani Strany práce, ani Likudu a dokonce ani žádného z jejich předchůdců. Zároveň s odchodem z Likudu požádal prezidenta o rozpuštění Knesetu, což znamenalo vypsání předčasných parlamentních voleb, naplánovaných na 28. března 2006.\nDne 18. prosince 2005 utrpěl Šaron mírnou mozkovou mrtvici a dva dny strávil v nemocnici. Zhruba o dva týdny později utrpěl 4. ledna 2006 na svém ranči vážnou mozkovou mrtvici, při níž došlo k masivnímu krvácení do mozku. V nemocnici ihned podstoupil dvě dlouhé operace (7 a 14 hodin), avšak téhož dne upadl do kómatu. Téhož dne byl Šaron prohlášen za dočasně neschopného výkonu svého úřadu a funkce premiéra přešla podle základního zákona na určeného úřadujícího premiéra Ehuda Olmerta. Podle základního zákona následně běžela 100denní lhůta do doby, než bude někdejší premiér prohlášen trvale neschopným výkonu funkce. Poté si vláda zvolí jednoho svého člena coby prozatímního premiéra. Situace v roce 2006 byla složitější o to, že se během 100denní lhůty konaly parlamentní volby (během těch byl Olmert úřadujícím premiérem). Šaronova strana Kadima tyto volby pod Olmertovým vedením vyhrála a Olmert byl pověřen sestavením vlády. Během sestavování vypršela 100denní lhůta a Olmert se stal 14. dubna prozatímním premiérem. Tím byl až do 4. května, kdy jeho vláda získala v Knesetu důvěru a on se tak stal oficiálním premiérem.\n\nOlmertovo funkční období bylo poznamenáno neúspěšnou druhou libanonskou válkou z roku 2006 a zejména jeho finančními skandály, pro které byl vyšetřován. Ty měly za následek vládní krizi a vnitrostranické spory, které vedly k vyhlášení vnitrostranických voleb na 17. září 2008. Olmert oznámil, že se voleb nezúčastní, a že bezprostředně po nich rezignuje na svou funkci premiéra. Ve volbách zvítězila těsným rozdílem Cipi Livniová a 21. září Olmert rezignoval. Následující den pověřil prezident Cipi Livniovou sestavením nové vlády; Olmert však zůstal premiérem až do doby, než Kneset schválí novou vládu (jeho vláda se však stala prozatímní). Snahy předsedkyně Kadimy o sestavení vlády ale nakonec nebyly úspěšné a Livniová tak 26. října doporučila prezidentovi rozpustit Kneset a vypsat předčasné parlamentní volby. Předčasné volby se konaly 10. února 2009 a zvítězila v nich strana Kadima. Pravice však v nově zvoleném Knesetu měla většinu hlasů, a tak prezident po konzultaci se zástupci parlamentních stran poprvé v historii nepověřil sestavením vlády předsedu nejsilnější strany, ale 20. února pověřil předsedu druhé nejsilnější strany Benjamina Netanjahua. Dne 31. března 2009 pak Netanjahuova vláda získala důvěru.\n\nProces jmenování premiéra prezidentem, sestavení vlády a předstoupení vlády před Kneset je podrobně popsán v základním zákoně z roku 2001. Na základě oddílu 7a základního zákona prezident vede konzultace se zástupci stran zastoupených v Knesetu, načež pověří poslance Knesetu, který mu oznámil, že je připraven přijmout úkol sestavení vlády. Pověřit sestavením vlády musí prezident do sedmi dnů od zveřejnění volebních výsledků nebo v případě potřeby vytvoření nové vlády (v případě smrti premiéra do 14 dnů od jeho smrti).\n\nPo pověření od prezidenta má, podle oddílu 8 základního zákona „Vláda“, pověřený člen Knesetu lhůtu 28 dnů, během kterých musí sestavit vládu. Tato lhůta může být prezidentem prodloužena o 14 dnů. V případě, že je vláda sestavena se na základě oddílu 13d základního zákona představí Knesetu, tj. oznámí základní cíle své politiky, složení a rozložení funkcí ministrů, a požádá o vyslovení důvěry. V případě, že Kneset vyjádří vládě důvěru, se vláda stává oficiální a její předseda se stává premiérem.\n\nV případě, že by nebyla splněna lhůta uvedená v oddílu 8 základního zákona, nebo v případě, že by bylo pověřenou osobou oznámeno, že není možné sestavit vládu, či v případě, že by vláda nezískala důvěru Knesetu, prezident do tří dnů, podle oddílu 9a základního zákona, pověří sestavením vlády jiného poslance, který mu oznámil, že je připraven úkol přijmout, případně informuje předsedu Knesetu, že nevidí možnost sestavit vládu.\n\nTři politici se premiéry nikdy nestali, vzdor oficiálnímu pověření od prezidenta státu sestavit novou vládu. V roce 1950 se nepodařilo získat podporu pro svůj kabinet Pinchasu Rosenovi, roku 2008 Cipi Livni a 2019 Bennymu Gancovi. \n\nNástupnictví v případě, že je premiér dočasně či trvale neschopen výkonu svého úřadu upravuje základní zákon „Vláda“ z roku 2001. V případě, že premiér zemře během výkonu úřadu, kabinet zvolí prozatímního premiéra, který vede vládu do doby, než je vytvořena nová vláda s novým premiérem. Prozatímním premiérem se stal Jigal Alon po smrti Leviho Eškola a Šimon Peres po vraždě Jicchaka Rabina.\n\nPokud je premiér dočasně neschopný vykonávat svou funkci (což byl případ po mrtvici Ariela Šarona počátkem roku 2006), je výkon úřadu přenesen na určeného úřadujícího premiéra, a to do doby, než se premiér uzdraví, nejdéle však po dobu sta dní. Pokud je premiér prohlášen trvale neschopným vykonávat svou funkci, či v případě, že lhůta sta dnů vyprší, dohlíží prezident na proces sestavování nové vládní koalice. Do té doby je úřadující premiér nebo jiný úřadující ministr vládou jmenován jako prozatímní premiér.\n\nV Izraeli se zastupující vůdci dělí do několika kategorií: úřadující premiér, prozatímní premiér, místopředseda vlády a vicepremiér. Navzdory podobnosti nejsou dvě poslední funkce identické a úřadující premiér nemusí být v daném čase vládnoucí premiér.\n\nUrčený úřadující premiér (: ממלא מקום ראש הממשלה, \"Memale Makom Roš ha-Memšala\", : \"Acting Prime Minister\") přebírá roli premiéra v případě, že je premiér dočasně neschopný výkonu své funkce, a to maximálně na dobu 100 dnů. Podrobně je tato funkce zmíněna v oddílu 16 základního zákona „Vláda“:\na) \"V případě, že se premiér nenachází v Izraeli, zasedání vlády svolává a řídí určený úřadující premiér.\"\nb) \"V případě, že je premiér dočasně neschopen plnit své povinnosti, jeho místo nahradí úřadující premiér. Po uplynutí 100 dnů, během nichž se premiér nenavrátí ke svým povinnostem, bude premiér prohlášen trvale neschopným vykonávat svou funkci.\"\nc) \"Není-li jmenován určený úřadující premiér, nebo v případě že úřadující premiér nemůže plnit své povinnosti podle oddílů (a) a (b) uvedených výše, může vláda určit jiného ministra pro výkon této funkce.\"\nZatímco v jiných zemích se jako úřadující premiér označuje pouze politik, který v danou dobu funkci premiéra vykonává, v Izraeli je význam tohoto názvu širší a používá se i pro člena vlády, kterému byla tato funkce určena za normální situace. V případě, že by došlo k situaci, že by premiér nebyl schopen výkonu své funkce, pak tento předem určený ministr zastoupí jeho místo. Může se však stát, že funkci nikdy nevyužije. V rámci vlády může existovat pouze jeden člen vlády, kterému byla udělena funkce úřadujícího premiéra. Takovýto ministr však může paralelně zastávat i jinou ministerskou funkci (příkladem může být Cipi Livniová, která zároveň zastávala funkci ministryně zahraničních věcí).\n\nV současné vládě Benjamina Netanjahua nemá žádný z ministrů přidělenou funkci úřadujícího premiéra.\n\nProzatímní premiér (: ראש הממשלה בפועל, \"Roš ha-Memšala ba-foal\", doslova „premiér de facto“, : \"Interim Prime Minister\") je vládou jmenován v případě, že je premiér odstraněn pomocí impeachmentu, zemře nebo se stane trvale neschopným vykonávat svou funkci.\n\nZákladní zákon: Vláda z roku 2001, oddíl 30c uvádí:\n\n\"V případě, že premiér zemře nebo je trvale neschopný výkonu své funkce nebo jeho funkční období skončilo v důsledku trestného činu, určí vláda jednoho z ministrů, který je zároveň členem Knesetu a členem premiérovy strany, prozatímním premiérem, a to do doby, než bude sestavena nová vláda.\"\nIzraelské právo rozlišuje pojmy úřadující premiér (מלא מקום ראש הממשלה) a prozatímní premiér. První zmíněný zastává úřad premiéra v případě, že je dočasně neschopný výkon funkce, nejdéle po dobu sta dnů, zatímco druhý zastává úřad premiéra buď po vypršení této lhůty nebo v případě výše uvedených okolností.\n\nFunkce místopředsedy vlády (: סגן ראש הממשלה, \"Segan Roš ha-Memšela\", : \"Deputy Prime Minister\") je čestný/honorárním titulem, který může mít člen izraelské vlády na základě základního zákona: Vláda (oddílu 5e), který uvádí: „ministr může být místopředseda vlády,“ čímž není omezen počet místopředsedů vlády, které může premiér jmenovat (na rozdíl od úřadujícího premiéra, který může být jen jeden).\n\nPrvním místopředsedou vlády se stal v červnu 1952 ve třetí Ben Gurionově vládě Eli'ezer Kaplan. Menachem Begin se v roce 1977 stal prvním premiérem, který měl dva místopředsedy vlády (Simchu Erlicha a Jigaela Jadina). Funkce byla vyřazena během funkčního období třináctého Knesetu (1992–1996), avšak v roce 1996 znovu obnovena Benjaminem Netanjahuem, který jmenoval hned čtyři místopředsedy vlády. V současné Netanjahuově vládě jsou čtyři místopředsedové vlády (jeden z Likudu a tři z velkých vládních koaličních stran).\n\nFunkce vicepremiéra (: משנה ראש הממשלה, \"Mišne Roš ha-Memšela\", : \"Vice Prime Minister\") je čestný/honorárním titulem, který může mít člen izraelské vlády. Samotná funkce však není zakotvena v izraelském právu a nemá žádný zákonný význam. Původně byla vytvořena pro jednoho ze zakladatelů izraelského státu Šimona Perese.\nPoté, co předseda Strany práce Amram Micna rezignoval po porážce strany v parlamentních volbách v roce 2003, stal se Peres dočasným předsedou strany do doby, než budou uspořádány vnitrostranické volby. Když se počátkem roku 2005 dostala Šaronova pravicová koalice do potíží kvůli neshodám nad Šaronovým plánem na stažení se z Gazy, vedl Peres Stranu práce do vládní koalice, aby tento plán podpořil. Během koaličních jednání Peres požadoval, aby byl určen úřadujícím premiérem, ale jeho požadavek byl odmítnut, neboť tento post již zastával Ehud Olmert. Strana práce proto požadovala změnu základního zákona, která by umožňovala existenci dvou úřadujících premiérů, ale ani s tímto požadavkem neuspěla.\n\nNakonec se dospělo ke kompromisu díky Chajimu Ramonovi ze Strany práce. Na základě jeho návrhu získal Peres čestný titul vicepremiéra, který byl ukotven v koaliční dohodě, která definovala Peresovy pravomoci v Šaronově vládě. Titul však neměl žádný právní význam, neboť podle izraelských zákonů byl titul vicepremiéra jen dalším titulem pro úřadujícího ministra v rámci vlády.\n\nPřestože Peres o funkci vicepremiéra přišel v listopadu 2005, když Strana práce opustila vládu, znovu ji získal v květnu 2006, když odešel ze Strany práce do Kadimy a ta téhož roku vyhrála parlamentní volby. Na tento post nakonec rezignoval v červenci 2007, kdy byl zvolen prezidentem republiky.\n\nTento post dále zastával Chajim Ramon, který jej získal v rámci ministerských změn v červenci 2007 a zastával až do konce Olmertovy vlády v březnu 2009. V současné Netanjahuově vládě zastávají post vicepremiérů Silvan Šalom a Moše Ja'alon, přičemž krátce jej též zastával Šaul Mofaz.\n\n"}
{"id": "37481", "url": "https://cs.wikipedia.org/wiki?curid=37481", "title": "Epigrafika", "text": "Epigrafika\n\nEpigrafika (z řeckého \"επιγραφή\", \"epigraphé\", nápis) je věda o nápisech. Zabývá se nápisem komplexně, sbírá je, interpretuje a zpřístupňuje.\n\nProfiluje se jako samostatná historická disciplína (případně pomocná věda historická). Pro epigrafiku je specifické, že pracuje s textem zapsaným primárně na archeologických (nebo přinejmenším nepaleografických) látkách. Důležitou součástí epigrafiky je tedy na jedné nápisová paleografie (případně i filologie a další disciplíny zkoumající text a písmo), ale kontext nápisu doplňuje nedělitelným způsobem i nositel nápisu, který je epigrafikou také zkoumán, což ji sbližuje s archeologií, dějinám umění, ikonografii atd.\n\nZ chronologického hlediska má značný význam zejména antická epigrafika, vzhledem k tomu že velká část textů starověku je dochována právě jako nápisy. Nicméně i pro středověká a často i novověká bádání přináší i epigrafika cenné údaje.\n\nNápisy se třídí podle několika hledisek:\n\n\nV římských klasických nápisech se rozvíjela monumentální čtvercová kapitála. Typické byly patky na konci dříků. Od 4. století (po úpadku klasické antiky) se projevila v epigrafice určitá vulgarizace a dekadence. Pod vlivem karoliny sílily tendence k používání klasických a raně křesťanských tvarů písma, které v 9. a 10. století vystřídalo písmo napodobující originální antické vzory. Od 11. do 13. století nastoupilo období charakterizované proniknutím unciálních tvarů do dosud čisté kapitály. V gotice písmo ovládla tzv. monumentální majuskulní unciála. Ta byla v 15. a 16. století vytlačena humanistickým písmem. V současnosti se aktualizuje výzkum středověké a novověké epigrafiky.\n\n\n"}
{"id": "37482", "url": "https://cs.wikipedia.org/wiki?curid=37482", "title": "Rozchod", "text": "Rozchod\n\nPojem rozchod může znamenat:\n"}
{"id": "37485", "url": "https://cs.wikipedia.org/wiki?curid=37485", "title": "Nový Jižní Wales", "text": "Nový Jižní Wales\n\nNový Jižní Wales (anglicky \"New South Wales\") je australský spolkový stát rozkládající se na východě Austrálie. Má rozlohu 809 444 km² a 7 704 300 obyvatel. Na jihu hraničí se spolkovým státem Victoria, na západě se spolkovým státem Jižní Austrálie, na východě s Tichým oceánem, a na severu se spolkovým státem Queensland. Jeho metropolí je velkoměsto Sydney. Na území státu leží Modré hory (\"Blue Mountains\") a nejvyšší hory kontinentu Sněžné hory (\"Snowy Mountains\"). Název státu je odvozen od velšského regionu Jižní Wales.\n\nV roce 1788 byla v této části Austrálie založena trestanecká kolonie, z níž se stala v letech 1824 až 1907 britská korunní kolonie. Samosprávu měla od roku 1851 a později se stala členským státem Austrálie a došlo v ní k řadě územních změn. Severní teritorium přešlo pod správu státu Jižní Austrálie, oddělila se v roce 1825 Van Diemanova země a další.\n\n\n\n\n"}
{"id": "37490", "url": "https://cs.wikipedia.org/wiki?curid=37490", "title": "Projektová dokumentace", "text": "Projektová dokumentace\n\nProjektová dokumentace je soubor dvojrozměrných schémat a výkresů doplněných textovou částí sloužící jako popis stavby, stroje nebo jiného hmotného objektu pro výrobní a stavební proces. Obvykle jsou výkresy kresleny nebo tištěny na papír, ale mohou také být zhotoveny ve formě digitálního souboru. Výkresy a plány jsou především využívány v architektuře, stavebnictví, průmyslu, inženýrství a plánování. Účelem projektové dokumentace v těchto oborech je přesné a jednoznačné zaznamenání všech geometrických charakteristik staveniště, strojů, budov, produktů či komponent. Výkresy mohou mít také účel prezentační nebo orientační, stejně tak mohou zaznamenávat předešlé (původní) stavy objektu. Hlavním smyslem dokumentace je zobrazení skutečného stavu místa či objektu, nebo poskytnout dostatek informací staviteli případně výrobci pro realizaci záměru výstavby či výroby.\n\nTermínem \"plán\" někdy vyjadřujeme jednotlivý výkres (půdorys), list nebo zákres z projektové dokumentace. Přesnějším významem je ortografický pohled na objekt shora, stejný jako se používá u map.\n\nProces vedoucí k vytvoření výkresů, dovednost k jejich tvorbě se souhrnně nazývá projekce.\n\nKaždá stavba musí být postavena či rekonstruována na základě Projektové dokumentace. V případě rekonstrukce je nejprve nutné zaměřit stávající stav objektu. Poté následuje vlastní vypracování projektové dokumentace, při kterém se komplexně prověřují vztahy mezi stavbou a jejím okolím z ohledů vlastnických práv, požadavků zvláště chráněných zájmů státu, požadavků občanských iniciativ, kapacit veřejného technického vybavení a vlivů stavby do prostředí. V dalších fázích se prověřují vlastnosti stavby z hlediska jejich bezpečnosti, odolnosti, prostorového uspořádání a technické vybavenosti. Je-li stavba v souladu se sledovanými parametry, projektová dokumentace upřesňuje požadavky na materiály, technologické postupy a na kvalitu a způsob provádění stavebních prací. Součástí této dokumentace jsou též podrobné výkazy množství potřebných materiálů a prací.\n\nZpracování projektové dokumentace je vždy tzv. vybranou činností ve výstavbě dle § 158 stavebního zákona a smějí ji zpracovávat jen a pouze autorizované osoby. Způsobilost autorizovaných osob ověřují a jejich registry vedou Česká komora autorizovaných inženýrů a techniků a Česká komora architektů.\n\nProtože jsou současné stavby obvykle dosti složitými soustavami struktur stavebních a technických, je proces jejich přípravy i konečné dokumentace sledován jak ze strany veřejných orgánů (stavební úřady, orgány ochrany zdraví, bezpečnosti, kultury a přírody) tak ze strany jejich pořizovatelů (důvody ekonomiky výstavby a provozu) na základě formálně ustálených požadavcích na vybavenost a obsah jednotlivých částí projektů.\n\nProjektová dokumentace staveb je podřízena požadavkům výstavby, které jsou upraveny stavebním zákonem (183/2006 Sb.) a navazujícími předpisy. Z těchto předpisů jsou nejdůležitější vyhlášky ministerstva pro místní rozvoj a to vyhláška č. 268/2009 Sb. o obecných technických požadavcích na výstavbu, 499/2006 o dokumentaci staveb, 500/2006 Sb. o územní dokumentaci, 501/2006 Sb. o požadavcích na využití území, 503/2006 Sb. o územním řízení, 526/2006 Sb. o věcech stavebního řádu.\n\nProjektová dokumentace v oblasti technického řešení vyhovuje obecným technickým požadavkům na výstavbu stanoveným výše jmenovanou vyhláškou 268/2009 Sb., na území některých měst pak vyhovuje požadavkům na výstavbu dle městských vyhlášek (26/2001 Sb. hl. m. Prahy). Významná doporučení pro řešení technických problémů staveb přinášejí České státní normy v řadách 73, 74 a 75.\n\nStavební činnost se dotýká širokého spektra práv dotčených osob fyzických i právnických a stavební proces je regulován mnoha právními předpisy. Proto je překvapivé, že názvosloví ve stavebnictví není jednoznačně definované. Některé pojmy/názvy nejsou definovány vůbec, jiné jsou v různých předpisech uvedeny různě. Samotný stavební zákon například definuje jednou stavební dozor coby odborníka dohlížejícího nad náležitým prováděním ohlášené stavby, kterou vede sám stavebník svépomocí, jinde však funkci stavebního dozoru chápe jako činnost orgánu státní správy, dohlížejícího nad náležitostmi vedení stavby z ohledu dodržování podmínek stavebního povolení. Daleko hlubší jsou rozdíly v chápání jednotlivých pojmů ve veřejnosti a jejich významy v právních dokumentech.\n<br>Projektová dokumentace ze stavebního zákona je pouze dokumentace, která se přikládá k žádosti o stavební povolení podle § 109 nebo 117 stavebního zákona, nebo dokumentace která se přikládá k ohlášení stavby podle § 104 SZ. Dokumentace přikládaná k žádosti o územní rozhodnutí, není ve stavebním zákoně ani souvisejících vyhláškách nikde jako projektová dokumentace nazývána. O dalších stupních projektové dokumentace s výjimkou územně plánovací dokumentace se stavební právo nevyjadřuje. Naše stavební právo nezná veřejností často užívaný pojem rekonstrukce, studie, prováděcí projekt atd.\n\nRozlišujeme několik fází rozpracovanosti projektové dokumentace, z nichž části pro územní rozhodnutí, stavební povolení a realizaci obvykle označujeme za stupně PD:\n\nNa obsah, rozsah a kvalitativní ukazatele projektové dokumentace dbá Česká komora architektů v součinnosti se sesterskou komorou ČKAIT a dalšími subjekty.\n\n Projekt \n\n"}
{"id": "37491", "url": "https://cs.wikipedia.org/wiki?curid=37491", "title": "Notafilie", "text": "Notafilie\n\nNotafilie je sběratelský obor, který se věnuje sběratelství bankovek (papírových platidel) a nauka o nich. Výraz v češtině, notafilie, je nejčastěji do anglického jazyka překládán mimo \"notaphily\" také jako \"paper money\"; bankovky. Sběratelství bankovek lze rozdělit do dvou časových rovin; do roku 1960 a od roku 1961 do současnosti. Samostatnou vědní disciplinou, nikoli dříve označovanou za pomocnou vědu historickou, je numismatika. V současné době je notafilie řazena na roveň numismatiky, tedy nikoli jako sběratelská disciplina včleněna do oblasti numismatiky (IBNS). V některých případech je chybně notafilie zahrnuta pod pojem numismatika, přestože se notafilie zabývá zcela jiným druhem platidel; \"papírovými penězi\". Bankovní papír je v posledních letech často nahrazován plastickou (polymerní bankovky) či hybridní (hybridní bankovky) bankovní hmotou.\n\nLidé pravděpodobně bankovky sbírali od té doby, co byly zavedeny, k většímu a systematickému rozvoji notafilie však došlo až v 60. a 70. letech 20. století. V roce 1961 byla založena již zmíněná společnost The International Banknote Society (IBNS), mezinárodní organizace sběratelů bankovek. V České republice zastřešuje notafilii Česká numismatická společnost (ČNS) založená roku 1919.\n\nNotafilie je stejně jako numismatika jednou z pomocných věd historických. Je však nesrovnatelně mladší, protože první bankovky se začaly objevovat až v 17. století. V té době byly bankovky stvrzenkami, že má držitel bankovky uložené zlato u banky, jež bankovky vydala. Bankovky byly tímto jakýmsi certifikátem o držení zlata a nešlo přímo o peníze. Postupně se tato forma vytratila a z bankovek se stalo zákonné platidlo, ale existoval systém tzv. zlatého standardu, který deklaroval směnitelnost bankovek za zlato. Tento systém byl opuštěn po druhé světové válce a jednou z posledních velmocí, u níž tento systém fungoval, bylo USA, kde byl zrušen výnosem prezidenta Richarda Nixona roku 1971. V současné době nikde na světě neexistuje systém 100% směnitelnosti bankovek za zlato. Pouze ve Švýcarsku je bankovka ekvivalentem 40 % své ceny ve zlatě.\n\nBankovky se hodnotí podle stupně své zachovalosti:\nnepatrné odření lze tolerovat. Neprodřený či jinak poškozený (natržení nebo nastřižení není přípustné) \"VF\"\n\nV současné době jsou za nejcennější papírová platidla v historii českých zemí považovány bankovky I. a II. emise 1.Československé republiky, které ale ještě nebyly bankovkami, protože byly vydávány vládou a bývají označovány jako státovky. Na návrzích těchto bankovek, které byly a jsou považovány za skvosty meziválečné tvorby na celém světě, se podíleli přední umělci té doby (Alfons Mucha, Max Švabinský, Otto Gutfreund - spíše mince...) Za nejvzácnější bankovku je považována 5000 Kč z roku 1919, jež je známa jen ve 26 pravých exemplářích.\n\nMezi nejvýznamnější české badatele v oblasti notafilie patří především okruh někdejších pracovníků národní banky. Jedním z prvních byl na přelomu 60. a 70. let Julius Sém. Významně přispěl k popularizaci sběratelství bankovek. Sém dlouhá léta pracoval v centrální bance v sekci ochrany platidel a platebního styku. Vydal několik publikací a zasloužil se o založení Klubu sběratelů papírových platidel při České numismatické společnosti. Za jeho nejvýznamnější publikaci je považována kniha Poznáváme a sbíráme papírové peníze z roku 1974, která je do současnosti vedle nových publikací mezi sběrateli bankovek nejžádanější knihou.\n\n\n"}
{"id": "37494", "url": "https://cs.wikipedia.org/wiki?curid=37494", "title": "Codemasters", "text": "Codemasters\n\nCodemasters (dříve Code Masters) je britská softwarová společnost, založená v roce 1986 Richardem Darlingem, jeho bratrem Davidem Darlingem a jejich otcem Jimem Darlingem. Od května roku 2005 je výkonným ředitelem Rod Cousens. Vyrábí počítačové hry.\n\nJiž od roku 1982 vlastnila Darlingova rodina společnost Galactic Software, která ale nezaznamenala takový úspěch jako Codemasters. V úplných začátcích po roce 1986 společnost Codemasters vyvíjela hry pro osmibitové počítače ZX Spectrum. Jedním z výrobků Codemasters pro tuto platformu byla i oblíbená série Dizzy.\n\nOd roku 1992 Darlingové omezili prodej jejich levných her ve prospěch dražších, ale také kvalitnějších projektů. S vymizením trhu her pro osmibitové počítače se společnost začala soustředit na hry pro konzole a také 16-bitové počítače. Darlingové ukončili sérii jejich levných (budgetových) her Dizzy a zažili úspěch s nesmrtelnou sérií Micro Machines, jejíž zatím poslední díl, velmi se lišící od prvního, vyšel roku 2006, a také s tenisovou hrou Pete Sampras Tennis.\n\nOd roku 1997 až do současnosti tvoří a vydávají Codemasters pravidelně na několika platformách (PC, PlayStation 3 a Xbox 360) jejich sérii závodních simulátorů \"Race Driver\", která v současnosti s nejnovějším \"TOCA Race Driver 3: The Ultimate Racing Simulator\" čítá 6 dílů, navíc v létě roku 2008 přibyl další, a to Race Driver: GRID. Dalším realistickým závodním simulátorem, tentokrát specializovaným na rally, je série \"Colin McRae Rally\" (6 dílů), nejnovějším je Colin McRae: DiRT 3, který obsahuje přes milion možných zvukových kombinací, a tím nabízí nejvíce zvuků v závodních hrách vůbec. Codemasters byli také vydavatelem FPS hry od české společnosti Bohemia Interactive Studio Operace Flashpoint, ale také vyvíjí FPS, například Turning point: Fall of liberty.\n\nV současnosti Codemasters pracují převážně na projektech pro PC a herní konzole (PS2…) jako jsou například \"Race Driver: GRID\" a \"Operace Flashpoint 2\" (který již však nebude kvůli právním sporům dílem BI studia) a pokračování úspěšné série .\n\n"}
{"id": "37501", "url": "https://cs.wikipedia.org/wiki?curid=37501", "title": "Letopisy Narnie", "text": "Letopisy Narnie\n\nLetopisy Narnie (v anglickém originále The Chronicles of Narnia) je sedmidílný cyklus fantasy knih pro děti britského autora Clive Staples Lewise. Pojednávají o dobrodružství několika dětí, které se dostávají do fantastické země Narnie, kde žijí mluvící zvířata, kde existuje magie (která však má jiný význam než v klasickém pojetí - není autonomní silou, ale Stvořitelem daným řádem, podle něhož funguje Narnijský svět) a dobro se musí postavit zlu, v čemž děti sehrají klíčovou úlohu. Knihy jsou alegorií základních konceptů křesťanství.\n\n\nV některých pozdějších vydáních (americké, třetí české) jsou knihy řazeny podle vnitřní chronologie (tj. \"Čarodějův synovec\" přesunut na začátek a \"Kůň a jeho chlapec\" za \"Lva, čarodějnici a skříň\").\n\nPrvní české vydání v překladu Renaty Ferstové vyšlo v nakladatelství Orbis pictus v letech 1991-3, druhé v nakladatelství Návrat domů v letech 1998-9. Třetí v novém překladu Veroniky Volhejnové, s úpravou odvolávající se na film a proslulými původními ilustracemi Pauline Baynesové vydává od roku 2005 nakladatelství Fragment.\n\nKnihy byly několikrát přeloženy do češtiny, ovšem v různých překladech se liší i jména hlavních postav:\n\nLewis často zdůrazňuje, že čas v Narnii ubíhá jinak než v našem světě (což je v anglosaských mýtech a pověstech běžné) - většinou rychleji a nelineárně. Proto se Lucie, která projde do Narnie vchodem ve skříni jako první (\"Lev, Čarodějnice a skříň\") a stráví u fauna Tumnuse několik hodin, může se vrátit zpět pro ostatní děti, aniž by v domě utekl nějaký čas.\n\nKdyž se děti vracejí po roce do Narnie (\"Princ Kaspian\"), ocitají se v místech svého hradu Cair Paravel, který však nepoznávají, neboť v Narnii mezitím uběhly stovky let.\n\nPři třetí návštěvě opět po roce (\"Plavba Jitřního poutníka\") v Narnii uběhly jen tři roky, při čtvrté po půl roce (\"Stříbrná židle\") asi padesát let.\n\nV našem světě mezi dějově prvním (\"Čarodějův synovec\") a posledním (\"Poslední bitva\") dílem uběhne asi 60 let, profesor Diviš je svědkem stvoření i zániku Narnie.\n\nAutor se nechal inspirovat antickou mytologií; v jeho díle vystupují fauni (faun pan Tumnus byl vůbec první bytostí, se kterou se první lidská návštěvnice Narnie - Lucinka - setkala), kentauři, minotaurové, najády. Dále se tu objevují mluvící zvířata, která jsou navíc velikostí přizpůsobena lidem. Magie je prezentována hlavně jako prastará síla, dětští hrdinové ji nepoužívají.\n\nPřeklad Renaty Ferstové vyšel v nakladatelství Orbis Pictus (1991–1993) a později (s řadou drobných oprav) v Návratu domů (1998–1999).\n\nV roce 2005 vydalo nakladatelství Fragment překlad Veroniky Volhejnové, který je pokládán za volnější, ovšem zvolená jména se většinou více blíží originálu (například země anglicky zvaná Calormen se v prvním překladu jmenuje Kalornie, ve druhém Kalormen).\n\n\n\nNarnia je latinské jméno italského města Narni, které je poblíž Říma. Tvrdí se, že Lewis pojmenoval Narnii podle tohoto města, na které narazil jako dítě v atlase.\n\nVe věku kolem dvaceti let Lewis četl množství latinských autorů, v jejichž dílech našel minimálně sedm odkazů na Narnii.\n\nNěkteří autoři kritizují \"Letopisy Narnie\" pro jejich výrazný křesťanský podtext, dále i pro připisovaný sexismus a rasismus.\n\nZ křesťanského podtextu a kvůli paralelám se základními tématy křesťanské teologie kritizují \"Letopisy Narnie\" obvykle ti, kteří odmítají křesťanství. Mezi tato témata patří Aslanovo obětování se za Edmunda, jeho smrt a znovuožití, které ukončuje vládu Bílé čarodějnice, dále pak např. Aslanův poslední soud v \"Poslední bitvě\", respektive jeho eticko-filosofická rovina podle Lewisovy interpretace. Na více místech jsou kritizovány konkrétní projevy nevíry, noetického materialismu a relativismu.\n\nLetopisy někteří obviňují ze sexismu. Ženy mají být hlavními představitelkami zla (Bílá a Zelená čarodějnice) a mužům nemá být takto špatná role přisuzována. Nutno ovšem říci, že se v knihách objevuje i mnoho zlých mužských postav, opačně pak ženské postavy výrazně pozitivní (zvláště Lucinka). V \"Poslední bitvě\" je uvedeno, že Zuzana ztratila zájem o Narnii a dala přednost „rtěnkám, punčochám a pozváním na večírky“, což někteří vykládají jako odsudek sexuální dospělosti a aktivity, zvláště u žen. Lewisovi obhájci uvádějí, že se zde jedná o kritiku materialismu a komercionalismu, případně obhajobu dětského světa proti světu dospělých.\n\nLetopisy byly zejména v poslední době označovány i za rasistické. Knihy jsou psány anglocentricky, všechny děti, které přišly do Narnie, byly Angličané, všechny cesty do Narnie vedly z Anglie a je mnoho paralel mezi (idealizovanou) anglickou středověkou společností a narnijskou aristokracií. Uvědomíme-li si však, že série byla v polovině 20. století psána pro anglické děti, pak nelze očekávat od autora pozitivní diskriminaci jiných národností či ras.\n\nKritici \"Letopisů Narnie\" považují za rasistické zobrazení jiných národů, hlavně Kalormenců jako inherentních nepřátel Narnie a Aslana. Kalormenský bůh Taš je satanská postava, která vyžaduje krvavé oběti a pokládá zlé skutky za službu sobě. Kalormňané jsou popisováni jako snědí (a text je někdy označuje jako \"darkies\", což je v moderní angličtině jednoznačně urážlivý termín, zhruba odpovídající slovu „černouši“). Opět je však nutné poznamenat, že v knihách vystupují i dobré kalormenské postavy a naopak většina zlých postav má světlou pleť (obě Čarodějnice, král Miraz a strýc Ondřej).\n\n\n\n"}
{"id": "37510", "url": "https://cs.wikipedia.org/wiki?curid=37510", "title": "David Beckham", "text": "David Beckham\n\nDavid Robert Joseph Beckham OBE (výslovnost 'bɛk.əm) (* 2. května 1975, ve Whipps Cross nemocnici v Leytonstonu, Londýn, Velká Británie) je bývalý anglický fotbalový záložník, jenž naposledy hrál za francouzský tým Paris Saint-Germain ve  francouzské lize Ligue 1. Jeho největší předností byly precizně zahrávané přímé kopy a centrované míče, které s velkou přesností nacházely spoluhráče. Pelé ho roku 2004 zařadil mezi 125 nejlepších žijících fotbalistů. 18. května 2013 odehrál proti týmu Brestu (výhra 3:1) své poslední soutěžní utkání na domácím stadionu. Vyhrál ligový titul v anglické, španělské, americké a francouzské lize.\n\nDavidův otec, Ted Beckham (narozen roku 1948) pracoval jako kuchyňský montér. Matka, Sandra West (narozena 1949) pracovala jako kadeřnice. Oba rodiče milovali fotbalový klub Manchester United, a proto pravidelně jezdili z Londýna na Old Trafford, aby viděli domácí zápasy naživo. V červenci 1999 se David Beckham oženil s Victorií Caroline Adams (poté Victoria Beckham), se kterou má syny Brooklyna (podle newyorské čtvrti Brooklyn), Romea, Cruze a dceru Harper.\n\nDvakrát skončil na druhém místě ankety Fotbalista roku, v roce 2004 byl nejlépe placeným fotbalistou na světě a v letech 2003 a 2004 byl ze všech sportovních témat nejhledanější na Googlu. Takové celosvětové přijetí z něj udělalo elitní sportovní značku a módní ikonu.\n\nBeckhamova kariéra začala, když podepsal profesionální smlouvu s Manchesterem United. Svoji premiéru v prvním týmu si odbyl v roce 1992 v 17 letech. Během jeho pobytu zde exceloval United v anglické Premier League, vyhrál šestkrát ligový titul, dvakrát FA Cup a v roce 1999 Ligu mistrů UEFA. Ve finále Manchester porazil německý Bayern Mnichov 2:1 až dvěma góly v nastaveném čase. Oba padly po rohových kopech, které zahrával Beckham. United opustil v roce 2003 a podepsal smlouvu s Realem Madrid. Zde zůstal další čtyři sezóny.\n\nV lednu 2007 bylo oznámeno, že Beckham opustí Real Madrid a podepíše pětiletou smlouvu s Los Angeles Galaxy. Svůj poslední zápas za Real odehrál 17. června. Po tomto zápase tým převzal cenu pro mistra La Ligy.\n\nJeho smlouva s Galaxy vstoupila v platnost 1. července 2007. Tým ho představil 13. července na prezentaci, kde také odhalil jeho nové číslo (nadále 23). Svůj první zápas v Galaxy odehrál 21. července v přátelském zápase proti Chelsea FC na stadionu The Home Depot Center. V roce 2009 hostoval od února do června v italském klubu AC Milan.\n\nKoncem ledna 2013 přestoupil do francouzského ambiciózního klubu Paris Saint-Germain (PSG), kde se stal spoluhráčem mj. švédského kanonýra Zlatana Ibrahimoviće, jenž tou dobou vedl tabulku střelců francouzské nejvyšší fotbalové soutěže. Beckham debutoval 24. února ve 26. kole Ligue 1 proti Olympique de Marseille, šel na hřiště v 76. minutě a založil akci, na jejímž konci byl druhý gól v síti Marseille. Zápas skončil výhrou PSG 2:0. Již o několik dní později 27. února se PSG střetlo s Olympique Marseille opět, nyní v osmifinále francouzském poháru a tentokrát anglický záložník nastoupil v základní sestavě a odehrál 86 minut. PSG zvítězil opět 2:0 a postoupil do čtvrtfinále. Na konci sezóny 2012/13 získal s PSG ligový titul. 18. května 2013 pak v zápase proti sestupujícímu Brestu odehrál své poslední soutěžní utkání na domácím stadionu (výhra 3:1), několik dní předtím oznámil konec své hráčské kariéry po ukončení sezóny 2012/13. V utkání přihrál na jeden gól.\n\n\nBeckham byl kapitán Anglie od 15. listopadu 2000 do 2. července 2006. Jako kapitán se objevil v 58 zápasech, jeho kapitánské období skončilo na mistrovství světa 2006. V roce 2007 se opět začal ukazovat v národním týmu Anglie.\n\n\n\n\n"}
{"id": "37515", "url": "https://cs.wikipedia.org/wiki?curid=37515", "title": "Jaroslav Vlček", "text": "Jaroslav Vlček\n\nJméno Jaroslav Vlček neslo vícero osobností:\n"}
{"id": "37517", "url": "https://cs.wikipedia.org/wiki?curid=37517", "title": "Camille Jordan", "text": "Camille Jordan\n\nMarie Ennemond Camille Jordan (5. ledna 1838, Lyon – 22. ledna 1922, Paříž) byl francouzský matematik, který významně zasáhl do vývoje lineární algebry, teorie míry a teorie grup.\n\nJordan studoval matematiku na École polytechnique a od roku 1873 zde a v Collège de France přednášel. Od roku 1916 byl prezidentem Akademie věd.\n\n"}
{"id": "37518", "url": "https://cs.wikipedia.org/wiki?curid=37518", "title": "Beda Dudík", "text": "Beda Dudík\n\nBeda Dudík, vlastním jménem František (29. ledna 1815 Kojetín – 18. ledna 1890 Rajhrad), byl moravský historiograf a církevní historik, kněz a benediktinský mnich v Rajhradském klášteře. Jméno \"Beda\" přijal při vstupu do řádu (podle Bedy Ctihodného). Od roku 1884 byl titulárním opatem v té době již neexistujícího kláštera v Třebíči.\n\nNarodil se v rodině perníkáře a voskaře v Kojetíně jako nejstarší z devíti dětí Vincence a Magdaleny Dudíkových. Studoval nejprve v Kroměříži a poté v Brně, kde se potkal s benediktinem Řehořem Volným. Možná i díky jeho vzoru se stal řeholníkem. Na kněze byl vysvěcen 20. srpna 1840.\n\nPůsobil jako učitel filosofie v Brně i jako docent ve Vídni. V roce 1851 pátral ve Švédsku po literárních pokladech, ukořistěných Švédy za třicetileté války. I jeho zásluhou se v roce 1877 navrátilo zpět 21 nejcennějších svazků. Později po nich pátral i v Římě, kam některé rukopisy převezla švédská královna Kristina.\n\nOd roku 1853 pracoval ve Vídni, kde uspořádával archiv řádu Německých rytířů. Při této činnosti sebral dostatek materiálu na další dílo: o vpádu Švédů do Čech.\nV roce 1856 navrhl reformu rakouského archivnictví, ta však nebyla schválena.\n\nRoku 1859 byl jmenován moravským zemským historiografem. Stejnou funkci v Čechách zastával František Palacký, Bedovi se proto později přezdívalo \"Moravský Palacký\". Tentýž rok se stal docentem středověkých dějin.\n\nJeho hlavním dílem je dvanáctisvazková \"Historie Moravy\", pojatá tak podrobně, že se dostal pouze k roku 1350. V tomto díle zpochybnil, že velkomoravský Velehrad je totožný s dnešním Velehradem, za což byl velice kritizován a později v českém vydání tato zmínka již chybí. Dnešní výzkumy mu ale do jisté míry dávají za pravdu.\n\nRoku 1866 byl jako válečný zpravodaj v Itálii. Roku 1869 byl jako osobní kaplan císaře Františka Josefa I. členem delegace při otevírání Suezského průplavu.\n\nZa celý život napsal asi 90 děl. Obdržel četná vyznamenání (viz foto). Roku 1884 byl jmenován titulárním opatem kláštera v Třebíči.\n\n\nDudík byl velmi plodným spisovatelem, napsal asi 90 děl. Asi nejdůležitějším dílem jsou jeho \"Dějiny Moravy\", z dalších alespoň:\n\n\n\n\n"}
{"id": "37523", "url": "https://cs.wikipedia.org/wiki?curid=37523", "title": "Kináza", "text": "Kináza\n\nKináza (kinasa) je enzym, který přenáší fosfátovou skupinu z vysokoenergetické donorové molekuly (např. ATP) na určitou cílovou molekulu (substrát). Tento proces se nazývá fosforylace.\n\nObecně kinázy patří do skupiny: EC 2 transferáz – tj. enzymy, které přenášejí funkční skupiny (například methylovou, acetylovou nebo právě fosfátovou skupinu). Nejvýznamnější skupinou kináz jsou proteinkinázy, které přenáší fosfátovou skupinu na protein za vzniku esterové vazby. Fosfát se váže na skupinu (-OH) postranních řetězců aminokyselin. Podle typu fosforylované aminokyseliny můžeme proteinové fosforylace rozdělit do dvou základních skupin:\n\nOpačnou reakcí k fosforylaci je defosforylace, která je katalyzována skupinou enzymů nazývaných fosfatázy.\n\nZanesení výrazně nabité a relativně veliké fosfátové skupiny na protein může výrazně ovlivnit jeho konformaci a tím i jeho funkce. Fosforylace / defosforylace proteinů se často používá jako přepínač mezi aktivní a neaktivní (či jinak aktivní) formou proteinu. Kinázy i fosfatázy jsou proto součástí mnoha signalizačních drah.\n\n\n\n"}
{"id": "37526", "url": "https://cs.wikipedia.org/wiki?curid=37526", "title": "Přehořov (Žihle)", "text": "Přehořov (Žihle)\n\nPřehořov () je vesnice v severní části okresu Plzeň-sever, část obce Žihle, 1,5 km jižně od Žihle. Ve vsi žije okolo 60 obyvatel, její katastrální území zaujímá 354,99 ha a PSČ všech adres je 331 65.\n\nNázev vesnice je odvozen ze jména Přehoř ve významu Přehořův dvůr. V historických pramenech se název objevuje ve tvarech: de Prehorow (1243), de Prehorowe (1240), de Prziehorzowa (1382), de Przehorzowa (1402), in Przeyehorzow (1410), in Prziehorz (1417), de Przehorzowa (1444), Přehořovský a v Přehořově (1524), na Przehorzowie (1621), Pržehorz (1651), Pržehorž a Pržehorzow (1787), Přehoř (1846), Přehořov a Přehoř (1854) a Přehořov nebo Ueberbergen (1911).\n\nPrvní písemná zmínka o vesnici pochází z roku 1234. Roku 1240 jsou zmiňováni bratři Miloslav a Břetislav (\"Milozlaus et Prezzizlaus de Prihorowe\").\n\nPřehořov sousedí na severu s Žihlí, na jihovýchodě s Potvorovem a na jihozápadě s Odlezly. Severovýchodně od vsi začíná přírodní park Jesenicko, jižně po proudu Mladotického potoka je Odlezelské jezero. Vsí protéká Mladotický potok, do kterého ústí Přehořovský a pod vsí Potvorovský potok.\n\n"}
{"id": "37527", "url": "https://cs.wikipedia.org/wiki?curid=37527", "title": "Berlínský maraton", "text": "Berlínský maraton\n\nBerlínský maraton patří k nejznámějším, největším a také nejrychlejším maratonským závodům. První běh se uskutečnil roku 1974, od té doby se běh stal součástí sportovního života města. Běh se uskutečňuje zpravidla poslední neděli měsíce září.\n\nBylo-li roku 1974 napočítáno jen 240 účastníků, dosahuje jejich počet v posledních letech čísla mezi 30 000 a 40 000 (jako např. 25. září 2005). Normální maratonský běh je v posledních letech též doprovázen dalšími: maratonem pro děti a mladistvé (od roku 1989), pro vozíčkáře i inline bruslaře. Novinkou běhu roku 2006 bylo, že Berlín přistoupil jako pořadatel sdružení World Marathon Majors a podtrhl tím svůj nárok patřit k nejznámějším běhům na světě.\n\nV Berlíně bylo vytvořeno i několik světových rekordů a dalších významných časů. V soutěži mužů to byl\n\nv soutěži žen pak mimo jiné\n\n34. ročník běhu, který se konal 30. září 2007, byl v několika ohledech rekordním, a to nejen proto, že v disciplině mužů zde byl vytvořen nový světový rekord. Počet diváků dosáhl dle údajů pořadatelů kolem jednoho milionu, kteří (spolu s 5 900 dobrovolnými pomocníky) podporovali 60 000 sportovců (40 215 dospělých běžců, 10 000 školáků a 9 000 dalších) z 115 zemí; na okraj: účastníkům běhu bylo vydáno 1 milion nápojů, 135 000 banánů, 80 000 sucharů, 35 000 jablek, 10 000 jogurtů a 7 500 kilogramů nudlí.\n\nNásledující tabulka obsahuje čísla o účasti všech ročníků maratonu, a sice počet přihlášených účastníků a počet těch, kteří proběhli cílem (jedná se přitom vždy o počet účastníků všech disciplin).\n\nNásledující tabulka ukazuje vítěze (muži a ženy) hlavního maratonského běhu:\n\n\n"}
{"id": "37529", "url": "https://cs.wikipedia.org/wiki?curid=37529", "title": "Odlezly", "text": "Odlezly\n\nOdlezly je vesnice v severní části okresu Plzeň-sever, část obce Žihle, 2 km jižně od Žihle. Ve vsi žije okolo 50 obyvatel, její katastrální území zaujímá 317,29 ha a PSČ všech adres je 331 65.\n\nOdlezly sousedí na severu s Žihlí, na severovýchodě s Přehořovem a na jihozápadě s Chrášťovicemi. Jihovýchodně od vsi leží na Mladotickém potoce geologicky mladé Odlezelské jezero, do kterého ústí i Odlezelský potok. Vsí protéká Odlezelský potok.\n\nPrvní písemná zmínka o vesnici pochází z roku 1268.\n\n"}
{"id": "37530", "url": "https://cs.wikipedia.org/wiki?curid=37530", "title": "Dvojí použití", "text": "Dvojí použití\n\nPojem dvojí použití (anglicky dual use) se používá v oblasti exportu zboží pro produkty, jež je možno použít pro civilní i vojenské účely.\n\nV Evropské unii platí nařízení č. 1334/2000/ES, kterým se zavádí režim Společenství pro kontrolu vývozu zboží a technologií dvojího užití, ve znění nařízení 2004/1504/ES. V příloze obsahuje veškeré zboží, jež je považováno za zboží se dvojím použitím.\n\nV České republice byl k provedení nařízení přijat zákon č. 594/2004 Sb., jímž se provádí režim Evropských společenství pro kontrolu vývozu zboží a technologií dvojího užití.\n\n"}
{"id": "37533", "url": "https://cs.wikipedia.org/wiki?curid=37533", "title": "Odlezelský potok", "text": "Odlezelský potok\n\nOdlezelský potok je malý potok v okrese Plzeň-sever.\n\nVytéká z malého Robotního rybníku ležícího na okraji lesa v nadmořské výšce 515 m severovýchodně od Kalce. Potok protéká v údolí lesem, který opouští po kilometru kousek pod hrází malého rybníka Bělidlo. Pokračuje ve východním směru obklopen na levém břehu polem, na pravém úzkou loukou a lesem, zleva přijímá bezejmenný přítok. Po necelých 400 m se tok stáčí k jihovýchodu ke vsi Odlezly, kterou protéká a rozděluje na dvě části. Jeho koryto se pod vsí kříží s železniční tratí č. 160 Plzeň–Žatec, kousek za ní se potok vlévá do Odlezelského jezera na jeho severním konci, kde se spojuje s Mladotickým potokem.\n"}
{"id": "37534", "url": "https://cs.wikipedia.org/wiki?curid=37534", "title": "Valčík", "text": "Valčík\n\nValčík je postupový, kolový tanec v 3/4 taktu nebo zřídka (spíše dříve) v 3/8 taktu, důraz je kladen na první dobu. Tempo je 60 taktů za minutu.\n\nTento tanec se tančí v páru, a to tak, že jeden z páru vždy uhýbá druhému, který jde dopředu a během taktu otočí celý pár. Byl prvním společenským tancem, který se tančil v poměrně těsném držení, což bylo v tehdejší městské společnosti převratem.\n\nValčík vznikl v Alpách, kde se vyvinul spolu s dalšími podobnými tanci z lidového vzoru, z rakouského lendleru a z německého Deutscheru. Divadelní premiéru měl roku 1787 v opeře \"Una cosa rara\" (\"Vzácná věc\", autorem je Vincent Martin) a ihned se stal velice populární. \n\nPozději se objevil v řadě děl význačných skladatelů: např. Johanna Strausse staršího, Johanna Strausse mladšího, Josefa Lannera, atd…\n\nZ hudebního hlediska se rozlišují dva druhy valčíků:\n\nTypickým příkladem valčíkové melodie je píseň \"Pásla ovečky\".\n\n\n"}
{"id": "37535", "url": "https://cs.wikipedia.org/wiki?curid=37535", "title": "Johann Strauss", "text": "Johann Strauss\n\nJméno Johann Strauss nesli tři rakouští hudební skladatelé:\n"}
{"id": "37536", "url": "https://cs.wikipedia.org/wiki?curid=37536", "title": "Nový Dvůr (Žihle)", "text": "Nový Dvůr (Žihle)\n\nNový Dvůr je samota v severní části okresu Plzeň-sever, část obce Žihle, 2,5 km severozápadně od Žihle. Příslušné katastrální území zaujímá rozlohu 1453,28 ha a PSČ všech zdejších adres je 331 65. V roce 2011 zde trvale žilo 28 obyvatel.\n\nNový Dvůr sousedí na severu s osadou Sklárna, na východě se Žihlí, na jihu s Hlubokou, na jihozápadě s Rabštejnem nad Střelou a na severozápadě s rekreační osadou Poustky. Samota leží v přírodním parku Horní Střela.\n\nPrvní písemná zmínka o vesnici pochází z roku 1642.\n\nMezi Novým Dvorem a Hlubokou stávala kdysi ves Ladotice (jindy zvaná též Mladotičky). Ta byla během válečných tažení vypálena a zanikla. Jelikož zde zůstala neobdělávaná pole, rozhodla se zřejmě rabštejnská vrchnost založit o něco severněji Nový Dvůr.\n\nRoku 1748 získal panství Rabštejn rod hrabat Lažanských z Bukové. Těm patřilo od roku 1639 i panství Manětín a roku 1766 zakoupili i panství Chyše. Po smrti hraběte Prokopa I. Lažanského roku 1804 došlo k rozdělení rodového majetku mezi jeho dva syny. Jan Lažanský dostal panství Manětín a větší část panství Rabštejn. Prokop II. Lažanský dostal panství Chyše a menší část panství Rabštejn. Nový Dvůr se od té doby stal součástí panství Chyše, které spadalo do Loketského kraje. Posledním šlechtickým majitelem Nového Dvora byl hrabě Prokop IV. Lažanský ze zámku v Chyši. Tomu byl v roce 1945 všechen majetek zestátněn na základě Benešových dekretů a on s celou rodinou odešel do zahraničí.\n\nBěhem druhé světové války pracovali na Novém Dvoře nuceně francouzští váleční zajatci, Poláci i příslušníci jiných národností. Ti obývali i místní lovecký zámeček, který na samém konci války vyhořel a jeho ruiny zde stojí dodnes. Po válce na Novém Dvoře hospodařil státní statek. Po roce 1989 získala samotný hospodářský objekt Nového Dvora v restituci jako náhradní majetek rodina Jaroslava Webera, která zde dnes zemědělsky hospodaří.\nKatastrální území Nového Dvora u Žihle sousedí s katastrálními územími Balková a Tis u Blatna na severu, Blatno na severovýchodě, Pastuchovice a Žihle na východě, Hluboká na jihu, Rabštejn nad Střelou a Jablonná na západě. Katastrální území je lesnaté a proto je hojně využíváno k rekreaci.\n\nNový Dvůr leží v nadmořské výšce 570–580 metrů. Nejvyšším bodem je Kočičí vrch (606 metrů) při severní hranici katastrálního území. Nejnižší místo se nachází v údolí řeky Střely ve výšce 425 metrů.\n\nK Novému Dvoru patří i lokality v lesích Poustky a Sklárna, kde byla ve druhé polovině 20. století postavena řada rekreačních chat. Byly zde postaveny i dvě školy v přírodě pro děti z Mostecka a Prahy, které jsou v provozu dodnes. V lesích severně od Nového Dvora se nacházejí žulové kameny, z nichž některé jsou typu viklan. Nejznámější je Skalní město poblíž cesty na Sklárnu a velké žulové balvany Bába a Dědek poblíž Žihle.\n\nPo druhé světové válce byli místní Němci odsunuti a počet obyvatel Nového Dvora tak výrazně klesl.\n"}
{"id": "37537", "url": "https://cs.wikipedia.org/wiki?curid=37537", "title": "Tálibán", "text": "Tálibán\n\nTálibán (paštunsky a persky: طالبان; „studenti“) je radikální nábožensko-politické hnutí v Afghánistánu. V letech 1996-2001 reálně vládlo na většině území Afghánistánu, byť diplomatického uznání se mu dostalo pouze od tří zemí: Saúdské Arábie, Spojených arabských emirátů a Pákistánu. Vláda Tálibánu byla svržena díky americké intervenci, hnutí si však i přesto zachovalo kontrolu nad některými odlehlejšími oblastmi a nyní ve spojitosti s klesající americkou vojenskou přítomností jeho síla roste a Tálibán tak postupně rozšiřuje území pod svou kontrolou.\n\nIdeově byla vláda Tálibánu založena na kombinaci radikálního islámu a paštunského nacionalismu. Většina jejích prominentních členů patřila k váženým učitelům na islámských náboženských školách, jejichž paštunští studenti (bývalí i současní) tvořili jádro jejich stoupenců a ozbrojených sil. Ozbrojené složky Tálibánu pak byly posíleny mudžáhidy z mnoha arabských států a od bohatých Arabů pak pocházela i štědrá finanční podpora, která mnohonásobně předčila vládní zdroje. Nemalou finanční i vojenskou podporu pak Tálibánu poskytoval vůdce mezinárodní teroristické organizace al-Káida, Usáma bin Ládin, který od roku 1996 sídlil přímo v Afghánistánu.\n\nPo stažení sovětských vojsk z Afghánistánu v roce 1989, kdy v zemi nastalo určité „mocenské vakuum“ a podpora mudžáhedínů ze strany USA velmi rychle ustala, se většina do té doby bojujících muslimů vrátila ke své původní obživě, ale mezi warlordy vypukly mocenské a etnické boje nad jednotlivými územími, které postupně eskalovaly do rozměrů občanské války. Tyto nepokoje sužovaly Afghánistán přibližně 8 let.\n\nHnutí Tálibán vzniklo původně z popudu osazenstva islámských náboženských škol za účelem zastavení bratrovražedné války warlordů, která panovala mezi jednotlivými etniky a klanovými vůdci napříč Afghánistánem. Na jedné straně tehdy stála vratká a stále se měnící koalice menšinových etnik, zejména Tádžiků a Uzbeků, kteří více méně podporovali převážně tádžickou vládu prezidenta Rabbáního a paštunskými klanovými vůdci. Ačkoliv vláda disponovala teoreticky menšími zdroji než její protivníci, dařilo se jí díky politické obratnosti a zejména schopnostem ministra obrany, legendárního generála Ahmada Šáha Masúda, držet moc nad důležitými oblastmi, zejména pak severem a středem země a hlavním městem, Kábulem.\n\nSituace se začala měnit v roce 1994, když se na paštunské straně začal rychle prosazovat Tálibán. V prvé fázi přinesl určité sjednocení protivládních sil, v druhé fázi, když se v jeho vedení definitivně prosadili radikální islamisté, pak Tálibán získal finanční i vojenskou podporu od radikálních islámských kruhů ze zahraničí. V roce 1995 zahájilo hnutí mohutnou ofenzívu a začalo vytlačovat vládní síly na sever. Pouze mistrovství Ahmada Šáha Masúda a houževnatosti jeho jednotek (a samozřejmě nezkušenosti a neschopnosti tálibských velitelů) pak lze přičíst fakt, že síly Tálibánu oproti všemu očekávání nedokázaly v březnu 1995 dobýt Kábul a musely ustoupit.\n\nV roce 1996 však vzrostla podpora ze strany zahraničí, kterou navíc podpořily jednotky zahraničních dobrovolníků, zatímco vláda žádnou novou podporu nezískala. Velkou cenu pro táliby pak měla zejména pomoc Usámy bin Ládina, který jim poskytl rady, finance i své vycvičené mudžáhidy. Proti kombinaci všech těchto faktorů se už vláda udržet nemohla. Kábul musel být vyklizen 26. září 1996 a o den později byla ustavena vláda Tálibánu. Nepatřil jí však celý Afghánistán. Vládní síly nazývané nyní Severní aliance se pevně držely v severní části Afghánistánu a čekaly na svou příležitost.\n\nTálibán v zemi zavedl totalitní stát založený na radikální verzi islámského práva šaría, zpřísněného navíc o některé staré paštunské zvyky. V čele státu stanul mullá Muhammad Umar a jeho poradci. V zemi byly zavedeny tradiční tresty - veřejné popravy, bičování, ukamenování a utínání končetin. Byla zavedena celá řada zákazů - muži se nesměli holit, byla zakázána hudba, televize, sportovní zápasy, ženy musely být na veřejnosti zcela zahalené, nesměly chodit samy a nesměly pracovat, bylo zakázáno vytvářet nebo vlastnit podobizny lidí a zvířat.\n\nZa oběť tohoto extrémního výkladu islámu padlo mnoho vzácných kulturních památek, zejména soch, které byly s odkazem na poslední zmíněné pravidlo systematicky ničeny. Asi nejznámější obětí tohoto vandalství byly dvě monumentální sochy Buddhů v Bámjánském údolí, pocházející z 5. - 6. století. Země se stala vyloženě nebezpečnou pro cizince křesťanské víry, neboť za křesťanskou misijní činnost byla trestem smrt a tálibové si pod tímto pojmem představovali leccos.\n\nAby zvýšil své příjmy a měl finance na další boj proti Severní alianci, Tálibán na začátku udržel produkci opia. Z produkce opia těží dodnes.\n\nTálibánský režim svrhla americká vojenská intervence (její síly zcela ovládly Kábul 13. listopadu 2001), přičemž jako pozemní síly byly krom amerických a britských jednotek využity síly Severní aliance, složené zejména z Tádžiků a Uzbeků. Ty však již nevedl Ahmad Šáh Masúd - agenti sítě al-Káida jej zavraždili 9. září 2001.\n\nAmerická intervence byla reakcí na fakt, že jí Tálibán odmítl vydat Usámu bin Ládina, kterého USA vinily z inscenace teroristického útoku na WTC a Pentagon, uskutečněného 11. září 2001. Otázkou zůstává, zda bylo v silách Tálibánu Ládina vydat, i kdyby chtěl. Mnoho komentátorů si myslí, že nikoliv. Faktem ovšem je, že Tálibán s Ládinem si navzájem vděčili za mnohé.\n\nV srpnu 2008 bojovníci radikálního afghánského hnutí Tálibán zabili deset francouzských vojáků, na které zaútočili ve vesnici východně od Kábulu. Při události bylo zraněno dalších 21 francouzských vojáků.\n\nVelitel britských jednotek v Afghánistánu Mark Carleton-Smith 5. října 2008 pro list Sunday Times o probíhající válce v zemi prohlásil: \"„V této válce nezvítězíme. Jde spíš o snížení násilí na ovladatelnou úroveň, aby boje mohly být plně pod kontrolou afghánské armády“\". K ukončení násilí by podle jeho názory vedly jedině mírové rozhovory s vrchními zástupci Tálibánu. Mluvčí Tálibánu údajně jednoznačně odmítl mírové rozhovory s koaličními vojsky a zopakoval cíl povstalců bojovat proti vojenským silám USA a NATO, dokud všechny tyto jednotky neopustí Afghánistán.\nNásledně však americká televize CNN informovala počátkem října 2008 o přelomové schůzce zástupců afghánské vlády a Tálibánu. Čtyřdenní setkání se údajně uskutečnilo koncem září v Mekce v Saúdské Arábii a za zprostředkování saúdským králem Abdalláhem. Přítomno mělo být 11 zástupců Tálibánu, dva vládní úředníci Afghánistánu, 17 saúdských zprostředkovatelů. Vůdce Tálibánu Mulla Umar se vyjednávání nezúčastnil, ale dal najevo, že Tálibán už není spojencem Al-Káidy.\n\nTálibán po pádu své vlády v Afghánistánu v roce 2001 přesunul část svých aktivit do pákistánského pohraničí, odkud se ho tamní armáda snaží po léta marně vytlačit. Jen od roku 2007 do počátku roku 2009 na severozápadě Pákistánu zahynulo při násilnostech asi 1300 civilistů a své domovy opustilo asi 500 tisíc lidí. V únoru 2009 vyhlásila pákistánská vláda obnovení práva šaría v údolí Svát a následně armáda vyhlásila jednostranné zastavení bojů. 24. února ohlásil Tálibán, že hodlá dodržovat v údolí Svát časově neomezené příměří.\n\n\n\n\n"}
{"id": "37539", "url": "https://cs.wikipedia.org/wiki?curid=37539", "title": "Kalec", "text": "Kalec\n\nKalec je zaniklá vesnice, ze které se dochoval hospodářský dvůr, v severní části okresu Plzeň-sever. Je částí obce Žihle. Příslušné katastrální území zaujímá rozlohu 446,53 ha a PSČ všech adres je 331 65. V roce 2011 zde trvale nežil žádný obyvatel.\n\nVes byla poprvé připomínána roku 1234, kdy byla v držení bratrů Oldřicha, Bedřicha, Holšťálka a Menharta z Kalce. Kalec byl ve 14. století v držení drobných feudálů, někdy byl i rozdělen, mezi majiteli byl v roce 1346 uváděn i plaský klášter, na počátku 15. století patřil krátce Janovi z Rabštejna. Za husitských válek získali Kalec vladykové ze Šanova. K roku 1543 je poprvé připomínána tvrz, když ji Viktorin Šanovec nechává vložit do obnovených zemských desek.\n\nSvatbou s Barborou Šanovcovou získal Kalec Adam Ferdinand Údrčský z Údrče, který ale později hlasoval pro zvolení Fridricha Falckého za českého krále. Přestože Adam F. Údrčský během stavovského povstání zemřel, byl po Bílé hoře v roce 1623 odsouzen ke ztrátě majetku. Přestože poručníci jeho dcery a právoplatné dědičky Benigny Kateřiny proti rozhodnutí protestovali, císař Ferdinand II. ves s poplužním dvorem a mlýnem daroval plaskému klášteru. Za třicetileté války byl Kalec roku 1639 vypleněn husary, k roku 1641 se rolníci trápili se Švédy. Po válce bylo ve vsi 8 usedlostí.\n\nOpat Evžen Tyttl nechal v letech 1710–16 vystavil nový barokní dvůr s kaplí sv. Markéty, pravděpodobně na místě zemanské tvrzi. Dvůr vyniká unikátní půdorysnou koncepcí deltoidu a na jeho realizaci se podílel významný klášterní stavitel M. O. Kondel. Pozemky zdejších osadníků připojil k novému dvoru, samotné osadníky nechal na dvoře. Poblíž brány byl postaven ještě podlouhlý ovčín, v současnosti dávno zaniklý. Za opata Fortunáta Hartmanna byl dvůr v roce 1769 opravován.\n\nPo zrušení kláštera Josefem II. roku 1785 přešel Kalec jako celé plaské panství do správy náboženského fondu, od kterého roku 1787 koupil dvůr Prokop Lažanský z Bukové a jej připojil k panství manětínskému. V letech 1805–28 byla ve dvoře továrna na sukno. Po dělení panství Lažanských v roce 1830 byl Kalec připojen k rabštejnské části. Po zrušení robotní povinnosti ves zřejmě zcela zanikla.\n\nPo provedení první pozemkové reformy z roku 1919 získal dvůr Kalec s polnostmi do pronájmu na 12 let Josef Přichystal z Plzně. Začátkem roku 1932 byli manželé Josef a Štěpánka Přichystalovi zapsáni do pozemkové knihy jako vlastníci s omezenými vlastnickými právy. V roce 1933 získalo dvůr Kalec ve veřejné dražbě Hospodářské družstvo v Plzni. V roce 1934 koupil dvůr Kalec s polnostmi plzeňský stavitel Ing. Dr. Jaroslav Brček s manželkou Janou. V rámci revize první pozemkové reformy pak revizní komise na ministerstvu zemědělství svým usnesením ze dne 18. března 1948 statek Kalec manželům Brčkovým zestátnila. Ještě v témže roce emigrovala celá rodina Brčkova do Venezuely. Dvůr Kalec spolu s Velkou Černou Hatí se stal jedním z hospodářství Státního statku Kralovice. Ten se pak roku 1975 stal odštěpným závodem Velkovýkrmen Praha. Od roku 1987 patřil Kalec ke Státnímu statku Žihle. Po roce 1989 získali dědicové manželů Brčkových dvůr Kalec s polnostmi v restitucích zpět a začali zde znovu hospodařit. Budovy dvora byly částečně opraveny. Po smrti hospodařícího Ivana Brčka pak pozůstalí prodali v roce 2013 dvůr Kalec s polnostmi rodině Waltera Schmalgeho z Německa.\n\nDvůr je chráněn jako kulturní památka České republiky.\n\nKalec leží v nadmořské výšce 530 m na východním okraji přírodního parku Horní Střela. Nejnižší místo katastru se nachází v údolí řeky Střely ve výšce 390 metrů.\n\nDispozice Kalce je nejpozoruhodnější mezi barokními dvory plaského kláštera – její geometrická konstrukce a vzájemně korespondující rozměry jednotlivých částí vytvářejí řadu zajímavých vazeb. Půdorys staveb dvora tvoří protilehlá dvojice různě rozevřených „V“. V jihozápadním vrcholu prvního z \"véček\" stojí dominantní budova zámečku. Úzká a vysoká budova s polovalbovou střechou a původně cibulovou věžičkou má dvě obytná patra, navíc nese další tři patra sýpek. Zámeček dotváří dvě krátká obytná dvoupodlažní křídla pod valbovou střechou o třech okenních osách, na která navazují stodoly. V bočních rozích stály mléčnice a řezárna o poloviční šířce, do roku 1839 však byly zbourány. K nim se v druhých křídlech připojovaly stáje a kravíny s obytnou, rizalitově rozšířenou části, kde bydlel šafář a ovčák. Severovýchodní vrchol druhého \"véčka\" tvoří ohradní zeď s branou, která původně měla půlkruhově sklenutý kamenný portál. Kaple sv. Markéty je dle tradice kladena do jednoho z obytných objektů u brány, kde je místnost s okrasným štukovým zrcadlem a polosloupy v rozích.\n\nFasáda zámečku je členěna lesenovým orámováním kamenných ostění oken s ušima, ostatní fasády jsou členěny rytmem ostění oken a vyčnívajícím zhlavím vazných trámů. Na vnitřní straně střední části zámečku je mezi okny prvního patra kamenný erb plaského opatství z roku 1769 s osobním znakem opata Fortunáta Hartmanna a kryptogramem F.H.A.P.P.L.V.V.G (Fortunát Hartmann, opat plaský, probošt českolipský, vizitátor a vikář generální). Nad ním je umístěna nápisová deska s chronogramem: \"EVGENIUS TYTTL / ABBAS DE PLASS ORD. / CISTERCI. PRAEPOSITVS LIPPAE / HOC PRAE DIUM / POSTERIS SVIS / FIERI FECIT\" a nad ní sluneční hodiny.\n\nPřed zámečkem bývala v 19. století okrasná zahrada.\n\nJak již bylo zmíněno, v současnosti již nestojí malé budovy mléčnic, stodola na jihovýchodní straně byla znehodnocena necitlivou přestavbou na bytovku za minulého režimu.\n\nSpojnice Kalec – Lednice – Býkov vytváří pravoúhlý trojúhelník s pravoúhlým vrcholem v Lednici. Dvůr Kalec je stejně široký jako dvory Hubenov a Lomany, všechny tyto dvory mají i shodnou délku jednotlivých křídel a lze říci, že se liší jen různým natočením protilehlých dvojic navzájem kolmých křídel. Kalec se dvory Sechutice a Hubenov pojí rizalitové rozšíření prostorů při kravínech.\n\nAutorství dvora bývá připisováno třem osobám: nejčastěji J. B. Santinimu-Aichelovi, který v době výstavby již s plaským klášterem spolupracoval a je pokládán za autora projektu později postaveného dvora v Hubenově. Přestože celkové řešení i detaily dvora v Hubenově zapadá mezi známá díla Santiniho, jde stále jen o variantu staršího dvora v Kalci. Kromě toho architektura dvora v Kalci zřetelně navazuje na dílo J. B. Matheye v areálu plaského opatství (prelatura, sýpka, kostel sv. Václava), samotný Mathey byl však v době výstavby dvora již řadu let po smrti. Třetí osobou, které je autorství či zásadní vliv na výsledek připisován, je samotný opat Evžen Tyttl. Je možné, že právě opat zajímající se aktivně o architekturu byl autorem koncepce výstavby hospodářských dvorů na plaském panství. Tyttl pravděpodobně mohl ovlivnit jejich dispoziční a hmotové řešení, není též vyloučené přímé autorství Tyttla u výjimečně řešených dispozicí Kalce a Hubenova a či zásad rozmístění dvorů na území panství.\n\nKalec sousedí s katastrálními územími Hluboká na severu, Přehořov a Odlezly na východě, Chrášťovice na jihovýchodě, Černá Hať na jihu, Vysočany a Kotaneč na západě (hranicí je řeka Střela). Ke Kalci patří i dvě samoty: Kozičkův mlýn na Střele (čp. 5) a hájovna v lese poblíže cesty k Přehořovu (čp. 7).\n\nV okolí se také nalézají smírčí kříže: první s nápisy \"Tuto je zastelen Jan Juner minars dejssy\" a \"Dne 10 gun leta pane 1720\" stojí v lese na místě, kde byl svými kumpány zastřelen zdejší mlynář. Druhý byl nalezen v roce 1995 přímo na hospodářském dvoře.\n\n\n"}
{"id": "37541", "url": "https://cs.wikipedia.org/wiki?curid=37541", "title": "Hluboká (Žihle)", "text": "Hluboká (Žihle)\n\nHluboká je vesnice v severní části okresu Plzeň-sever, část obce Žihle, 3 km jihozápadně od Žihle. Ve vsi žije okolo 20 obyvatel, její katastrální území zaujímá 469,02 ha a PSČ všech adres je 331 65.\n\nPrvní písemná zmínka o vesnici pochází z roku 1193, kdy Anežka manželka Kuny z Potvorova darovala vsi Hlubokou, Plevu, Dražen a Rybnici plaskému klášteru. Ves Hlubokou tedy zřejmě založili vladykové z Potvorova někdy ve 12. století. Ves dostala jméno podle polohy, kdy ležela původně o něco níže v úzkém údolí s potůčkem.\n\nDo Husitských válek patřila Hluboká k panství plaského kláštera. V těchto válkách byla ves spálena a osadníci novou ves přemístili poněkud výše blíže k polím do dnešních míst, když tam objevili vydatný pramen vody. Klášterní panství bylo válkami rozvráceno a po krátkých peripetiích se roku 1420 se dostala ves Hluboká k hradu Rabštejnu a u této vrchnosti již zůstala trvale.\n\nZa Třicetileté války roku 1648 oddíl Švédů vypálil pás vesnic: Strážiště, Velká Černá Hať, Kalec, Hlubokou a Ladotice. Do války byla Hluboká českou obcí a zápisy o ní byly vedeny českým jazykem. Tomu odpovídala též jména a příjmení usedlých. Po válce se nedostávalo poddaných a německá rabštejnská vrchnost sem dosazovala osadníky z německých vsí panství. Během několika desetiletí byla obec již prakticky německá. Obyvatelé mluvili nářečím \"Egerland\" s místními odchylkami, které souhlasilo s rabštejnským a bylo odlišné od nářečí v Žihli, které bylo žatecké a příbuzné saskému.\n\nV roce 1849 vznikly v českých zemích okresy a obecní samosprávy místo původních panství. Hluboká se stala součástí politického okresu Kralovice, soudní okres Manětín.\n\nVsi byly kdysi často sužovány požáry. Několik stavení zde vyhořelo roku 1889. Velký požár zde vypukl v květnu 1903, kdy shořela zhruba polovina vsi. Po těchto požárech zmizel starý vzhled Hluboké dřevěných doškových chalup a obec shluklá kolem velké oválné návsi mírně skloněné k severozápadu se změnila novou výstavbou z kamene a z cihel.\n\nV 19.století přicházeli do Hluboké čeští lidé sňatkem, ale rychle splývali s německým prostředím. Příchod Čechů zesílil teprve po roce 1900, kdy vedle sňatků v obci rodiny kupovaly nemovitosti a z nich vznikla česká menšina. Tyto rodiny si nyní podržely svůj český jazyk.\n\nBěhem první světové války padlo 8 mužů německé národnosti v uniformách rakousko-uherské armády, jeden zemřel krátce po návratu domů na následky válečných zranění a útrap. Po vzniku Československa v roce 1918 byly k obci připojeny české osady Kalec a Odlezly, čímž obec Hluboká získala českou většinu. (V samotné Hluboké je tehdy asi 2/3 Němců a 1/3 Čechů). Starostou byl obvykle zvolen Čech, jeho zástupcem pak Němec.\n\nPo Mnichovské dohodě na podzim 1938 byla Hluboká začleněna do Německé třetí říše jako část Sudetské župy (okres Žlutice). Kalec a Odlezly zůstaly ve zbytku Československa, pozdějším Protektorátu. Za 2. světové války padlo 8 mužů z obce Hluboká v uniformách německých ozbrojených sil a jeden zahynul při leteckém hloubkovém náletu na vlak.\n\nPo 10. květnu 1945 se v Hluboké krátce objevili vojáci Rudé armády. V létě 1945 přišly do Hluboké rodiny českých osídlenců, z nejbližšího okolí (zejména z Kalce) a několik dělnických rodin z Trnové u Horní Břízy. Na jaře 1946 byli němečtí občané soustředěni ve sběrném táboře v Nečtinách a v létě toho roku po částech transportováni z nádraží v Mladoticích do okupačních zón v Německu. Z Hluboké tak bylo vysídleno 111 obyvatel.\n\nNěkteří noví osídlenci po krátkém čase opět odešli, zůstali zemědělci. Roku 1951 založili v Hluboké jednotné zemědělské družstvo, které hospodařilo asi na 200 ha málo úrodné půdy. JZD nevykazovalo dobré výsledky a tak si družstevníci roku 1959 odhlasovali připojení k blízkému hospodářství (Kalec, Velká Černá Hať) Státního statku Kralovice. Ten se pak roku 1975 stal odštěpným závodem Velkovýkrmen Praha. Od roku 1987 zde hospodařil Státní statek Žihle.\n\nBěhem let JZD a přechodu do státního statku ubývalo v Hluboké obyvatel, odcházeli zejména mladí po skončení školy a po vyučení. Roku 1961 byla pro nedostatek žáků v Hluboké uzavřena škola a zavedeno autobusové spojení do Kralovic. V roce 1963 byl v Hluboké zrušen místní národní výbor a ves se stala částí střediskové obce Žihle.\n\nVes se postupně stále více vylidňovala (v roce 2016 měla asi 22 stálých obyvatel) a většina domů sloužila jako rekreační chalupy pro lidi z měst.\n\nHluboká u Žihle sousedí s katastrálními územími Nový Dvůr na severu, Žihle a Přehořov na východě, Kalec na jihu, Kotaneč na západě (hranicí je řeka Střela) a Rabštejn nad Střelou na severozápadě. Ke vsi patří i dvě samoty. Tou první je Železný Hamr na Střele (čp. 23). Druhou samotou je čp. 20 poblíž cesty k Rabštejnu pod zaniklou vsí Ladotice.\n\nGeologické podloží katastrálního území tvoří převážně neoproterozoické slabě metamorfované břidlice a droby blovického souvrství, ale mezi Švihovem a Hlubokou se vyskytují také prekambrické vulkanity a metavulkanity zastoupené zelenými břidlicemi, které zasahují i pod vlastní vesnici. Celá oblast leží v geomorfologickém celku Rakovnická pahorkatina, podcelku Žihelská pahorkatina a okrsku Rabštejnská pahorkatina. Ten je tvořený hrásťovou krou se zarovnaným povrchem typu holoroviny, který se sklání směrem od severu k jihu a s výjimkou jižní strany je ohraničený zlomovými až strukturními svahy. Místy se vyskytují žulové exfoliční klenby a neovulkanické suky. Ves Hluboká leží v nadmořské výšce 525–545 metrů. Nejvyšším bodem je Hájka (589 metrů) při severní hranici katastrálního území. Nejnižší místo se nachází v údolí řeky Střely ve výšce 390 metrů. Z půd převažují kyselé kambizemě na sedimentárních horninách a pouze v jihovýchodním cípu území se vyskytují také kambizemě eutrofní vzniklé na svahovinách čedičů. Větší část katastrálního území se nachází na území přírodního parku Horní Střela. Kaňonovité údolí Střely pak spadá i do přírodní rezervace Střela.\n\n\n"}
{"id": "37542", "url": "https://cs.wikipedia.org/wiki?curid=37542", "title": "Pastuchovice", "text": "Pastuchovice\n\nPastuchovice (německy: \"Pastuchowitz\") je vesnice v severní části okresu Plzeň-sever, 2,5 km severně od Žihle. V obci žije obyvatel, její katastrální území je 824,73 ha a PSČ všech adres je 331 65.\n\nPastuchovice jsou s jistotou poprvé písemně připomínány v roce 1558 jako součást rabštejnského panství v držení Šliků. Regionální historik J. Kočka však ve své práci zmiňuje rok 1538 a Wenzel Rott uvádí k roku 1460 v Rakovníku vladyckou rodinu z Pastuchovic.\n\nŠlikové drželi Pastuchovice až do roku 1564, dalších deset let vlastní rabštejnské panství Švamberkům na Přimdě, pak se vrací Šlikům. Roku 1578 panství koupil Jaroslav Libštejnský z Kolovrat spolu s Jiříkem z Kokořova na Šťáhlavech a Žluticích. Jaroslav Libštejnský v roce 1595 zemřel a Pastuchovice s dalšími vesnicemi zdědil syn Mikuláš Libštejnský z Kolovrat, který panství prodal roku 1599 Václavu Chotkovi z Chockova. Pánům z Chockova však byl majetek po stavovském povstání zkonfiskován.\n\nRoku 1622 kupuje Žihli a další vesnice včetně Pastuchovic Heřman Černín z Chudenic a připojuje je k petrohradskému panství. Po třicetileté válce získávají převahu obyvatelé německé národnosti – k roku 1653 bylo ve vsi 8 českých usedlostí, 15 opuštěných usedlostí osídlili Němci a 2 usedlosti byly pusté.\n\nPastuchovice zůstaly součástí panství Petrohrad až do zrušení patrimoniální správy, následně se staly samostatnou obcí v okrese Jesenice, poté Podbořany. Později spadaly pod obec Velečín, dnes jsou opět samostatné.\n\n\nPastuchovice sousedí na severu s Blatnem, na severovýchodě s Velečínem, na jihu s Pohvizdy a dále s Žihlí. Západně od vsi začíná přírodní park Horní Střela, východně pak přírodní park Jesenicko.\n\n\n"}
{"id": "37549", "url": "https://cs.wikipedia.org/wiki?curid=37549", "title": "Paul Scholes", "text": "Paul Scholes\n\nPaul Scholes (* 16. listopadu 1974, Oldham, Velká Británie) je bývalý anglický fotbalový záložník, který ukončil aktivní kariéru v klubu Manchester United.\n\nDo Manchesteru přišel již v roce 1991 a s jeho juniorským týmem dosáhl řady úspěchů. První úspěchy za A tým začal mít až v sezóně 1994/95, kdy dal v 17 zápasech 5 gólů. Stálé místo v sestavě United si ale zajistil až v sezóně 1997/98, kdy nahradil v sestavě zraněného Roye Keana.\n\nV další sezóně byl Scholes klíčovým hráčem při cestě za anglickým ligovým i pohárovým titulem. Slavné vítězné finále v Lize mistrů proti Bayernu však zmeškal kvůli trestu za žluté karty.\n\nPo vypršení jeho smlouvy v červnu 2011 oznámil, že bude v klubu pokračovat jako asistent trenéra. V lednu 2012 ho však Sir Alex Ferguson přemluvil k návratu do týmu do konce sezony, protože se Manchester potýkal s velkým počtem zraněných hráčů. Jelikož Scholesovo tradiční číslo 18 už nosil Ashley Young, Scholes si vybral číslo 22, které naposledy nosil v roce 1996. Hned ve druhém zápase od svého návratu vstřelil gól (v zápase s Boltonem). 19. května 2013 v posledním ligovém kole Premier League 2012/13 po zápase proti West Bromwichi (remíza 5:5) definitivně ukončil aktivní hráčskou kariéru (po zápase se mj. rozloučil s trenérskou kariérou i sir Alex Ferguson). Manchester v ročníku získal celkem 89 bodů. Pro Scholese to byl celkem 499. ligový zápas a obdržel v něm svou 99. žlutou kartu.\n\nBěhem svých let v dresu United získal jedenáctkrát ligový titul, třikrát FA Cup, dvakrát Anglický ligový pohár, pětkrát Community Shield, dvakrát vyhrál Ligu mistrů, jednou Interkontinentální pohár a jednou Mistrovství světa klubů.\n\nDebutoval také v národním týmu Anglie a byl členem anglické reprezentace na Mistrovství světa 1998.\n"}
