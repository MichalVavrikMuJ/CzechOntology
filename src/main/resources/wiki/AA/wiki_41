{"id": "20389", "url": "https://cs.wikipedia.org/wiki?curid=20389", "title": "Holešovice", "text": "Holešovice\n\nHolešovice (od sloučení s Bubny roku 1850 až do roku 1960 Holešovice-Bubny, ) byly připojeny k Praze roku 1884 jako historicky první obec, která v době připojení nebyla městem. Před připojením k Praze náležely Holešovice do politického okresu Karlínského. Hlavní část Holešovic leží v tzv. Pražském meandru Vltavy na jejím levém břehu, k Holešovicím patří Bubny a na návrší čtvrť Letná.\n\nTéměř celé území náleží k městské části Praha 7, ale nepatrná část na jihozápadě (pobřeží Vltavy mezi Čechovým mostem a ulicí U plovárny s kaplí svaté Máří Magdaleny) náleží k městské části Praha 1.\n\nNázev původně zněl Holíšovice a pocházel z osobního jména Holíš (to pak od „holý“, „bezvousý či holohlavý člověk“). Šlo tedy o ves lidí Holíšových.\n\nPrvní dochovaná zmínka o Holešovicích pochází z roku 1228 v osobě vladyky Bohumila z Holešovic. Původně byla součástí vsi Holešovice i osada Holešovičky neboli Malé Holešovice na opačném (pravém) břehu Vltavy, avšak ta byla od 16. století přičleněna k libeňskému panství. Původně nevelká zemědělská osada Holešovice v místech dnešního nádraží Praha-Holešovice se v poslední třetině 19. století rozrostla na celé území do té doby neobydlené, polemi a loukami vyplněné záplavové oblasti vltavského meandru, a změnila se v jedno z nejvýznamnějších průmyslových předměstí Prahy. Byly vybudovány ústřední jatky (dnes Pražská tržnice), Bubenské nádraží, plynárna a v roce 1891 byl v těsné blízkosti Holešovic vybudován areál pro Zemskou výstavu, která si vynutila některé další změny (výstavba lanové dráhy na Letnou, tramvajové dráhy Letná–Výstaviště). Na břehu, naproti Libni byl vybudován přístav. V roce 1850 byly Holešovice spojeny se sousední vsí Bubny a 8. listopadu 1884 byly Holešovice-Bubny jako VII. městská část připojeny k Praze. Roku 1928 byl otevřen Libeňský most (29. října 1928 tehdy Masarykův most jako dar k 10. výročí fungování První republiky), který dále zlepšil dopravní obsluhu čtvrti a je dodnes nejdelším přemostěním řeky na území hlavního města. Významnou událostí byla výstavba moderní budovy Elektrických podniků z roku 1927 a Veletržního paláce na konci 30. let.\n\nTeprve reformou pražských obvodů v dubnu 1960 byly Holešovice-Bubny oficiálně přejmenovány na Holešovice. Na přelomu 70. a 80. let rozdělila čtvrť severojižní magistrála vedená mezi Hlávkovým mostem a mostem Barikádníků, což kromě lepší dopravní obslužnosti přispělo ke zvýšení hluku a znečištění. V listopadu 1984 bylo do Holešovic dovedeno metro – byl uveden do provozu úsek III.C se stanicemi Vltavská a Nádraží Holešovice. V té době bylo také otevřeno stejnojmenné nádraží na tzv. holešovické přeložce odvádějící nákladní dopravu z centra města přes Holešovičky a Libeň (s dalším spojením na Hlavní nádraží podél Vítkova).\n\nPovodeň v srpnu 2002 zaplavila větší část Holešovic. Knihovnu na Ortenově náměstí, která měla ve sklepě depozitář vzácných tisků Městské knihovny, zalila do výše cca 1 metru; v ulici Komunardů bylo nutné zbourat dva staticky poškozené domy.\n\nVýhodná poloha Holešovic v tzv. širším centru vedla zejména po roce 2000 k výstavbě administrativních budov i bytových komplexů: rekonstrukce výškové budovy bývalého PZO Kovo u Libeňského mostu a naproti ní výstavba komplexu Lighthouse Vltava Waterfront Towers jako první krok k zástavbě území přístavu; rekonstrukce areálu bývalého měšťanského pivovaru; výstavba bytů v areálu bývalé mlékárny.\n\nNejstarší dosud známé osídlení pochází již z období středního neolitu (přibližně léta 5935-4750 př. Kr.), v období středního eneolitu se již v těchto místech usídlili první osadníci, žijící v lehkých chatkách. První slovanská kamenná hradiště, doplněná o hliněná a mohutná dřevěná hradiště na území Nových Holešovice můžeme doložit za pomocí archeologických nálezů v období raného středověku (druhá polovina 6. stol až 10. století). Vzhledem k přírodnímu charakteru holešovického poloostrova lemovaného koryty řeky Vltavy, se již v období vrcholného středověku začal projevovat dominantní ráz oblasti, jejichž obyvatelé plně využívali především rybolov a říční hospodářství až do poloviny 20. století. V období raného novověku se Holešovice z urbanistického hlediska nijak překotně nerozvíjely, a ještě v první polovině 19. století vykazovaly spíše charakter zemědělské vsi s řadou chalup a hospodářství. V druhé polovině 19. století se proměňovaly v moderní předměstskou průmyslovou čtvrť s továrnami a nádražím, doplněné o potřebnou výstavbu dělnických kolonií domků s dvorky a zahrádkami. V 80. letech 19. století byl přijat definitivní regulační plán vyznačující se pravoúhlou sítí ulic a dvěma náměstími, následovaný úředním pojmenováním jednotlivých ulic. Modernizace nově vzniklé pražské sedmé části se projevila především vybudováním podniků celopražského významu. V období první republiky došlo k přeložení vltavského koryta a s ním spojené výstavbě mostů Libeňského a Trojského, což mělo za následek zánik neregulované záplavové oblasti Manin. Díky těmto opatřením pokračovala rezidenční výstavba v holešovického meandru a zároveň průmyslové podniky z 19. století, tak charakteristické pro tuto pražskou část, byly vytlačovány v oblasti západně od Bubenské ulice. Pouze oblast Starých Holešovic - Zátor si zachovávala svůj maloměstský až vesnický ráz. Od 50. let nastal postupný zánik tzv. Starých Holešovice-Zátor, čtvrť v podstatě vznikla v 70. letech při výstavbě stanice metra Nádraží Holešovice. Proces deindustrializace Holešovic nastartovaly společensko-ekonomické změny po roce 1989, povodeň v roce 2002, jenž ukončila činnost holešovického přístavu a průmyslové Holešovice tak definitivně skončily. Holešovice byly připojeny k Praze v podobě Holešovice-Bubny jako sedmá čtvrť v pořadí v roce 1884 a až do roku 1960 byly evidovány jako Holešovice-Bubny, poté se název opět vrátil k jednoslovnému označení Holešovice a tvoří část městské části Praha 7. Dnes jsou Holešovice přední pražskou moderní rezidenční čtvrtí, doplněné o obchodně-administrativní objekty, často sídlících v průmyslových a technických stavbách, z nichž některé byly prohlášeny za kulturní památky.\n\nVeletržní palác slouží od rekonstrukce v 90. letech pro sbírky moderního umění Národní galerie.\n\nNa Strossmayerově náměstí stojí pseudogotický kostel svatého Antonína Paduánského.\n\nNejvýznamnějším areálem se vztahem k Holešovicím je Výstaviště (za socialismu Park kultury a oddechu Julia Fučíka). Celý jeho areál sice patří do katastrálního území Bubenče, ale kvůli těsné vazbě k Holešovicím není součástí městské části Praha 6 jako většina Bubenče, ale městské části Praha 7, kterou lze považovat za živou administrativní formu Holešovic. Výstaviště bylo postaveno na kraji parku Stromovka (Královská obora) pro Zemskou výstavu v roce 1891. Nachází se v něm mj. muzikálová divadla Goja Music Hall (dříve Pyramida) a Spirála a na okraji výstaviště multifunkční hala Tipsport arena (dříve Aréna HC Sparta Praha, T-Mobile Arena).\n\nV roce 1999 vzniklo na východním okraji Pražské tržnice divadlo Milénium. V roce 2010 se přejmenovalo na Metropolitní divadlo Praha, posléze na RockOpera Praha.\n\nHolešovice jsou obsluhovány dvěma již zmíněnými stanicemi metra a tramvajemi: nejdůležitější přestupní stanice jsou Vltavská (odkud vede trať přes Hlávkův most na Těšnov) a nad ní Strossmayerovo náměstí (na Letnou a po nábřeží kpt. Jaroše). Koleje tvoří okruh kolem většiny území Holešovic, dále se z něj oddělují tratě do Tróje po Trojském mostě a do Libně po Libeňském. Na okraji Stromovky u stanice Výstaviště leží tramvajová smyčka; od srpna 1978 byla využívána jen pro rezervní vozy, při výlukách atp., od října 2003 je zde konečná linky 5 a nostalgické linky 91. Návrh prodloužit koleje ke Šlechtově restauraci v březnu 2005 se setkal s negativní reakcí obyvatel. Nyní v roce 2018 je zde pravidelně ukončena linka 12, 41 a polovina spojů linky 17.\n\nU stanice metra Nádraží Holešovice jsou stanoviště autobusů: jižnější bylo do prodloužení metra do Kobylis a silného utlumení provozu v červnu 2004 bylo nejdůležitější konečnou linek MHD ze severu města. Na území Holešovic je např. další autobusová zastávka Jankovcova, kterou dříve část autobusů projížděla a nyní je ve večerních hodinách na znamení. (Do otevření metra a tohoto stanoviště byla linka 112 do Zoo vedena z centra Holešovic, ze zastávky Osadní, resp. ulice Mladé gardy – dnes Tusarova). Odděleně, severněji za Jankovcovou ulicí leží i nádraží regionálních autobusových linek do oblasti Kralup a Neratovic, respektive dálkových směrem na severozápad Čech. Je situováno tak, že odjíždějící autobusy musejí překonat magistrálu nadjezdem a najet na ni okruhem přes Ortenovo náměstí a křižovatku s Plynární. Od roku 2011 jezdí v Holešovicích i autobusová linka 156, která obsluhuje dopravně do té doby neobsloužené oblasti Holešovic (oblasti přístavu a oblasti Dělnické a Osadní ulice). Jezdí na ní midibusy a v provozu je pouze v pracovních dnech.\n\nV železniční dopravě je nejvýznamnější nádraží Praha-Holešovice pro mezinárodní expresy z Německa přes Kralupy nad Vltavou a Děčín, které dále pokračují po přeložce buď na Hlavní nádraží, nebo přes nádraží Praha-Libeň dále na východ republiky. Lokální dopravě po Negrelliho viaduktu na Masarykovo nádraží slouží nádraží Praha-Bubny (na jednokolejce křižující úrovňově Bubenskou ulici a vedoucí na nádraží Praha-Dejvice a do Kladna) a zastávka Praha-Holešovice zastávka (vybavená pouze přístřešky, nádražní budova byla v 80. letech zbořena) na původní kralupské trati.\n\n\n\n\n"}
{"id": "20392", "url": "https://cs.wikipedia.org/wiki?curid=20392", "title": "Umělé kosmické těleso", "text": "Umělé kosmické těleso\n\nUmělé kosmické těleso je objekt, vytvořený člověkem, který se pohybuje vesmírem. Z hlediska funkce je rozdělujeme obvykle na:\n\nUmělá kosmická tělesa jsou dopravována na oběžnou dráhu obvykle nosnými raketami nebo kosmickými raketoplány. Za kosmické těleso se obvykle podle definice přijaté mezinárodním komitétem pro kosmický výzkum COSPAR považuje takový hmotný objekt, který vykoná kolem Země nejméně jeden úplný oběh, nebo setrvá v kosmickém prostoru po dobu nejméně 90 minut. Vzhledem k tomu, že hranice kosmického prostoru nebyly dosud právně stanoveny, je tato definice značně vágní. Pro účely registrace světových rekordů souvisejících s kosmonautikou stanovila Mezinárodní letecká federace (FAI) jako hranici mezi atmosférou a kosmickým prostorem výšku 100 km nad geoidem.\n\nPrvním umělým kosmickým tělesem byla družice Sputnik 1, vypuštěná z kosmodromu Bajkonur 4. října 1957. Prvním československým umělým kosmickým tělesem byla družice Magion 1, vypuštěná sovětskou nosnou raketou 24. října 1978.\n\nPro systematické označování umělých kosmických těles zavedl COSPAR v roce 1957 tzv. mezinárodní označení, sestávající z letopočtu roku vypuštění tohoto tělesa na oběžnou dráhu a malého písmene řecké abecedy; v případě vyčerpání všech písmen pak kombinací dvou písmen. Tělesa, vypuštěná jednou nosnou raketou se odlišovala číselným indexem. \"Sputnik 1\" měl v tomto systému označení 1957α, poslední stupeň rakety, která jej vynesla, pak 1957α. Vzhledem k problémům s počítačovým zpracováním těchto údajů v té době, byl od roku 1963 systém označování změněn; nyní sestává z letopočtu roku vypuštění, pomlčky, pořadového čísla úspěšného startu v daném kalendářním roce, doplněných velkým písmenem (nebo kombinací dvou či více písmen) anglické abecedy (s výjimkou písmen I a O), odlišujících jednotlivá tělesa vypuštěná jedinou nosnou raketou. Přitom první písmeno (A) či dle potřeby více písmen z počátku abecedy je vyhrazeno pro funkční kosmické objekty, další pro nefunkční objekty, nejprve pro poslední stupně nosné rakety, která funkční těleso (tělesa) vynesla do kosmického prostoru, další pak pro tzv. kosmické smetí. Např. \" kosmická stanice ISS \" má mezinárodní označení 1998-067A; jde tedy o funkční objekt vypuštěný při 67. úspěšném startu v roce 1998. \n\nKromě toho kosmické velitelství amerických ozbrojených sil přiděluje v okamžiku jednoznačné identifikace umělého kosmického tělesa (funkčního či nefunkčního) a přesného stanovení jeho dráhy v kosmickém prostoru pořadové katalogové číslo, jehož maximální hodnota tak do určité míry odpovídá počtu registrovaných umělých kosmických těles.\n\n\n"}
{"id": "20393", "url": "https://cs.wikipedia.org/wiki?curid=20393", "title": "Sławomir Mrożek", "text": "Sławomir Mrożek\n\nSławomir Mrożek [Suavomir Mrožek] (29. června 1930, Borzęcin, Polsko – 15. srpna 2013, Nice, Francie) byl polský spisovatel, dramatik, publicista a kreslíř.\n\nPo ukončení gymnasia v Krakově začal studovat výtvarné umění, architekturu a orientalistiku. Počátkem padesátých let začal publikovat své práce v novinách. Krátce koketoval s komunistickým režimem, kdy jako dvacetiletý mladík, který přežil válku, napsal oslavné texty na Stalina a kolektivizaci vesnice.\n\nPozději se zaměřil na krátké satirické povídky. První výbor satirických próz Praktické kyrysy (Połpancerze praktyczne) mu vyšel v roce 1953. První divadelní hru Policajti (Policja) napsal v roce 1958. V roce 1959 se přestěhoval do Varšavy. Zde pracoval pro časopis Nowa Kultura. Začátkem 60. let pociťuje Mrożek sílící tlak systému, který ho nutí přizpůsobovat hry. V roce 1963 se i s manželkou Marií Obrembovou-Mrożkovou usazuje v Itálii v Chiavari nedaleko Janova. V roce 1967 se Mrożkovi opět stěhují, tentokrát do Paříže. Ráno 21. srpna 1968 se Mrożek dozvěděl ze zpravodajství francouzského rozhlasu o invazi vojsk Varšavské smlouvy do Československa. Do té doby striktně apolitický Mrożek mění svůj postoj a sepisuje známe politické prohlášení odsuzující agresi, které hned další den otiskly mnohé významné světové deníky a některé exilové časopisy. Hned poté je jeho dílo v zemích socialistického bloku zakázáno.\n\nJeho díla se často vyznačují překvapující pointou, neočekávaným vtipem či absurditou, takže se v polštině ještě za časů komunistické PLR vžilo rčení komentující něco absudrního a odporujícího zdravému rozumu: „\"Něco takového by nevymyslel ani sám Mrożek\"“ (\"Tego by nawet sam Mrożek nie wymyślił\").\n\n\n\n\n"}
{"id": "20394", "url": "https://cs.wikipedia.org/wiki?curid=20394", "title": "Hypofýza", "text": "Hypofýza\n\nHypofýza (podvěsek mozkový, \"glandula pituitaria\") je centrální endokrinní žláza, do velké míry nadřazená všem ostatním žlázám s vnitřní sekrecí v těle.\n\nEvolučním předkem hypofýzy je zřejmě tzv. neurální žláza, která se vyskytuje již u primitivních strunatců (pláštěnců). U kruhoústých je již vyvinuta jednoduchá hypofýza tvořená neurohypofýzou a adenohypofýzou, přičemž neurohypofýza je obalena mozkovými plenami a cévní pletení. U evolučně starších čelistnatců ze zmíněné cévní pleteně vzniká saccus vasculosus; ten však je již např. u savců redukován.\n\nHypofýza je uložena na bázi lebky v podvěskové jámě klínové kosti, která se pro svůj tvar nazývá také turecké sedlo. Je spojena nálevkou s hypothalamem, který ovládá její činnost. Skládá se z dvou fundamentálních částí. Přední část, embryologicky vzniklá z ústní části hltanu, se nazývá adenohypofýza (přední lalok hypofýzy). Zadní část vzniká jako vychlípenina spodiny třetí mozkové komory a nazývá se neurohypofýza (zadní lalok hypofýzy).\n\nHypofýza člověka měří cca 10 × 13 × 6 mm a váží asi 0,5 g.\n\nPřední lalok hypofýzy je tvořen trámci buněk, obklopených bohatou sítí krevních kapilár. U přežvýkavců, šelem a prasete je rozdělen příčně probíhající štěrbinou, ta u člověka a koně chybí.\n\nUvnitř cytoplasmy většiny buněk adenohypofýzy se nacházejí sekreční granula obsahující produkované hormony. Každý hormon je produkován jiným typem buněk. Buňky se dělí podle afinity k běžným histologickým barvivům na chromofilní a chromofobní. Chromofilní buňky jsou barvitelné a dále se dělí na acidofilní (= barvící se kyselými barvivy) a bazofilní (= barvící se zásaditými barvivy) buňky. V cytoplasmě mají vždy granula a produkují hormony. Chromofobní buňky se barví velmi špatně nebo vůbec. V jejich cytoplasmě nejsou granula, pravděpodobně jde o vyčerpané chromofilní buňky.\n\n\nProdukce hormonů v adenohypofýze je regulována hypofýzotropními hormony produkovanými neurosekrečními neurony v hypothalamu. Každému hormonu adenohypofýzy náleží dva hypofýzotropní hormony, jeden stimulující a druhý inhibující produkci příslušného hormonu. Tvorba hypofýzotropních hormonů je zpětně regulována hladinou hormonu, který produkuje cílový orgán.\n\nZadní lalok hypofýzy je tvořen převážně nemyelizovanými axony neurosekrečních neuronů, gliovými buňkami (pituicyty) a krevními kapilárami. V neurohypofýze nedochází k syntéze hormonů. Hormony jsou produkovány neurony v jádrech hypothalamu (v nucleus supraopticus a nucleus paraventricularis) ve formě prekursorů a pak jsou axonálním transportem přemístěny do neurohypofýzy, kde jsou skladovány ve formě Herringových tělísek a z atypických synapsí axonů jsou předány do fenestrovaných krevních kapilár.\n\n\n\n\n"}
{"id": "20397", "url": "https://cs.wikipedia.org/wiki?curid=20397", "title": "Nambaryn Enchbajar", "text": "Nambaryn Enchbajar\n\nNambaryn Enchbajar, mongolsky: Намбарын Энхбаяр, (* 1. června 1958 v Ulánbátaru) je mongolský politik, v letech 2000–2004 předseda vlády a v letech 2005–2009 prezident Mongolské republiky.\nVystudoval literaturu na univerzitách v Moskvě a v Leedsu. V letech 1980–1990 pracoval jako překladatel a byl též funkcionářem \"Mongolského svazu spisovatelů\". Od roku 1985 je členem Mongolské lidové revoluční strany (MLRS). Roku 1992 byl zvolen poslancem Velkého státního churalu a v letech 1992 až 1996 zastával funkci ministra kultury. Poté, co v roce 1997 převzal vedení MLRS, podařilo se mu ji zmodernizovat a dovést k vítězství v následujících volbách roku 2000, po němž se stal předsedou vlády. V tomto úřadě setrval až do voleb 2004, kdy jeho strana ztratila část křesel. Od srpna 2004 do května 2005 posléze zastával funkci předsedy parlamentu.\n\nV prezidentských volbách, konaných dne 22. května 2005, byl Nambaryn Enchbajar již v prvním kole lidového hlasování ziskem 53,4 procenta hlasů zvolen prezidentem Mongolské republiky, zatímco jeho hlavní soupeř, Mendsajchan Enchsajchan z Mongolské demokratické strany, obdržel 20 procent.\n\nV prezidentských volbách v roce 2009 jej porazil Cachjagín Elbegdordž.\n"}
{"id": "20400", "url": "https://cs.wikipedia.org/wiki?curid=20400", "title": "Anděla", "text": "Anděla\n\nDívčí křestní jméno Anděla je ženská forma slova anděl. Od téhož jména jsou odvozeny formy Angelína, Angelika („andělská“) apod. V překladu znamená posel Boží (nebeský).\n\nAndělka, Andělinka\n\n\n\nNásledující tabulka uvádí četnost jména v ČR a pořadí mezi ženskými jmény ve srovnání dvou roků, pro které jsou dostupné údaje MV ČR – lze z ní tedy vysledovat trend v užívání tohoto jména:\n\nZměna procentního zastoupení tohoto jména mezi žijícími ženami v ČR (tj. procentní změna se započítáním celkového úbytku žen v ČR za sledované tři roky 1999-2002) je -7,0%, což svědčí o poměrně značném poklesu obliby tohoto jména.\n\n\n\n\n"}
{"id": "20402", "url": "https://cs.wikipedia.org/wiki?curid=20402", "title": "Gnozeologie", "text": "Gnozeologie\n\nGnozeologie (z řeckého γνῶσις \"gnósis\" poznání + λόγος \"logos\" slovo, řeč), v anglosaské literatuře obvykle epistemologie (z řec. έπιστήμη \"epistémé\" znalost, schopnost) či noetika (z řec. νοήμα \"noéma\" myšlenka), je filozofická disciplína, která zkoumá lidské poznání, jeho vznik, proces a předmět.\n\nOtázkou lidského poznání se zabývá několik speciálních věd – psychologie, pedagogika, fyziologie, sociologie a další. Pokud by bylo poznání pouze otázkou různých účinků působení v rámci empirické příčinné souvislosti, pak by zkoumání poznání náleželo čistě empirickým vědám. Avšak tyto vědy nejsou schopny popsat, co vlastně poznání je. Důvod této nejasnosti je prostý – poznání či vědomost není přístupné zkušenosti. Příčina je předpokladem poznání, podobně jako oko je předpokladem zraku, avšak současně není v jeho zorném poli.\n\n\n\n"}
{"id": "20404", "url": "https://cs.wikipedia.org/wiki?curid=20404", "title": "Dědičnost znaků a pohlaví", "text": "Dědičnost znaků a pohlaví\n\nExistence pohlavnosti a pohlavních chromozómů může za určitých okolností výrazně zasáhnout do zákonitostí formulovaných v Mendelových zákonech dědičnosti. Jde o ty případy, kdy jsou geny kódující tyto znaky umístěny na pohlavních chromozómech, nebo kdy projev těchto genů závisí na sestavě pohlavních chromozómů.\n\nGeny kódující tyto znaky se nacházejí na gonozómech (pohlavních chromozómech). V následujících příkladech bude deformace dědičnosti těchto znaků demonstrována na tzv. savčím typu určení pohlaví (samec XY, samice XX), u ptačího typu platí tatáž pravidla, ale prohozena mezi pohlavími (samec ZZ, samice ZW). \n\nGeny kódující tyto znaky se vyskytují na nehomologní části pohlavních chromozómů. To znamená, že gen se vyskytuje buďto jen na chromozómu X nebo na chromozómu Y. Tento fakt deformuje dědičnost alel s ohledem na pohlaví.\n\nJe-li gen uložen na X chromozómu, znamená to, že žena bude mít gen ve dvou alelách, muž jen v jedné. Dále to znamená, že žádný syn nemůže zdědit alelu uloženou na otcově genu X, naopak ji zdědí každá dcera, spolu s jednou z alel od matky. Syn dostane jednu z alel genu, které jsou přítomny u matky. Tento fakt je velice důležitý v případě hemofilie (nedostatek srážlivosti krve), neboť způsobuje, že ženy jí prakticky neonemocní a bývají pouze přenašečky - heterozygoti (musely by získat vadné alely od obou rodičů, což je nepravděpodobné jak pro nízký výskyt vadné alely, tak pro to, že je nepravděpodobné, že by se nemocný muž dožil příležitosti předat svou vadnou alelu dál), nemoc je vyhrazena pro syny přenašeček, kteří mají tu smůlu, že dostanou od matky špatnou alelu.\n\nJe-li gen uložen na Y chromozómu, znamená to, že znak je vyhrazen pouze mužům a dědí se z otce na syna. Vzhledem k velikosti chromozómu Y je těchto znaků dost málo (vlastně se u člověka ví jistě o jednom a v podezření je jen pár dalších, veskrze se netýkajících důležitých věcí). \n\nGeny jsou uloženy na homologní části chromozómu X a Y. Znamená to, že se vyskytují ve dvou alelách u obou pohlaví, jejich přenos do dalších generací je ovšem deformován s ohledem na pohlaví. Dívčí potomci dostanou jednu z matčiných alel chromozómů X a otcovu alelu z chromozómu X, mužští potomci dostanou jednu z matčiných alel chromozómů X a alelu z otcova chromozómu Y (to znamená, že jednotlivá pohlaví nemají na výběr, kterou z otcových alel dostanou). Určitou deformaci tohoto vzorce může způsobit crossing-over, pokud mezi homologními částmi pohlavních chromozómů u daného druhu probíhá, pak zde jistý výběr může být i u alel z otcovy strany, obvykle však nebývá 1:1 - synové mají většinou zřetelně větší šanci na alelu z otcova chromozómu Y a dcery na alelu z otcova chromozómu X.\n\nGeny kódující tyto znaky jsou umístěny na autozómech (vyskytují se tedy ve dvou alelách a pro přenos jejich alel do dalších generací platí Mendelovy zákony), ale projevují se pouze u jednoho pohlaví. Typickým příkladem může být hypotetický gen určující barvu či tloušťku vaječné skořápky nebo ovlivňující nosnost slepic. Alely těchto genů se budou vyskytovat u obou pohlaví, ale u kohouta se moc neuplatní.\n\nGeny kódující tyto znaky jsou umístěny na autozómech (vyskytují se tedy ve dvou alelách a pro přenos alel do dalších generací platí Mendelovy zákony) a pohlaví (tj. sestava pohlavních chromozómů, tj. zpravidla hormonální prostředí organismu) určuje, jaký bude projev heterozygota, tj. ovlivňuje interakce mezi alelami. Typickým příkladem u člověka je tzv. gen pro plešatost. U mužů se alela kódující plešatost (P) projevuje jako dominantní (tj. předčasná plešatost postihne jak homozygota pro plešatost (PP), tak i heterozygota (Pp), unikne pouze homozygot s alelami pro normální růst vlasů (pp). U žen se však projevuje vztah alely pro plešatost a normální alely jako kodominance s převahou normální alely. Jestliže projevy PP a pp jsou stejné jako u mužů (předčasná plešatost a normální vlasy), u heterozygotů dochází u žen pouze k relativně mírnému prořídnutí vlasů.\n\n"}
{"id": "20408", "url": "https://cs.wikipedia.org/wiki?curid=20408", "title": "Kniha Jób", "text": "Kniha Jób\n\nKniha Jób ( , \"sefer Ijov\") je knihou Starého zákona a patří mezi knihy mudroslovné (křesťanství) nebo mezi Spisy (židovství). Je psána hebrejsky.\nDatovat samotnou knihu je velmi obtížné, protože neobsahuje žádné přesné indicie. Jelikož řeší otázku retribuce a utrpení spravedlivého, předpokládá naprostý monoteismus, cituje a nezná odplatu lidského chování po smrti, datuje se obvykle do doby poexilní, přibližně do let mezi 450-350 př. n. l.\n\nTyto argumenty však nemusí být jednoznačné. Podobné texty nalezneme i v Mezopotámii v polovině 2. tisíciletí př. Kr. i dříve, tedy v prostředí polyteistickém. Je pravda, že otázka, kterou si kniha Jób klade (teodicea), je typicky monoteistická, avšak může vyvstat i v polyteistickém prostředí, jakmile se objeví přesvědčení, že existuje jeden všemohoucí a dobrý Bůh, který je s to dle své libosti ovlivnit lidský osud.\n\nJeště v 19. století se lze naopak opakovaně setkat s názorem, že se jedná o nejstarší knihu celého Starého zákona a že jejím autorem je sám Mojžíš.\n\nSnad nejzásadnějšími argumenty pro dataci knihy do 5.-4. stol. př. Kr. proto zůstává jazyk, který autor knihy používá. Jeho hebrejština ovlivněná částečně aramejštinou se předpokládá právě pro tuto dobu.\n\nKniha má dvě základní části, které obsahově vykazují nesrovnalosti, zvláště v jejich přechodu v 42. kapitole. Závěr (náležející k rámcovému vyprávění) nepočítá s rozhovorem s přáteli a Jóbovými protesty. Znamená to, že vnitřní poetická část byla zasazena do již známého staršího příběhu o spravedlivém Jóbovi. Existenci tohoto příběhu vykazuje např. v 6. století př. n. l. kniha Ezechiel (14. kapitola).\n\n1) rámcové vyprávění (kap. 1-2 + 42,7-17) – Dějově je příběh zasazen do země Uz do blíže nespecifikované doby. Jedná se o vyprávění o Jóbovi, spravedlivém člověku, který byl Satanem před Bohem nařknut, že je bezúhonný jen proto, že se o něj Bůh stará. Kdyby Bůh od něj svou přízeň odňal, odvrátil by se od Boha. Proto Bůh na Jóba sesílá zkoušky, aby Satanovi ukázal, že člověk (Jób) je schopen sloužit Bohu z čisté lásky a úcty, nejen pro svůj osobní prospěch. Jób přes všechny zkoušky zůstává Bohu věrný a je za to od Boha odměněn několikanásobkem toho, co ztratil, a dlouhým a šťastným životem.\n\n2) poetická část (3,1-42,6) – tato střední část je vlastní část knihy, která pochází od autora. Na ní také spočívá celá váha výpovědi knihy. Jedná se o rozhovor mezi Jóbem a jeho třemi přáteli (Elífaz, Sófar a Bildad – každý k Jóbovi mluví třikrát a každému Jób odpovídá). Mělo by tu tedy být celkem 9 řečí, ovšem poslední část rozhovorů je porušená. Je také možné, že toto porušení posledního cyklu rozhovorů, kde chybí poslední řeči, je záměrem autora a vyjadřuje to, že se rozhovor vyčerpal a přátelé si již nemají co říci. Poté, co Jób celý cyklus rozhovorů zakončí svou vlastní poslední obhajobou, jsou připojena slova Elíhúa, mladého hosta, a nakonec zasahuje do rozhovoru sám Bůh. Na jeho dvě dlouhé řeči odpovídá Jób jednovětně a velmi krátce, a Boží řeči tak celou poetickou část uzavírají.\n\nHlavní Jóbovou tezí je, že on, ačkoli je spravedlivý, musí trpět. Tím Jób zpochybňuje klasickou teologii retribuce, zastávanou Jóbovými třemi přáteli. Podle nich Bůh spravedlivého odměňuje, ale bezbožného trestá. Jestliže se Jóbovi daří zle, znamená to, že někde zhřešil. Pointa knihy však spočívá v tom, že Jób opravdu nezhřešil, či přesněji že sice možná zhřešil, nicméně utrpení, kterým prochází, je neúměrné jeho případné vině. Jób si žádá od Boha vysvětlení své bolesti, kterou vnímá jako nespravedlivou.\n\nAutor knihy na Jóbův nářek odpověď nedává. Jób je sice spravedlivý (v tom jsou jeho tři přátelé v neprávu), ale to neznamená, že by od Boha měl právo vyžadovat něco za odměnu. Bůh je svobodný a nesmírně moudrý a žádná lidská moudrost před ním neobstojí. Pro člověka tak utrpení zůstává tajemstvím a nezbývá mu, než Bohu věřit, že ví, proč utrpení dopouští. Hlavním těžištěm Boží odpovědi na Jóbovy výzvy je popis stvoření, jeho moci a nádhery. Bůh odkazuje Jóba na jeho místo; upozorňuje ho, že Jób není středem vesmíru, že se vše netočí kolem něj a že mu svět ani Bůh nic nedluží. Bůh vyzývá Jóba, aby se podíval na svět (Boží stvoření) z jiného úhlu pohledu, nezaujatě a s odstupem.\n\nNa druhé straně však Bůh prohlásil, že na rozdíl od svých přátel Jób mluvil správně. Jób sice neměl pravdu v tom, že by měl právo osočovat Boha a žádat od něj satisfakci za vlastní utrpení, nicméně jeho postoj je mnohem lepší než teoretizování jeho přátel (byť prováděné v dobré víře) o Bohu.\n\nVýznamné je, že ani jedno ze jmen použitých v textu není židovského původu. Podobně jména používaná pro Boha (JHVH a Elohím výjimečně, obvykle Elóah, Šaddaj či jen Él) posouvají důraz z ryze izraelského prostředí na pole mezinárodní a tedy „všelidské“.\n\nKniha Jób není ojedinělým spisem, který se snaží vyřešit otázku utrpení spravedlivého. Známé (a o hodně starší) jsou např. mezopotamské texty Ludlul Bel Nemeqi (Budu chválit svého Pána), tzv. Babylonská teodicea a další. To z toho důvodu, že otázka utrpení, které podle každodenní zkušenosti člověka nezávisí na jeho morálním chování, což odporuje klasickému náboženskému učení o spravedlnosti Boží, byla palčivá nejen v Izraeli.\n\n\n"}
{"id": "20411", "url": "https://cs.wikipedia.org/wiki?curid=20411", "title": "Teorie odrazu", "text": "Teorie odrazu\n\nTeorie odrazu je jednou z teorií poznání. \n\nTuto teorii zastávali ve starověku atomisté, kteří měli zato, že od věcí se neustále uvolňují skupiny atomů, které pak skrze smysly pronikají do duše. Seskupení těchto atomů pak tvoří obrazy. Podobně i John Locke považoval rozum za cosi zcela pasivního a čistého (\"tabula rasa\"), do něhož se vše otiskuje či zobrazuje. Na tuto teorii navazuje i Vladimir Iljič Lenin, který se domníval, že realita se v nás kopíruje, fotografuje, zobrazuje.\n\nV tomto modelu se však problém poznání neřeší. Důkazem toho je prostá otázka, jak tento odraz vidíme, neboť vidění není ani odrazem, ani zobrazením. Tato teorie sice popisuje příčinný děj, avšak nikoli podstatu problému. Edmund Husserl kritizuje tuto teorii s poukazem na skutečnost, že nelze rozlišit, zda člověk poznává obraz skutečnosti či skutečnost samotnou a toto poznávání obrazu obrazu pak může ustupovat donekonečna. \n\n\n"}
{"id": "20414", "url": "https://cs.wikipedia.org/wiki?curid=20414", "title": "Racionalismus", "text": "Racionalismus\n\nRacionalismus (z lat. \"rationalis\", rozumový) znamená ve filosofii směr, který zdůrazňuje rozumovou stránku či složku poznání. Žádné poznání se neobejde bez hypotéz a teorií, neboť postupuje pomocí soudů a dedukcí. V sociologii a dalších společenských vědách může racionalismus znamenat přesvědčení, že lidé se rozhodují a jednají čistě účelově a v tomto smyslu racionálně, v principu jako hráči v teorii her.\n\nRacionalismus je označení pro filosofické směry a školy, které zdůrazňují význam rozumu (argumentace, logiky atd.) pro lidské poznání i jednání. Jeho protikladem je nejčastěji empirismus, který za hlavní nebo dokonce jediný zdroj poznání pokládá smyslovou zkušenost. Tento protiklad se objevuje už ve starověku, i když pojem racionalismus vznikl až v 16. století. S rozpadem středověkých autorit se totiž filosofie i věda cítí ohrožena skepticismem a hledá nepochybné, to jest rozumové opory. To se netýká jen spolehlivosti poznání, ale také zdůvodnění morálky a práva (přirozené právo). K velkým postavám novověkého racionalismu patří René Descartes, Baruch Spinoza nebo Immanuel Kant. Racionalismus se mimo jiné projevuje i v oblibě deduktivní metody na rozdíl od metody induktivní, charakteristické pro empirismus.\n\nV souvislosti s německou reformací se počátkem 17. století objevuje polemické označení „racionalisté“ pro teology ovlivněné scholastikou, kteří svoji křesťanskou víru chtěli rozumově zdůvodňovat, místo aby ji opírali výhradně o Boží zjevení a Písmo. Osvícenští a deističtí myslitelé se ale od poloviny 18. století k tomuto původně polemickému označení sami přihlásili a naopak kritizovali „supranaturalismus“ svých odpůrců. V důsledku toho se z teologického uvažování ztrácely všechny historické události a obsah náboženství se redukoval na přirozenou či racionální morálku.\n\nTento stav věcí komentují i filosofové. Kant má přitom blízko k racionalismu ve smyslu závaznosti „čistého praktického rozumu“ a na druhé straně odmítáním božího zjevení. Pro Hegela je však tento teologický racionalismus pravým opakem filosofie, protože „vyprazdňuje nebe a všechno stahuje do pozemské konečnosti“. Zvlášť ostře se proti teologickému racionalismu osvícenců staví Arthur Schopenhauer, který mu vytýká, že uvažuje racionálně jen do určité hranice, kde jeho kritičnost končí.\n\nV průběhu 19. století se racionalismus stává heslem kritiků náboženství jakožto pověry, tedy těch, kdo věří v trvalý pokrok a nekonečné možnosti vědy a člověka. V ideologických a politických kontroverzích 20. století se řada německých myslitelů meziválečné doby vymezovala proti „neživotnému racionalismu“, který připisovali Francouzům, kdežto příznivci národního socialismu se často hlásili k jeho opaku – iracionalismu.\n\nDůležitou etapu v dějinách racionalismu představuje kritický racionalismus K. R. Poppera, podstatně skromnější ve svých ambicích. Pozitivistický požadavek, že pouze rozhodnutelná a ověřitelná tvrzení mají smysl, je podle Poppera jednak neuskutečnitelný, ale také vnitřně sporný: sám se totiž nedá ověřit a opírá se pouze o jisté přesvědčení.\n\nRacionalisté – v protikladu k empirismu – jsou přesvědčeni, že poznání je možné jen díky apriorním předpokladům, které nelze odvodit ze smyslové zkušenosti. Platón rozlišil pouhé mínění (\"doxa\") od pravého a jistého poznání (\"epistémé\"), které je možné jen jako poznání idejí. Tyto ideje jsou však určitým způsobem odvozeny ze struktury lidského myšlení, anebo existují nezávisle na něm. Pokud existují nezávisle na myšlení, může je lidský rozum pochopit v okamžiku, kdy dosáhne určité úrovně vyspělosti.\n\nVýrazem racionalismu je také Descartesův výrok \"„Myslím, tedy jsem“\" (Cogito ergo sum).Skeptik je tímto výrokem vybídnut k zamyšlení, zda už pouhý fakt jeho pochybování není evidentním potvrzením, že sám pochybující existuje.\n\n\n\n"}
{"id": "20416", "url": "https://cs.wikipedia.org/wiki?curid=20416", "title": "Empirismus", "text": "Empirismus\n\nEmpirismus (řecky ἐμπειρισμός ze zkušenosti) je gnozeologický směr ve filozofii a převládající přístup ve většině vědních oborů, který za jediný zdroj poznání pokládá smyslové zkušenosti. Stojí v protikladu k racionalismu, který klade důraz na rozumovou složku poznání, jako jsou například u Kanta apriorní formy prostoru a času, které jsou předpokladem každé zkušenosti a nedají se z ní tedy odvodit.\n\nNa rozdíl od filosofického empirismu, který se týká veškerého poznání a zkušenosti, empirismus jako součást metodologie přírodních věd člověku rozumí „empirií“ čili zkušeností pouze opakovatelný pokus s měřitelnými výsledky.\n\nZa zakladatele novověkého empirismu je považován Francis Bacon. Hlavním představitelem je anglický filozof John Locke, který se postavil proti Descartovu postulátu vrozených idejí. Podle něj lze skutečnost poznat pouze prostřednictvím smyslové zkušenosti. Mezi další důležité postavy patří George Berkeley a David Hume. Reálné pro ně nejsou věci, ale pouze vjemy těchto věcí. Existenci předmětného světa podle nich vlastně nelze vůbec dokázat.\n\nMezi představitele vědeckého empirismu patří Hermann von Helmholtz, Bertrand Russell nebo Karl Popper.\n\nOmezení poznání na oblast pouhé zkušenosti je podle kritiků empirismu neudržitelná. Nelze totiž ze zkušenosti odvodit základní postulát, totiž: „Všechna zkušenost je pravdivá.“ Pokud by tato věta neplatila, veškerá další tvrzení empiristů nebudou pravdivá. Hlavní zásada empirismu je tak sama v sobě sporná. Podle P. Markie je ovšem ostré rozlišování empirismu a racionalismu problematické, protože u všech významných představitelů se vyskytují i zdánlivě opačné názory.\n\n\n\n"}
{"id": "20418", "url": "https://cs.wikipedia.org/wiki?curid=20418", "title": "Ham", "text": "Ham\n\nSlovo Ham a zkratka HAM má více významů:\n\n\n\n\n\n\n"}
{"id": "20420", "url": "https://cs.wikipedia.org/wiki?curid=20420", "title": "Žamberk", "text": "Žamberk\n\nŽamberk (německy \"Senftenberg\") je město na východě Čech v okrese Ústí nad Orlicí v Pardubickém kraji, v podhůří Orlických hor. Město je rozloženo jak v údolí řeky Divoké Orlice, tak i na okolních kopcích. Žamberk má rozlohu 16,91 km² a žije zde obyvatel. V nejbližší aglomeraci, kterou město vytváří společně s přilehlými obcemi (Dlouhoňovice, Helvíkovice, Lukavice a Líšnice), však žije cca 9 300 obyvatel. Město je administrativním, obchodním i přirozeným spádovým centrem žamberského mikroregionu, který čítá okolo 29 tisíc obyvatel. V období let 1850 - 1960 byl okresním městem, po socialistické správní reformě statut okresního města převzalo nedaleké Ústí nad Orlicí (jádro žambereckého regionu) a Rychnov nad Kněžnou (západní část Žamberecka). Do roku 1989 byly městskými částmi obce Dlouhoňovice a Helvíkovice, které se následně po revoluci osamostatnily.\n\nHistorické jádro města tvoří městskou památkovou zónu. Město je turistickým východiskem do jižní části Orlických hor i jejich podhůří. Západně od města se nachází veřejné vnitrostátní letiště (sportovní letiště). Na východním okraji Žamberka se nachází sportovně rekreační areál Pod Černým lesem.\n\nNejstarší doložená zmínka o Žamberku je na listině, kterou v roce 1332 zbraslavský opat prodával lanškrounskou rychtu jakémusi Tyczkovi (Tyčkovi) ze Žamberka. Lanšperský hrad i celé lanškrounské panství byly tehdy v držení zbraslavského kláštera.\n\nZa vlády králů Přemysla Otakara I., Václava I. a Přemysla Otakara II. byly ve východních Čechách založeny nové hrady a osady. V těch dobách byly založeny hrady Lanšperk, Žampach, Litice, Potštejn a další. Kolonizátoři založili města a vesnice, které dnes známe jako Rychnov nad Kněžnou, Rokytnice v Orlických horách, Vamberk, Slatina nad Zdobnicí, Pěčín, Kunvald, Ústí nad Orlicí, Lanškroun, nebo Letohrad. Přesný rok založení těchto hradů a obcí však není znám, ale předpokládá se, že v těchto dobách byl založen německými kolonisty i Žamberk. Je dost možné, že v místech, kde vyrostlo německé město Žamberk, byla již dříve rolnická osada slovanská. Nové německé obyvatelstvo přineslo do nově založeného města řemesla a také německé městské uspořádání, v čele města byl rychtář. V různých listinách se město psalo různě: Senftinberg, Semftenberg, Zenftenberg, Senftenberg nebo Zenftenberg. Na konci 14. století se město vlivem okolního slovanského obyvatelstva počeštilo, protože v těch dobách se v listinách objevuje počeštěné jméno Žamberk.\n\nO rozdělení města Žamberk na litickou a žampašskou polovinu se zmiňuje již listina z roku 1365, o které psal profesor August Sedláček, že je uložena ve vídeňském c. k. dvorním archivu. Na litické straně se vystřídalo několik majitelů od Jana z Lichtenburka v roce 1356 přes Jiřího z Poděbrad (1450–1471) až po Mikuláše z Bubna (1575). Majiteli žampašské poloviny byli Čeněk Žampach z Potštejna 1367, Burian Trčka z Lípy 1513 a Mikuláš z Bubna, který roku 1575 obě poloviny Žamberka spojil.\n\n\nPrvním průmyslovým podnikem v Žamberku byla továrna na sukna Vonwiller a spol., kterou postavil a v roce 1834 otevřel Mikuláš Vonwiller, na základě veřejné soutěže vypsané baronem Johnem Parishem. Továrna byla dlouho jediným textilním podnikem ve městě, nepočítaje menší provozovny a domácí tkalce, kteří dodávali své zboží faktorům. Druhou textilní továrnu Jindřich Žid a spol., postavil a v roce 1908 otevřel hronovský obchodník s textilem, Jindřich Žid.\n\n\n\n\n\n\n\n\n\nŘímskokatolická farnost - děkanství Žamberk\n\nCírkev československá husitská\n\n\n\n\n\n\n"}
{"id": "20423", "url": "https://cs.wikipedia.org/wiki?curid=20423", "title": "Waltz", "text": "Waltz\n\nWaltz je tanec v tříčtvrťovém taktu, jeho současná verze vznikla na počátku 20. století v Anglii z amerického tance boston a evropského ländleru (předchůdce valčíku). Waltz patří do skupiny tzv. standardních tanců (waltz, tango, valčík, slowfox, quickstep).\n\nTempo waltzu je přibližně 29 taktů za minutu (87 M.M. = taktových úderů metronomu); pro srovnání tempo valčíku je zhruba dvojnásobné, 60 taktů za minutu). Důrazná doba v taktu je první (RAZ!-dva-tři). Waltz je švihový tanec. Držení je standardní - partner drží dlaní pravé ruky partnerku v oblasti levé lopatky, partnerčina levá ruka volně leží na partnerově pravé paži a prsty objímá jeho deltový sval. Partnerova levá ruka drží partnerčinu pravou zhruba ve výši očí partnerky; lokty jsou ohnuté v úhlu cca 135 stupňů. Tvar držení, především spojených rukou, je však u každého páru trochu jiný; závisí především na vzájemné výšce partnerů.\n\nV angličtině se waltz označuje jako „Waltz“, dříve „Slow Waltz“ nebo „English Waltz“. Valčík pak jako „Viennese Waltz“.\nZákladním pohybem ve waltzu je tzv. Uzavřená změna (angl. Closed Change) pravou nohou nebo levou nohou (vždy krok vpřed, krok stranou a přísun).\n\n"}
{"id": "20424", "url": "https://cs.wikipedia.org/wiki?curid=20424", "title": "Fón", "text": "Fón\n\nSlovo fón má více významů:\n\n"}
{"id": "20425", "url": "https://cs.wikipedia.org/wiki?curid=20425", "title": "Hláska", "text": "Hláska\n\nHláska je základní jednotka (segment) zvukové stránky řeči, kterou se zabývá fonetika a fonologie.\n\nPři tvoření (artikulaci) hlásek vychází z plic vzduchový proud do hlasových orgánů (mluvidla), v nichž se vytváří lidský hlas. Z hlasivek postupuje výdechový proud do artikulačních orgánů (resonanční ústní, popř. nosní dutina, jazyk, měkké a tvrdé patro, dásně, zuby a rty).\n\nPojem „hláska“ lze chápat dvojím způsobem, a to buď jako konkrétní zvuk (fón), nebo jako abstraktní funkční jednotku jazyka (foném).\n\nPro nejednoznačnost pojmu „hláska“ se v odborných textech dává přednost pojmům „foném“ a „fón“.\n\nHlásky se v různých jazycích tradičně dělí na samohlásky (vokály) a souhlásky (konsonanty). Toto dělení vychází hlavně z jejich fonologické funkce v systému jazyka. Samohlásky pravidelně stojí v pozici jádra slabiky.\n\nZ fonetického hlediska není ostrá hranice mezi samohláskami a souhláskami, přechod je plynulý.\n\nPokud jde o tvoření (artikulaci), hlásky se vyznačují různým stupněm otevřenosti (apertury). Samohlásky jsou na této škále nejvíce otevřené, zatímco souhlásky jsou zavřenější a při jejich tvoření se vytváří překážka (striktura) v proudu vzduchu. Překážka je různého stupně: od pouhého přiblížení (aproximace) artikulačních orgánů, přes úžinu (konstrikce) až po úplný závěr (okluze), tedy krátké přerušení proudění vzduchu.\n\nZ hlediska zvukového (akustického) jsou samohlásky čistými složenými tóny, tj. mají ve svém spektru pouze kmity s pravidelnou frekvencí. Nejnižší, základní frekvence F0 se tvoří v hlasivkách, vyšší frekvence (F1, F2, F3 atd.) jsou dány rezonancí dutin a nazývají se formanty. Přítomnost F0 se nazývá znělost a přítomnost formantů vokálnost.\n\nNa opačném konci stojí tzv. pravé neboli šumové souhlásky, které se vyznačují přítomností šumu, tedy nepravidelnými kmity, ve svém spektru. Tato vlastnost se nazývá konsonantnost. Vznik šumu souvisí s tvořením překážky v mluvidlech (viz výše), která způsobuje turbulence v proudu vzduchu.\n\nNásledující tabulka je přehledem základních rozdílů:\n\nNa pomezí mezi souhláskami a samohláskami stojí tzv. klouzavé souhlásky (glide), které se též označují jako polosamohlásky (semivokály). Často se uplatňují jako součást dvojhlásek (diftongů).\n\nJako sonory se označují souhlásky, které se vyznačují přítomností tónových formantů i šumu. V češtině se tradičně označují jako jedinečné, neboť na rozdíl od pravých souhlásek nevytvářejí (v češtině) dvojice lišící se znělostí.\n\nZákladní rozlišení na samohlásky (i dvojhlásky) a souhlásky. Českých hlásek je 42.\n\nSamohlásky neboli vokály, mají povahu tónů. Podle místa artikulace je v češtině dělíme na:\n\n\nVšech deset českých samohlásek (tj. 5 krátkých a 5 dlouhých) a 3 dvojhlásky se považují za samostatné fonémy:\n\nSouhlásky neboli konsonanty, při jejich artikulaci vytvářejí mluvidla (zpravidla plícemi vytlačovanému) proudu vzduchu překážku. Ve sluchovém dojmu převažuje šum. \n\nDělíme je:\n\n\n"}
{"id": "20426", "url": "https://cs.wikipedia.org/wiki?curid=20426", "title": "Foném", "text": "Foném\n\nFoném je nejmenší součást zvukové stránky řeči, která má v konkrétním jazyce rozlišovací funkci. Každý jazyk má vlastní sadu fonémů, proto dva odlišné zvuky, dvě hlásky, mohou v některých jazycích mít navzájem stejnou funkci a v jiných ne – podle toho, jestli tvoří stejný foném, nebo ne. Fonémy se zabývá věda fonologie, hláskami fonetika.\n\nZáměna fonému má schopnost změnit význam slova (např. lis – les – los). Foném tedy není každá hláska (ve smyslu konkrétního zvuku), nýbrž jen ta, která je schopna význam odlišit (tzv. distinkce). Foném je abstraktní jednotka, která je realizována pomocí alofonů. Alofony jsou zvukové realizace chápané rodilým mluvčím jako jeden foném (foném může být realizován i jedním alofonem).\n\nNapř. český foném /n/ je realizován pomocí dvou alofonních variant („pozičních alofonů“):\n\nFoném realizovaný nestandardním alofonem může ukazovat také na původ či sociální postavení mluvčího – češtinář dbá na výslovnost [ven koukej]. Výslovnost s [ŋ] ale nemění význam slova [banka, baŋka; ven, veŋ].\n\nHláska, která je v jednom jazyce jednou z variant fonému, může být v jiném jazyce samostatným fonémem a rozlišovat význam slova, např. v angličtině existuje minimální pár:\n\nExistence fonémů jako základních významových prvků řeči znamená, že posluchač je také rozeznává v mluvené řeči, nejen hlásky.\n\nFonémy v jazycích stojí ve vztahu k ostatním fonémům téhož jazyka na základě vztahu k jedné jejich vlastnosti. Vytvářejí fonologické protiklady – opozice, tedy zvukové rozdíly, které v daném jazyce slouží k rozlišování významu. Fonologické protiklady mohou být proporcionální (fonémy vytvářejí vztah na základě vztahu ke stejné vlastnosti) nebo izolované (vztah ostatních fonémů).\n\nProporcionální fonologické protiklady se na základě povahy vztahu mezi členy protikladu dají rozdělit takto:\n\nU fonologických protikladů lze dále rozlišit jejich stálost (to jsou konstantní protiklady) a zrušitelnost (neutralizovatelné protiklady). Konstantní protiklady jsou možné ve všech postaveních v daném jazyce, neutralizovatelné protiklady v některých postaveních zanikají. Např. v češtině protiklad znělosti zaniká na konci slova (\"plot\" a \"plod\" se vyslovují stejně, \"ploty\" a \"plody\" odchylně), v ruštině se protiklad (izolovaný) /a/ × /o/ zachovává jen v přízvučných slabikách, v nepřízvučných znějí psané \"o\" a \"a\" stejně. Tentýž protiklad může být v jednom jazyce neutralizovatelný (/e/ × /ä/ se ve slovenštině rozlišují jen po retných souhláskách), v jiném konstantní (tentýž protiklad v dánštině).\n\nZvukové vlastnosti, jež mohou vytvářet fonologické protiklady, se nazývají distinktivní zvukové vlastnosti, neboli distinktivní rysy. Lze je rozdělit do tří skupin:\n\n\n\n"}
{"id": "20428", "url": "https://cs.wikipedia.org/wiki?curid=20428", "title": "Texas", "text": "Texas\n\nTexas (anglická výslovnost , oficiálně ) je stát nacházející se na jihu Spojených států amerických, v oblasti západních jižních států v jižním regionu USA. Texas hraničí na východě s Louisianou, na severovýchodě s Arkansasem, na severu s Oklahomou, na západě s Novým Mexikem a na jihozápadě a jihu s mexickými státy Chihuahua, Coahuila, Nuevo León a Tamaulipas. Jihovýchodní ohraničení státu tvoří Mexický záliv.\n\nSe svou rozlohou 696 241 km² je Texas druhým největším státem USA, v počtu obyvatel (27,9 milionů) je rovněž druhým nejlidnatějším státem a s hodnotou hustoty zalidnění 41 obyvatel na km² je na 26. místě. Hlavním městem je Austin s 890 tisíci obyvateli. Největšími městy jsou Houston s 2,2 milióny obyvatel, dále San Antonio (1,4 miliónů obyv.), Dallas (1,3 miliónů obyv.), Fort Worth (790 tisíc obyv.) a El Paso (680 tisíc obyv.). Texasu patří 591 km pobřeží Mexického zálivu. Nejvyšším bodem státu je vrchol Guadalupe Peak s nadmořskou výškou 2667 m v pohoří Guadalupe Mountains. Největšími toky jsou řeky Red, která tvoří část hranice s Oklahomou, a Rio Grande, která se vlévá do Mexického zálivu a která vytváří hranici s Mexikem.\n\nPrvní doložení Evropané se na území dnešního Texasu dostali v letech 1519 a 1528. Region zůstal mimo zájem evropských mocností až do 80. let 17. století, kdy vzniklo španělsko-indiánské osídlení v El Pasu a také francouzská kolonie na pobřeží Mexického zálivu, která však vydržela jen čtyři roky. Celou oblast si nárokovali Španělé v rámci místokrálovství Nové Španělsko a v reakci na francouzskou kolonizaci sousední Louisiany v první polovině 18. století se pokoušeli o osídlení Texasu, který však zůstal nadále pouze velmi řídce zalidněn. Svůj název oblast získala ze slova \"tejas\" (tj. „přátelé“ nebo „spojenci“) z indiánského jazyka caddo. V roce 1821 se Texas stal součástí samostatného Mexika, poté nastala větší kolonizace regionu. Roku 1836 byla po revoluci vyhlášena samostatná Texaská republika, kterou v roce 1845 na přání jejích obyvatel a politiků anektovaly Spojené státy. Texas se tak 29. prosince 1845 stal 28. státem USA, kterým svoji suverenitu formálně předal 19. února 1846. Za americké občanské války byl Texas v letech 1861–1865 součástí Konfederace, k Unii byl opět připojen roku 1870.\n\nTexas je rozlohou druhý největší americký stát po Aljašce. Je o 10 procent větší než Francie a dvakrát tak velký jako Německo nebo Japonsko.\n\nTexas se nachází v středojižní části Spojených států. Tři z jeho hranic jsou definovány řekami. Rio Grande tvoří přirozenou hranici s mexickými státy Chihuahua, Coahuila, Nuevo León, a Tamaulipas na jihu. Red River tvoří hranici s Oklahomou a Arkansasem na severu. Sabine River je hraniční řekou s Louisianou na východě. Hranice Texas Panhandle jsou definovány zeměpisnými souřadnicemi, stát má východní hranici s Oklahomou na 100° W západní šířky, severní hranici na Oklahoma na 36°30' N severní šířky a západní hranici s Novým Mexikem na 103° W západní šířky.\n\nTexas má 3700 potůčků a 15 větších řek. Největší řekou je Rio Grande. Dalšími většími řekami jsou Pecos, Brazos, Colorado a Red River, která lemuje hranici s Oklahomou. Texas má jen několik přirozených jezer, Texasané ale postavili kolem 100 vodních nádrží.\n\nÚzemí dnešního Texasu bylo za koloniálního období součástí španělské kolonie Nové Španělsko. V letech 1821-1836 bylo toto území součástí samostatného státu Mexiko, v jehož rámci bylo území Texasu rozděleno mezi státy Coahuila y Tejas (česky \"Coahuila a Texas\"), Chihuahua, Nuevo León (česky \"Nový León\") a Tamaulipas, a teritorium Santa Fe de Nuevo México. V reakci na mexickou ústavu z roku 1835, kdy v Mexiku vládl prezident Antonio López de Santa Anna, kterou se Mexiko stalo unitárním státem, vyhlásili Texasané 2. března 1836 svoji nezávislost jako Texaská republika. Původně tato republika zahrnovala jen asi třetinu území dnešního Texasu, brzy si však začala vedle zbytku území dnešního Texasu nárokovat veškerá mexická území na levém břehu řeky Rio Grande, tvořící okrajová území mexických států Chihuahua, Coahuila, Nuevo León a Tamaulipas, a teritorií Alta California (česky Horní Kalifornie) a Santa Fe de Nuevo México. Od roku 1837 se Texas snažil stát součástí Spojených států, ty však jeho přidružení nejprve odmítaly. Po vítězství Jamese K. Polka v prezidentských volbách roku 1844 se situace změnila a Texas se stal součástí USA od 29. prosince 1845 jako 28. členský stát Unie. Vítězství USA v mexicko-americké válce, která probíhala v letech 1846-1848, tento stav potvrdilo. Dnešní velikosti nabyl Texas 9. září 1850, kdy na základě tzv. kompromisu roku 1850 přišel výměnou za umoření dluhu ve výši 10 milionů dolarů o část území na západě a severozápadě, které bylo rozděleno mezi nově vytvořená teritoria Nové Mexiko, Utah a o něco později vytvořená teritoria Kansas a Nebraska.\n\nTexas lze rozdělit do dvaceti pěti regionů a topografických celků:\nUnited States Census Bureau vyčíslil počet obyvatel Texasu k 1. červenci 2011 na 25 674 681, což je 2,1 % přírůstek od sčítání z roku 2010. Hustota obyvatel Texasu činí 34,8 obyvatel/km², tato hodnota je mírně nad průměrem hustoty USA, která je 31 obyvatel/km². Pro srovnání, Francie, která má obdobnou rozlohu, má hustotu 116 obyvatel/km².\n\n\nObyvatelé hispánského nebo latinskoamerického původu, bez ohledu na rasu, tvořili 37,6 % populace.\n\nObyvatelstvo Texasu je velmi různorodé. Neustále se mění kvůli přílivu obyvatel z Mexika a z Latinské Ameriky. Černoši (Afroameričané) obývají hlavně východ Texasu, Hispánci jih. Většinu hispánské populace tvoří Mexičané. Podle odhadu z roku 2005 vzrostl počet Hispánců z šesti a půl milionu (32 %) na téměř 8 milionů, což odpovídá 35,5 % obyvatelstva. Nezanedbatelný je i vysoký počet obyvatel českého původu, usídlených hlavně v úrodné černozemní oblasti v okolí města Waco ve středním Texasu. Mnozí z nich přišli do Texasu z Valašska, hlavně z oblastí Rožnovska a Frýdlantska.\n\nVětšina obyvatel se hlásí ke křesťanství. Početně dominují protestanté, kteří jsou ale roztříštěni do několika směrů, takže nejvíce členů má katolická církev, k níž se hlásí asi 28 % obyvatelstva. Nejsilnější protestantskou skupinu představují baptisté (21 %).\n\nZvlášť východní Texas je velmi konzervativní. Aglomerace Dallas-Fort Worth, je domovem tří významných evangelických seminářů a v oblasti se nachází množství kostelů a katedrál. Lakewood Church v Houstonu, má největší návštěvnost v celých USA, přibližně 43 000 věřících týdně. Lubbock má podle místních největší počet kostelů na počet obyvatel v celých Spojených státech.\n\nNejvětší město je Houston, následovaný San Antoniem a Dallasem. Všechna tři města mají více než jeden milion obyvatel. Dvě třetiny Texasanů žijí v metropolitních oblastech. Aglommerace Dallas-Fort Worth Metropolitan Area je největší v Texasu. Zatímco Houston je největší město v Texasu a čtvrté největší v Spojených státech, aglomerace Dallas-Fort Worth metropolitan area je nesrovnatelně větší, než město Houston.\n\nHospodářství Texasu je jedním z nejrychleji rostoucích v celých Spojených státech. Ekonomika státu, měřena objemem vytvořeného HDP, je patnáctá největší ekonomika světa. V červenci 2011 měl Texas nezaměstnanost na úrovni 8,4 %. Stát je známý nízkými daněmi. Podle společnosti Tax Foundation je břemeno daňového zatížení sedmé nejnižší v celých Spojených státech.\n\nZemědělství pořád zůstává důležitou součástí ekonomiky státu, zejména chov dobytka, pěstování obilnin a bavlny. Významným je též stavebnictví, zejména výroba cementu, vápna, drceného kameniva a soli. Rozvinutá je těžba ropy, stát ale vyrábí nejvíc větrné energie v celých Spojených státech a nachází se tu největší větrná elektrárna na světě, Roscoe Wind Farm v Roscoe.\n\nAglomerace Dallas-Fort Worth má největší hustotu obchodních center v celých Spojených státech.\n\nS rozvinutým systémem vysokého školství a s podporou podnikatelských nadací jako Texas Enterprise Fund, nebo Texas Emerging Technology Fund vzniklo v státě vysoce diverzifikované odvětví informačních technologií. Území severně od Austinu je známé jako \"Sillicon Hills\" a území severně od Dallasu jako \"Sillicon Prairie\". V Texasu mají své centrály mnohé známé společnosti, jako Dell, Texas Instruments, Perrot Systems a AT&T.\n\nTexasané měli v minulosti potíže dostat se z jedné části státu do druhé z důvodu velké rozlohy a drsného terénu. V roce 2005 bylo v Texasu 127 999 km veřejných silnic a dálnic (\"highways\"), 17 úseků dálnic je zpoplatněných. Celostátní dálnice I-10 a I-20, které procházejí Texasem, mají rychlostní limit 80 mil za hodinu (130 km/h), což je nejvíc v celých Spojených státech.\n\nTexas má víc letišť než jakýkoli jiný stát USA. Největší letiště co do rozlohy i počtu přepravených pasažérů je Fort Worth Dallas International Airport. Druhým největším letištěm je Houston George Bush Intercontinental Airport.\n\nV roce 2000 měl Texas 22 540 km železničních tratí.\n\nV Texasu je 1150 velkých a malých mořských přístavů, které lemují téměř 1000 km dlouhé texaské pobřeží. Přístavy zaměstnávají kolem jednoho milionu zaměstnanců a ročně přeloží 317 milionů metrických tun zboží. S přístavy v Atlantském oceánu jsou propojeny kanály, například Gulf Intracoastal Waterway, který je součástí Intracoastal Waterway. Houstonský přístav (Port of Houston) je nejvytíženějším přístavem Spojených států v objemu překládky zahraničního zboží, na druhém místě v celkovém objemu překládky zboží a desátým největším přístavem na světě.\n\nHistoricky je kultura Texasu propojením jižanských, západních a jihozápadních vlivů. Fort Worth má širokou nabídku muzeí, včetně nejstaršího muzea v Texasu, muzea moderního umění, \"Modern Art Museum of Fort Worth\". Čtvrť Deep Ellum v Dallasu byla v dvacátých a třicátých letech minulého století jedním z center jazzu a blues v USA. Austin si zvolil jméno \"Hlavní město živé hudby\" a podle vyjádření představitelů města hostí více živých hudebních vystoupení na obyvatele, než hudební centra jako Nashville, nebo Memphis.\n\nOtcem texaského vzdělávacího systému je druhý prezident Texaské republiky, Mirabeau B. Lamar. Po dobu jeho funkčního období každá \"county\" v Texasu musela přidělit část území na podporu budování veřejných škol. V Texasu se nachází šest státních univerzitních systémů a čtyři nezávislé univerzity. Největšími jsou University of Texas a A&M University. Další čtyři universitní systémy jsou University of Houston, University of North Texas, University of Texas State, a Texas Tech University. Nezávislá Rice University v Houstonu je jednou z nejlepších pedagogických univerzit v celých Spojených státech a podle \"U.S. News and World Report\" je na sedmnáctém místě řebříčku nejlepších univerzit v USA.\n\nAmerický fotbal je dlouhodobě na špici zájmu ve státě, v Texasu se ale v současnosti provozuje široká škála sportovních aktivit. Ze čtyř nejlepších sportovních profesionálních soutěží (Big Four, NFL, NHL, NBA a MLB) má Texas zastoupení ve všech. V National Football League to jsou kluby Dallas Cowboys a Houston Texans, v NHL klub Dallas Stars, v Major League Baseball Texas Rangers a Houston Astros a v NBA kluby Houston Rockets, San Antonio Spurs a Dallas Mavericks. Texaské střední školy a univerzity mají bohatou tradici v atletických sportech.\n\nTexasané ovšem mají rádi také rodeo. První rodeo na světe bylo v Pecosu, horském městečku na západě Texasu. V Houstonu se každým rokem koná \"Houston Livestock Show and Rodeo\", což je největší soutěž rodea na světě. Od roku 2012 hostí Austin závod Formule 1.\n\n"}
{"id": "20429", "url": "https://cs.wikipedia.org/wiki?curid=20429", "title": "Stephen King", "text": "Stephen King\n\nStephen Edwin King (* 21. září 1947, Portland, Maine), některá díla vydal pod pseudonymem Richard Bachman, je americký spisovatel hororů, jeden z nejproduktivnějších a čtenářsky nejúspěšnějších autorů současnosti. Řada jeho knih a povídek byla zfilmována. Mezi jeho slavná díla patří knihy \"Carrie\", \"To\", \"Mrtvá zóna\", \"Osvícení\" a série \"Temná věž\", ve filmovém zpracování prosluly především na jeho dílech postavené snímky \"Vykoupení z věznice Shawshank\" a \"Zelená míle\" (oba tyto snímky režíroval Frank Darabont). Jeho kniha \"Pod kupolí\" se v roce 2013 dostala na obrazovky americké televizní stanice CBS v seriálové podobě.\n\nV roce 1986 režíroval film \"Vzpoura strojů\", k mnohým snímkům též napsal scénář (\"Kočičí oko\" (1985), \"Creepshow\" (1982), \"Řbitov domácích zvířátek\" (1989)) či si v nich zahrál (\"Creepshow\" (1982), \"Zhubni!\" (1996), \"Spisovatelé\" (2012)).\n\nJeho kariéra spisovatele začala prakticky už v roce 1959, kdy se svým starším adoptovaným bratrem Davidem vydali místní noviny \"Dave's rag\" (5 centů za výtisk). Od roku 1962 studoval na \"Lisbon High School\" (\"Lisbon\", \"Maine\"), kde se svým přítelem Chrisem Chesleyim vydali v roce 1963 sbírku 18 povídek s názvem \"People, Places and Things - volume I\".\n\nO rok později publikoval dvoudílnou knihu \"The Star Invaders\". První dílo, které bylo veřejně publikováno, byla povídka \"I was a Teenage Grave Robber\" (\"Byl jsem mladistvým vykradačem hrobů\") a vyšla v časopise \"Comics Review\" v roce 1965. V roce 1966 ukončil úspěšně studium na střední škole a dostal stipendium na univerzitu.\n\nRoku 1970 absolvoval univerzitu v Oronu, obory angličtina a tvůrčí psaní se zaměřením na učitelství. Rok nemohl najít práci učitele, a tak pracoval v prádelně a psal povídky, které prodával do pánských časopisů. V lednu 1971 se oženil s Tabithou Spruce. Seznámili se v univerzitní knihovně v Maine – Orono, kde oba pracovali během studia. První povídku, \"Skleněná podlaha\", mu vydali v časopise \"Startling Mystery Stories\". Povídky, které napsal zpočátku tvorby, byly časem vydány v knize Night Shift „Noční směna“.\n\nNa podzim 1971 začal učit na střední škole v Hampdenu, i když finanční situace rodiny se tím příliš nezlepšila. Na jaře 1973 prodal svůj první román \"Carrie\", který mu brzy vynesl velký honorář za prodej paperbackových práv a stal se bestsellerem. Po tomto románu se začal psaním živit. Přestěhoval se na jih Maine poblíž matky, která onemocněla. Do její smrti napsal knihu \"Prokletí Salemu\" (\"Salem's Lot\").\nPo smrti matky žil v Boulder (Colorado), kam umístil děj další knihy \"The Shining\" (\"Osvícení\"). V roce 1975 se vrátil do Maine, kde se usadil v oblasti jezer v západním Maine. Na tomto místě dokončil knihu \"Svědectví\" (\"The Stand\") a \"Mrtvou zónu\" (\"Dead Zone\"). Po několika stěhováních po Maine si roku 1980 pořídil druhý dům v blízkosti Bangoru, kam se nastěhoval, aby mohl vyučovat tvůrčí psaní na univerzitě Maine – Orono. Zimy tráví Kingovi s již dospělými dětmi na Floridě.\n\nS manželkou Tabitou mají tři děti: Naomi Rachel, Joa Hilla a Owena Phillipa. Je i dědečkem tří vnoučat. Jeho předkové pochází z Irska a Skotska. Měří asi 193 cm a váží okolo 90 kg. Má modré oči, světlou pleť a husté tmavé vlasy. Kvůli těžké oční vadě nosí již od dětství brýle. Společně s manželkou se zapojil do mnoha charitativních akcí a zajišťuje stipendia pro středoškoláky.\n\nZkusil si i režii, a to ve filmu \"Maximum Overdrive\" podle jeho povídky \"Trucks\" v roce 1985.\n\n"}
{"id": "20430", "url": "https://cs.wikipedia.org/wiki?curid=20430", "title": "Seč", "text": "Seč\n\nSeč nebo SEČ může být:\n\n\n\n\n\n"}
{"id": "20431", "url": "https://cs.wikipedia.org/wiki?curid=20431", "title": "Rudoltice", "text": "Rudoltice\n\nRudoltice (německy \"Rudelsdorf\") jsou obec v okrese Ústí nad Orlicí v Pardubickém kraji. Nacházejí se v Podorlické pahorkatině v podhůří Orlických hor nedaleko česko-moravské zemské hranice. Žije zde obyvatel. Nejbližší město je Lanškroun, vzdálený asi 4 km na severovýchod. Nadmořská výška je kolem 360–370 m n. m., Zámecký vrch se tyčí ve výšce 435 m n. m. Obec byla založena německými osadníky ve 13. století, jednalo se o typickou lesní lánovou ves, je proto poměrně dlouhá (asi 3,5 km), ale jen málo široká (maximálně 0,5 km). Zdejší území leželo v tzv. Hřebečsku, po roce 1945 zde proto nastal odsun německého obyvatelstva následovaný příchodem Čechů z vnitrozemí, kteří zabrali jejich domy. V současné době v obci probíhá čilý stavitelský ruch, čehož je dokladem vznik nové čtvrti „Nové Rudoltice“ pod Zámeckým vrchem, vybudování průmyslové zóny u silnice č. I/43 a více než zdvojnásobení počtu obyvatel za posledních 10 let. Obcí prochází III. železniční koridor (trať Česká Třebová-Bohumín) a jednokolejná regionální železniční trať Rudoltice v Čechách – Lanškroun.\n\nOsada \"Rudolfsdorf\" (Rudolfova ves) pravděpodobně vznikla mezi lety 1250–1270 při kolonizaci zdejšího kraje. Jméno obce buď odkazuje na lokátora nebo může souviset se vztahy českých pánů k Habsburkům. Jestliže se před městem Lanškrounem setkáváme s \"Rudolfsdorfem\" a za městem s \"Albrechtsdorfem\" (Albrechtice), mohlo to mít souvislost s podporou rodu Drnholců Habsburkům Rudolfovi a Albrechtovi. Potom by pojmenování mělo politický význam a muselo by být stanoveno asi po roce 1280. Další pojmenování obce v historii byla \"Rudolphi villa\" (latinský název), \"Rudlstof\", \"Kraabesn\" a \"Kraabeszwecka\". Poslední dva jmenované odkazují na výskyt raků v místním potoce, což se dostalo i do obecního znaku. První písemná zmínka o obci pochází z 21. května 1304. Zbraslavským mnichům již nestačily příjmy z lanšperského panství, a proto jim král Václav II. daroval i lanškrounské panství. S lanškrounsko-lanšperským panstvím byly Rudoltice spojeny po celý středověk.\n\nKolem roku 1350 jsou Rudoltice uváděny jako \"obec s kostelem\". Na místě dnešního kostela stál původně kostel dřevěný. Věž stála odděleně a stranou na místě nad dnešním přístupovým schodištěm. Podle farní kroniky měl tento starý kostel prastarou gotickou malbu s erby pozdějších majitelů panství se zvířecími hlavami, hráběmi a muži – znaky Pernštejnů, Kostků z Postupic a Hrzánů. Bádání nadučitele Jandla (70. léta 19. století) vedla k poznatku, že rudoltický kostel byl bezpochyby jedním z nejstarších domů Božích v širokém okolí. Potvrzovaly to dřevěné fošny, které podle své povahy pocházely z dávného hraničního pralesa. Roku 1358 přešlo lanškrounsko-lanšperské panství do majetku litomyšlského biskupství. V této době se také objevuje novější podoba jména obce: z \"Rudolfsdorf\" se stává \"Rudelsdorf\". Z následného období husitských válek se zprávy o Rudolticích nedochovaly. Celé oblasti se zmocnili táborští vůdci. Po zániku násilnického husitství se v celých východních Čechách rozšiřovalo pokojné hnutí Českých bratří. Lanškroun byl hlavním styčným bodem díky Tomášovi Německému a Michaelu Weissovi. Stejně jako v jiných místech vznikla i v Rudolticích tehdy německá obec Bratrské církve.\n\nRoku 1434 celé panství obdržel přívrženec panské jednoty a bývalý horlivý stoupenec husitů, Vilém Kostka z Postupic. Rod Kostků z Postupic vlastnil panství do roku 1505, kdy umírá Jan Kostka z Postupic, aniž zanechává mužské potomky. Sňatkem dcer Anny a Markéty s Janem a Vojtěchem z Pernštejna obdržel panství rod Pernštejnů. Roku 1588 celé lanškrounsko-lanšperské panství koupil za 43 500 kop českých grošů od Jana z Pernštejna Adam Felix Hrzán z Harasova.\n\nRoku 1619 byla vesnice i s celým panstvím převedena na rod Lichtenštejnů, za kterých (po roce 1628) probíhala násilná rekatolizace. V roce 1645 se do místního kraje dostali Švédové, obyvatelům odvedli dobytek a vymáhali výkupné. Z císařské strany činili to samé Charváti. 12. srpna 1645 se u rudoltického farního lesa objevilo 15 charvátských jezdců a přepadli z vrchu Rudoltice. Celkově Charváti ukořistili z Rudoltic, Damníkova a Ostrova 400 kusů hovězího skotu a 5 stád ovcí. Došlo i k ručním potyčkám mezi pleniteli a sedláky. Tak byl jeden hospodář usmýkán k smrti. Dále docházelo (až do uzavření vestfálského míru, 1648) k drancování a vypalování statků.\n\nRoku 1680 byly Rudoltice zachváceny morem. Zemřelo tolik lidí, že mnoho statků zůstalo zcela prázdných. Znovu osídleny byly až roku 1682. Z roku 1683 pochází první zmínka o škole. Vyučování se konalo zpočátku v soukromých domech a účast na něm byla dobrovolná. V letech 1698–1712 dochází ke stavbě Nového zámku.\n\nKníže Hans Adam I. z Lichtenštejna byl, jak je představován v \"Landskroner Heimatbuch\", velký stavitel. Poněvadž lanškrounský zámek, který vznikl ze starého augustiniánského kláštera, vypadal zchátrale a nedostačoval požadavkům pohodlného bydlení v prostředí obklopeném přírodou, byl panskými úředníky navržen rudoltický vrch. Knížeti se velice zalíbil. Dvanáct let se pracovalo podle plánů stavitele Antonia de Sala na této velkolepé stavbě. S údivem popisuje lanškrounská pamětní kniha, že bylo zapotřebí 330 sáhů pevného provazu k vyměření pozemku. Již roku 1698 se začalo s počátečními pracemi a stavební činnosti oživily svým ruchem celou oblast. Pro dohled nad pracemi byl dosazen jako inspektor hospodářský rada Karl Herzschläger. S rudoltickými sedláky, jimž patřil pozemek, musela být kvůli vyplacení vedena složitá jednání. Byly vykopány hluboké sklepy a k tomu dopraveni horníci z \"Mährisch Aussee\". Část sklepů je zachována i v současnosti. Před velkolepým schodištěm se nacházel malý rybníček o délce 23 sáhů. Z \"Moleteinu\" byly dopraveny kamenné bloky, přímo na Zámeckém vrchu byly opracovávány. Přitom prý zahynulo množství koní robotníků. Cihlář Tausch z Lanškrouna dodal 59 000 cihel, vápno dodával zednický mistr Andreas Waldmüller z Damníkova. Následkem válečných událostí musely být roční výdaje omezeny na 6000 zl. V roce 1714 ale vypukl požár, který nádhernou stavbu zničil. 1718 byla znovu vystavěna, podruhé však vyhořela. Údajně si tesaři rozdělali na půdě oheň, ale zapomněli ho uhasit. Nyní stojí pouze severozápadní roh budovy.\n\nRoku 1742 se na lanškrounském panství začínají pěstovat brambory. První sklizeň měli v Rudolticích. 1755 je v obci zrušena duchovní správa a Rudoltice jsou přifařeny k Damníkovu. Farnost je obnovena roku 1766, kdy je i ustanoven první farář. Spravuje farnost deset let. První byt faráře měl být na místě dnešní farní stáje, nacházela se tam i první místní škola, dříve než přesídlila do vlastních prostor. Za faráře Engelberta Nagela (1770–1794) byla postavena nová fara. Roku 1775 je na základě nového zákona o lidové škole přijat za učitele Johann Anton Kosch. Pocházel z Valteřic a provozoval k vylepšení svých příjmů také obchod se lnem a přízí. Nechal před školou postavit sochu Matky boží. 23. června 1797 navštívil Rudoltice kníže Alois I. z Lichtenštejna. Prohlédl si zchátralý kostel a nařídil stavbu nového. 1802 se uskutečnila jeho další návštěva.\n\nV letech 1804–1809 probíhala stavba kostela. Jejím stavitelem byl Josef Hardtmuth, který byl ve službách knížete Lichtenštejna. (V okolí postavil také farní kostel v České Třebové, zámek u Litovle a kostel v Dolních Libchavách.) V této době také probíhaly napoleonské války a všeobecně panovala velká chudoba. Ve farní kronice lze číst: „Drahota byla v r. 1806 den ode dne větší… finanční starosti ohrožovaly také stavbu kostela.“ Věž byla postavena roku 1808, celá stavba ukončena 1809. V novém kostele brzy na to slavil nově vysvěcený rudoltický kněz Johann Süß svou primici. Ve stejném roce došlo k požáru fary.\n\nRoku 1829 byla budována okresní silnice Lanškroun–Svitavy vedoucí dolním koncem obce. V letech 1831–1837 byla stavěna nová škola. V rámci stavebních příprav byla přestěhována socha sv. Jana Nepomuckého. Roku 1835 Peter Praus zřídil spodní tkalcovský sál, pozdější hostinec, dnešní obecní úřad. 1845 byl zahájen provoz na trati Olomouc – Česká Třebová. Na této trati bylo vybudováno i nádraží v Rudolticích. Původní nádraží byla zastávka s jednou průběžnou kolejí. V letech 1847–1848 v Rudolticích probíhají nepokoje, pořádek je nastolen armádou. Za rakousko-pruské války (1866) jsou ve vsi nuceně ubytováni vojáci. Na silnici mezi Rudolticemi a Damníkovem probíhají ústupové boje. O pět let později (1871) zaniká Prasova tkalcovna. Budova je nabídnuta tabákové továrně, provoz se ale nevyplácí a tak zde továrna zaniká. K roku 1878 už je škola trojtřídní, jedna třída musí být vyučována v Prausově budově, až po šesti letech dochází k nástavbě školy. Roku 1885 je do provozu uvedena lokálka z Rudoltic do Lanškrouna.\n\nPři první světové válce zahynulo 38 rudoltických občanů. 12. června 1927 byl vysvěcen nový kostelní zvon, stejný rok v září zahájila činnost nová menšinová česká škola. Navštěvovalo ji průměrně 17 dětí. V únoru 1929 se dostavily kruté mrazy (až kolem –40°) a způsobily mnoho škod na ovocných stromech. Dle úředních záznamů v Rudolticích zmrzlo 1141 jabloní, 553 hrušní, 176 třešní a 2675 švestek. Nové ovocné stromy byly vysazovány až novými obyvateli po válce. V roce 1933 (v návaznosti na zdvokolejňování trati Praha-Olomouc) byla Rudolticím předána nová nádražní budova. Ve 30. letech také probíhala elektrifikace obce. 1931 byly zřízeny domovní přípojky a osvětlen kostel. 1939 obec získala vlastní poštovní úřad. Za posledního německého starosty a ředitele školy Aloise Süße bylo zřízeno sportovní hřiště a rybník ke koupání. Posledním německým farářem byl Wenzel Schinkmann-Langer.\n\nBěhem druhé světové války zahynulo 50 místních občanů, dalších 11 bylo nezvěstných; civilních obětí bylo 20, dalších 16 nezvěstných. 21. května 1945 byli němečtí muži shromážděni a asi 40 z nich odvlečeno na Sibiř, někteří zastřeleni. 26. června 1945 byla první skupina obyvatel nucena s opustit Rudoltice – přes sběrný tábor v Lanškrouně byli po železnici vyvezeni do Německa. Někteří řešili situaci zapálením svého domu a spácháním sebevraždy. Transporty se děly ještě v průběhu roku 1946. Hlavní osídlovací oblasti rudoltických vystěhovalců jsou Heidelberg, Mannheim, Schwetzingen a oblast kolem Regensburgu. Od května 1945 až do roku 1947 přicházeli noví čeští obyvatelé.\n\n\n„Když jsem nastoupil do funkce starosty, měl jsem v hlavě, jak dostat obec na nohy. Nebyl tam vodovod, plyn, ani kilometr asfaltové cesty a škola hrozila zřícením,“ prohlásil bývalý starosta obce Oldřich Kolomý. Obci vedl v letech 1990–2008. Faktem je, že obec do roku 2009 postavila 403 bytů, dále zde vznikly sítě pro 90 parcel na výstavbu rodinných domů a pětihektarová průmyslová zóna. Stavby obec uskutečnila pomocí své příspěvkové organizace, později přes vlastní firmu a další dodavatele. Bývalý starosta obce je v současné době souzený za to, že při zadávání staveb obcházel zákony. V letech 2008–2009 obci hrozil bankrot, když měla platit Ministerstvu financí penále a úroky ve výši 136 milionů Kč za porušení zákona při čerpání o dotace. Ministr financí Janota ale nakonec většinu této částky obci odpustil.\n\n\n\n"}
{"id": "20432", "url": "https://cs.wikipedia.org/wiki?curid=20432", "title": "Beat generation", "text": "Beat generation\n\nBeat generation [bít dženerejšn], česky též beatnici [bítnici] a beatová [bítová] generace, řidčeji též zbitá či blažená generace, bylo umělecké a literární hnutí v USA.\n\nToto hnutí vzniklo ve druhé polovině 50. let a tento směr se týká víceméně pouze USA. Beatnici se vyznačovali nonkonformním bohémským způsobem života, stavěli se do konfrontace s tradičním způsobem života a s tradiční literaturou. Pokoušeli se najít vlastní styl, ten se projevoval především v popisu svých životních zkušeností – toulání se po USA, happeningy, experimenty s drogami atp.\n\nV poezii se autoři soustředili na nalezení vztahu mezi autorem a čtenářem, proto začali svoji poezii veřejně recitovat, nejprve tak činili v různých barech, galeriích a kavárnách, poté i na velkých mítincích.\n\nAutoři byli často ovlivněni orientálními náboženskými a filosofickými představami, které si většinou vykládali velmi volně, někdy i upravovali k obrazu svému. Nejoblíbenějším se stal zen-buddhismus. Dalším výrazným prvkem, který ovlivnil a inspiroval tyto autory, především básníky, byl jazz. Jazzovou hudbou byla často doprovázena i jejich veřejná vystoupení.\n\nPojem „beat“ pochází od Herberta Hunckeho, který toto slovo používal pro stav, v jakém se nacházel v období své drogové závislosti – znamenalo zbitý, zničený, unavený, vyčerpaný.\n\nV jakém významu ho používali autoři této literatury je nejasné a jejich výklady se často nejen liší, ale někdy si i protiřečí, často se setkáme s výkladem, že slovo „beat“ souvisí s výrazy typu „beatify“ – blažený, atp. Ale např. Lawrence Ferlinghetti tvrdil, že slovo „beat“ může znamenat i hlučný.\n\nNázev celého hnutí je spojen se jménem John Clellon Holmes, který roku 1952 vydal román s beatnickou tematikou – \"Go\" – překládáno jako \"Jde se\", \"Běž\", \"Jeď\". Ten měl totiž v rukopisné verzi název \"The Beat Generation\" (titul navrhl Jack Kerouac, jehož inspirovalo Hunckeho časté ulevování si: „I'm beat“).\n\nHlavní představitelé této skupiny se osobně znali již od 40. let, kdy společně studovali, vedli velice nekonvenční život, kdy experimentovali se sexem, drogami a hledali nové metody psaní. Tito lidé se počátkem 50. let přesunuli do kalifornského města San Francisco, kde se usadili v bohémské čtvrti North Beach. Toto město se tak stalo centrem hnutí.\n\nJejich tvorba často vedla ke čtivému popisu jejich zážitků z doby, kdy se pohybovali na hranici alkoholismu a drogové závislosti. To samozřejmě znamenalo, že z počátku byla často považována za nemravnou, někteří autoři dokonce nemohli být vydáváni v USA (např. Henry Miller).\n\nV roce 1956 byla podána žaloba na Ginsbergovu báseň \"Kvílení\" a tím i na celou beatnickou kulturu, neboť dle tvrzení žaloby se nejednalo o umění, ale pouze o urážení a propagaci drog a alkoholu. Před soudem beatnickou kulturu zastupoval jazzový hudebník a básník Kenneth Rexroth. Soud rozhodl, že jejich tvorba má svoji uměleckou hodnotu a jde tudíž o umělecké vyjádření skutečnosti, proto jejich díla nesmějí být nijak diskriminována. To samozřejmě vedlo k obrovskému rozvoji této literatury, neboť mohla být vydána i díla, která doposud v USA vyjít nesměla. Nejednalo se sice o velký počet děl, ale některá z těchto děl lze považovat za, z hlediska beatniků, velmi významná. Navíc soudem došlo k jejich obrovské popularizaci.\n\nTento literární směr se týkal víceméně pouze USA, ačkoliv s jistým zpožděním zasáhl v menší míře i Evropu. Tato literatura výrazně přispěla ke vzniku hnutí hippies. Ovlivnila myšlení mnoha mladých lidí a posunula jejich vnímání na určitou dobu doleva, což ve svých důsledcích vedlo ke skutečně masovému hnutí.\n\nJe možné uvést, že zavedli do literatury zcela nové prvky a nový pohled na svět, který umožnil najít nové způsoby vyjádření. Lze říci, že na přelomu 20. a 21. století se tato literatura pozvolna stala klasikou, ze které vychází mnoho děl nemajících s původními myšlenkami beatniků nic společného. Beatnici znovuobjevili naléhavý a vášnivý způsob zpovědi, který jejich současníky šokoval. Čerpali ze svých životů s brutální a nic neskrývající upřímností. Odmítli kompromis mezi intuitivním hledáním pravdy a etickými pravidly.\n\n"}
{"id": "20434", "url": "https://cs.wikipedia.org/wiki?curid=20434", "title": "Pohlavnost", "text": "Pohlavnost\n\nPohlavnost (existence několika pohlaví) představuje rozdělení jedinců druhu na dvě nebo více skupin s odlišnými vlastnostmi a úlohami, které souvisí s pohlavním rozmnožováním. U organismů praktikujících pohlavní rozmnožování se dvěma pohlavími, rozlišujeme organismy oboupohlavné (hermafroditi, jednodomé rostliny), kde jeden jedinec nese oba typy pohlavních orgánů (samčí a samičí) a je schopen zastat úlohu obou pohlaví, a organismy jednopohlavné (gonochoristé, dvoudomé rostliny), kde je určitý jedinec schopen hrát roli pouze jednoho pohlaví. Zajímavou skupinou jsou organismy, jejichž zástupci jsou schopni sice v jeden okamžik zastávat roli jen jednoho pohlaví, ale v průběhu času mohou svou roli měnit. Pokud různá pohlaví vykazují odlišný vzhled, nazýváme to pohlavním dimorfismem.\n\nPohlaví nemusí být nutně dvě a nemusí u nich existovat výrazný pohlavní dimorfismus, může jich být i více (např. u hub; u nálevníka \"Tetrahymena thermophila\" bylo dokonce zjištěno 7 různých pohlaví geneticky určených pravděpodobnostní kombinací 14 alel) a lišit se mohou jen v čistě biochemických vlastnostech (které mohou a nemusí být určeny geneticky). V případě, že existují pouze pohlaví dvě, může se jednat o systém pohlaví samec – samice.\n\nSystém pohlaví samec-samice je považovaný za nejpokrokovější ze všech systémů pohlaví.\n\nJako samičí pohlaví (samice, samička) se charakterizuje to, které do produkce jednotlivého potomka více investuje: produkuje menší množství větších a méně pohyblivých až nepohyblivých pohlavních buněk (vajíček) s hojnými zásobami živin, které v případě vnitřního oplození mohou setrvávat uvnitř těla samice. Samice obvykle zcela ovládnou pole mimojaderné dědičnosti – potomstvo dědí pouze jejich mitochondrie a plastidy.\n\nSamice člověka se nazývá žena.\n\nZ evolučně biologického hlediska jsou samice pohlavím, jež více investuje do potomků a tedy má zpravidla rozhodující roli ve výběru svého sexuálního partnera (tzv. samičí volba související s pohlavním výběrem). Co se týče samičího genomického imprintingu svých dětí, obvykle je pro ni výhodné investovat do všech potomků v rámci jednoho vrhu přibližně stejnou energii a zároveň si zachovat únosný zdravotní stav (samčí zájmy jsou spíše opačné).\n\nJako samčí pohlaví (samec, sameček) je definováno pohlaví, které produkuje větší množství menších a pohyblivějších pohlavních buněk chudších na zásoby živin (pyl, spermie,…). Samčí pohlavní buňky obvykle neobsahují plastidy a mají jen omezený počet mitochondrií (např. lidská spermie má jenom jednu), které jsou navíc vajíčkem po splynutí bleskově zlikvidovány, takže výsledkem je jen minimální či žádný prostor samčího pohlaví pro uplatnění se ve sféře mimojaderné dědičnosti (tj. dědičnosti znaků jejichž geny se nacházejí hlavně v mitochondriích a plastidech).\n\nLidský samec se nazývá muž.\n\nPohlaví konkrétního jedince může být určeno geneticky, fyzikálními podmínkami při jeho vývoji, věkem, pohlavím jeho potenciálních partnerů atd.\n\n\n"}
{"id": "20437", "url": "https://cs.wikipedia.org/wiki?curid=20437", "title": "Samec (rozcestník)", "text": "Samec (rozcestník)\n\nSamec může být:\n\n\n"}
{"id": "20443", "url": "https://cs.wikipedia.org/wiki?curid=20443", "title": "Hvězda (rozcestník)", "text": "Hvězda (rozcestník)\n\nHvězda může být:\n\n\n\n\n\n\n\n\n\n"}
{"id": "20450", "url": "https://cs.wikipedia.org/wiki?curid=20450", "title": "Davidova hvězda", "text": "Davidova hvězda\n\nDavidova hvězda (hebrejsky מָגֵן דָּוִד, \"magen David\", doslova „štít Davidův“) byla až do konce 17. století často ztotožňována s Šalamounovou pečetí a graficky byla zobrazována buď ve tvaru šesticípé nebo pěticípé hvězdy. Teprve od počátku 18. století se definitivně prosadila diferenciace jazykového úzu, podle něhož pojem „pečeť Šalamounova“ označuje pouze pentagram, kdežto „Davidův štít“ hexagram. Od té doby je Davidova hvězda v podobě šesticípé hvězdy považována nejen za židovský symbol, ale též za symbol judaismu a také Státu Izrael, na jehož vlajce se vyskytuje. Symbol jako takový může znamenat rovnováhu ve vertikálním průniku dvou samostatných trojúhelníků.\n\nV 30. letech 20. století se v nacistickém Německu Davidovou hvězdou označují všechny obchody, jejichž majitelem byli Židé. Postupně je Židům zakazováno nejdříve podnikat, účastnit se společenského života a nakonec i vstup např. do veřejných plováren, úřadů. Od 15. září 1941 museli všichni Židé v Němci okupovaných územích (např. také v Protektorátu) na veřejnosti nosit symbol žluté Davidovy hvězdy s nápisem \"Jude\" jako symbol svého zostuzení režimem.\n\nSymbol šesticípé hvězdy tvořené dvěma rovnostrannými trojúhelníky byl znám již ve starém Egyptě. Hexagram je základním hermetickým symbolem života, popř. symbolem makrokosmu. Alchymisté jej používali pro znázornění principu \"odděluj a zhušťuj\".\n\n\nTvrzení, že Magen David byl poprvé použit v Praze roku 1348 na praporu, který pražským židům udělil Karel IV., pochází až z Hájkovy kroniky a ukázalo se jako nepodložená legenda.\n\nHexagram původně nebyl specificky židovským symbolem, ale obecně používaným (a nábožensky vykládán) geometrickým obrazcem, podobně jako například pentagram nebo svastika. V souvislosti s židy se Davidova hvězda poprvé objevuje na židovské pečeti ze 7. století před Kr., která byla objevena ve městě Sidon. Našla se i v několika synagogách z doby druhého Chrámu (515 před Kr. – 70 po Kr.), Tam však zřejmě plnila spíše funkci dekorativního motivu (v helénistické době jinak oblíbeného), než specificky židovského symbolu.\n\nV židovském náboženském kontextu se Davidova hvězda poprvé objevuje na náhrobním kameni z jihoitalského města Taranto, který pochází asi z 3. století po Kr. V rabínské literatuře se vůbec nezmiňuje; první zmínka o ní se nachází ve spise karaitu Jehuda Hadasiho\" Eškol ha-kofer\" z poloviny 12. století. V kapitole 242 se uvádí:\" „mezuzu chrání sedm andělé, Michael, Gabriel atd.. (...) Hospodinovo jméno tě bude chránit. A také onen symbol, který se nazývá Davidův štít, (napsaný) při každém andělu a na konci mezuzu ...“\" V raném středověku byla tedy Davidova hvězda používaná – a nejen mezi Židy, ale i mezi křesťany a muslimy – jako talisman proti démonům. Začátkem 14. století ztotožnil David ben Jehuda, vnuk Rambana, ve svém komentáři k mystickému textu Zohar Davidovu hvězdu se symbolem, který používal na ochranu proti zlým duchům král David. Díky tomu se na ni nabalila další významová vrstva – král David je ztělesněním židovské nezávislosti a zároveň mesiášského očekávání.\n\nMagen David Adom (MDA) (hebrejsky: מגן דוד אדום, doslova \"Červený Davidův štít\"; také \"Červená Davidova hvězda\") je izraelská národní zdravotnická záchranná služba (ZZS), která kromě záchranné služby zajišťuje také národní transfúzní službu a školení záchranářů, lékařů, zdravotnických záchranářů a laiků.\n\n\n"}
{"id": "20454", "url": "https://cs.wikipedia.org/wiki?curid=20454", "title": "Europa (měsíc)", "text": "Europa (měsíc)\n\nEuropa (též Jupiter II) je měsíc planety Jupiter, druhý nejbližší a současně nejmenší z Galileovských měsíců. Při zahrnutí malých měsíců je v pořadí od planety šestý. Objevili ji už v 17. století Galileo Galilei a nezávisle na něm i jeho současník Simon Marius. Byla pojmenována podle Európy, jedné z milenek boha Dia, dcery vládce Týru, právě na základě Mariova návrhu.\n\nEuropa má 3100 km v průměru, takže je jen o něco málo menší než pozemský Měsíc, a současně je šestým největším měsícem ve sluneční soustavě. Předpokládá se, že plášť Europy je tvořen převážně z křemičitanů, které obklopují železné jádro. Okolo Europy se vyskytuje slabá atmosféra tvořená převážně z kyslíku, pod ní se nachází ledová krusta tvořící pevný a hladký povrch. Povrch Europy je jen řídce poset impaktními krátery, což naznačuje, že je velice mladý. Led je místy porušen a protkán systémy prasklin a trhlin. Malé množství kráterů, hladký povrch a praskliny vedly vědce k hypotéze, že se pod ledovým povrchem nachází oceán kapalné vody, který by teoreticky mohl poskytovat útočiště jednoduchému mimozemskému životu. Podobně, jako v případě Io i Europa je vystavována silným slapovým jevům vlivem gravitačního působení Jupiteru, které by mohly teoreticky udržovat oceán tekutý a umožňovat dynamickou geologickou aktivitu.\n\nOkolo Europy proletělo několik sond, které podrobněji zkoumaly vlastnosti měsíce. Nejčerstvější data pocházejí od americké sondy Galileo. Dříve měsíc zkoumala i dvojice sond Voyager 1 a Voyager 2. Na rok 2020 se plánuje vyslat k Europě další sondu Europa Jupiter System Mission (EJSM), která by se měla pokusit poodhalit existenci oceánu pod ledovým příkrovem.\n\nEuropa je vnitřním složením nejspíše podobná velkým terestrickým planetám, hlavní minerální zastoupení v horninách pak připadá na silikáty. Okolo silikátové kůry a pláště se nachází nejspíše obrovský oceán tekuté vody mocný přibližně 100 km obepínající celé těleso. Na povrchu se nachází vrstva zmrzlé vody v podobě vodního ledu vystaveného interakcí s okolním kosmickým prostředím. Nedávné měření sondy Galileo ukázalo, že Europa má stálé indukované magnetické pole, které vzniká interakcí s Jupiterovým magnetickým polem a současně napovídá, že se na Europě musí vyskytovat podpovrchová vodivá vrstva. Tato vrstva je pravděpodobně tvořená slanou vodou v oceánu. Předpokládá se, že krusta se otočila o 80°, téměř se převrátila, což by bylo nepravděpodobné, pokud by led byl pevně spojen s pláštěm. Europa má pravděpodobně kovové jádro tvořené nejspíše železem a niklem.\n\nEuropa patří mezi tělesa s nejhladším povrchem ve sluneční soustavě. Nejviditelnější křížem krážem procházející linie jsou nejspíše albedové útvary, které zdůrazňují nízkou topografii povrchu. Na povrchu měsíce se nachází jen velice malé množství impaktních kráterů, jelikož povrch je nejspíše tektonicky aktivní a tedy relativně mladý. Ledová kůra na povrchu měsíce současně způsobuje jedno z největších albed dosahující hodnoty 0,64 – jedné z nejvyšších mezi všemi měsíci ve sluneční soustavě. Na základě četnosti impaktních kráterů na povrchu vzniklých bombardováním kometami se zdá, že celý povrch je velice mladý a aktivní. Odhaduje se, že věk povrchu měsíce je pouze 20 až 180 miliónů let. V současné době neexistuje konsenzus mezi vědeckou obcí u celé řady povrchových útvarů a vlastností povrchu, často jsou vysvětlovány zcela protichůdnými teoriemi.\n\nNejviditelnější povrchové útvary na Europě jsou série tmavších prasklin, které křižují nahodile a ve všech směrech povrch měsíce. Bližší pozorování ukázalo, že na obou stranách těchto prasklin mohou být útvary, které dříve byly spolu spojené a které se oddělily vlivem posunu části ledu směrem od sebe. Praskliny mohou být tisíce kilometrů dlouhé a desítky kilometrů široké.\n\nNejpřijímanější teorie naznačuje, že trhliny vznikly pravděpodobně popraskáním ledové kůry v důsledku série erupcí teplejšího ledu směrem k povrchu, který pak oslabil povrchový led a umožnil vznik prasklin. Jednalo by se o proces, který by se velmi podobal vzniku a existence středooceánských hřbetů na Zemi. Vzhledem k tomu, že Europa má k Jupiteru vázanou rotaci a tedy má přivrácenou k planetě stále stejnou stranu, musely by mít praskliny pravidelnou strukturu v určitých snadno předvídatelných směrech. Nicméně pouze nejmladší praskliny mají tuto orientaci, starší praskliny jsou nahodile orientované, což vede k závěru, že se povrch měsíce pohybuje jinou rychlostí než vnitřek. Rozdílné rychlosti jednotlivých částí by nebyly možné, kdyby byl led pevně uchycen k podloží, což podporuje existenci kapalné vrstvy mezi ledem a horninou umožňující rozdílně rychlý pohyb. Srovnání fotografií ze sond Voyager a Galileo umožnilo určit horní hranici tohoto hypotetického skluzu, která byla určena na 12 tisíc let, kdy by mělo dojít k celkovému skluzu ledového krunýře vůči horninovému povrchu.\n\nDalší útvary přítomné na povrchu Europy jsou kruhové či eliptické skvrny tzv. \"lentikuly\", které mohou mít různé tvary od dómů, přes kruhové deprese až po hladké tmavé skvrny. Jiné mohou mít neuspořádanou či hrubou nerovnoměrnou texturu. Některé dómy vypadají jako oblasti starších planin, které byly vytlačeny nahoru silou působící zespoda.\n\nJedna hypotéza předpokládá, že lentikuly vznikly jako diapiry teplejšího ledu, který stoupal k povrchu skrze studený led podobně jako magmatický krb v pozemské kůře. Hladké temné skvrny mohly vzniknout jako reakce na tento teplejší led, který roztavil okolní studený led a zanechal bazén teplejší vody. Neuspořádané lentikuly by pak mohly být tvořeny znovu zmrzlou vodou a velkým množstvím malých fragmentu ledových ker, podobně jako je tomu u zamrzlého moře s ledovými krami na Zemi.\n\nAlternativní vysvětlení říká, že lentikuly jsou vlastně malé oblasti nahodilého chaotického terénu a že deprese, skvrny a dómy jsou výsledkem nízkého rozlišení snímků ze sondy Galileo a že se nejedná o žádné přírodní útvary. Argumentuje se, že led není dostatečně tlustý na to, aby umožnil vznik konvektivního přenosu tepla diapirem.\n\nVelká část planetologů věří, že se pod ledovým krunýřem Europy nachází oceán kapalné vody, který je zahříván a udržován tekutý za pomoci slapových jevů. Teplo uvolňované radioaktivním rozpadem, které je téměř stejné jako na Zemi (na kilogram horniny), nedokáže dodávat dostatečné množství tepla pro udržení kapalného oceánu, jelikož průměr měsíce je mnohem menší než například u Země a těleso je tak na generování potřebného množství tepla příliš malé. Teploty na povrchu Europy jsou mezi -160 °C v oblasti rovníku a v oblasti pólů klesají pouze na -220 °C, což udržuje led silně podchlazený a velice tvrdý (přibližně o tvrdosti žuly). První náznaky tekutého podpovrchového oceánu pocházejí z teoretických úvah o teple vznikajícím slapovým působením (důsledek mírně excentrické oběžné dráhy Europy a Laplaceovy resonance s ostatními Galileovými měsíci). Tým vyhodnocující snímky ze sondy Galileo podporuje myšlenku existence kapalného oceánu a snaží se jí doložit analýzou snímků povrchu sond Voyager a Galileo.\n\nNejvíce průkazné jsou snímky chaotického terénu, častých útvarů na povrchu Europy, které jsou některými vědci vyhodnocovány jako oblasti, kde se podpovrchový oceán protavil na povrch měsíce skrze ledovou krustu. Tato interpretace ale vzbuzuje mezi vědeckými kruhy velkou kontroverzi. Část geologů studující Europu tuto hypotézu zatracuje, namítají, že ledový obal není silný jen několik kilometrů, ale že dosahuje mnohem větší hloubky, či případně na neexistenci oceánu. Rozdílné modely pak dávají hodnoty ledového obalu mezi několika kilometry až po desítky kilometrů.\nNejvhodnější místa pro zkoumání tloušťky ledu na povrchu Europy jsou velké impaktní krátery. Ty největší jsou obklopeny kruhovými koncentrickými kruhy a zdá se, že jsou vyplněny relativně hladkým čerstvým ledem. V závislosti na těchto pozorováních a výpočtech množství tepla generovaného slapovými jevy se odhaduje, že vnější kůra pevného ledu může být 10 až 30 km mocná včetně vrstvy teplejšího ledu, což by znamenalo, že oceán tekuté vody by byl pak hluboký okolo 100 km. Na základě těchto závěrů byly učiněny pokusy odhadnout celkové množství vody v oceánu, který by měl obsahovat 3×10 m, což je přibližně 2 krát více než je množství vody ve světovém oceánu na Zemi.\n\nExistuje i další model, který naznačuje, že ledová pokrývka na měsíci může být jen několik kilometrů tlustá. Nicméně, většina planetologů soudí, že tento model zahrnuje pouze nejvyšší vrstvy kůry Europy, která se chová pružně, když je ovlivněna slapovými jevy Jupiteru. Příkladem budiž ohybová analýza, u které je rovina nebo koule zatěžována a ohýbána velkým závažím. Modely jako tento podporují, že vnější pružná část ledového příkrovu může být slabá jen 200 m. Pokud je ale krusta skutečně silná jen několik kilometrů, existuje reálná šance, že povrch měsíce je v interakci s oceánem skrze zlomy a praskliny v ledovém obalu, čímž by mohlo docházet ke vzniku chaotického terénu při průvalu vody na povrch.\n\nNa konci roku 2008 se objevila myšlenka, že Jupiter může udržovat oceány Europy teplé vytvářením velkých planetárních slapových vln na měsíc v důsledku malého, ale nenulového sklonu její rotační osy. Tyto původně neuvažované slapové síly, nazývané Rossbyho vlny, se šíří poměrně pomalu, pouze několik kilometrů za den, ale mohou mít velkou kinetickou energii. V případě sklonu rotační osy 0,1° by mohly uchovávat až 7,3×10 J kinetické energie, což je 200krát více než v případě vln vyvolaných dominantními slapovými silami. Tato energie by mohla být nejdůležitějším zdrojem tepla pro oceány na Europě.\n\nSonda \"Galileo\" objevila, že Europa má slabý magnetický moment, který je vyvoláván různými částmi Jupiterova magnetického pole. Síla pole v oblasti magnetického rovníku dosahuje okolo 120 nT, což je přibližně šestina magnetického momentu Ganymédu a šestkrát silnější než u Callista. Existence indukovaného pole vyžaduje vrstvu vysoce elektricky vodivého materiálu ve vnitřní stavbě měsíce. Nejvíce vhodným kandidátem v současnosti se jeví rozsáhlý podpovrchový oceán slané vody. Spektroskopické měření naznačují, že tmavé skvrny a další útvary by mohly být bohaté na soli jako např. síran hořečnatý, který by se ukládal během vypařování vody. Soli kyseliny sírové jsou dalším možným vysvětlením pro spektroskopická pozorování. Jelikož obě zmiňované látky jsou bílé či bezbarvé, musí se v ledu vyskytovat i nějaké další sloučeniny síry, tvořící červené oblasti na povrchu.\n\nOceán, který se potenciálně ukrývá pod ledovým krunýřem Europy, může být tvořen vodou obohacenou o kyseliny a peroxid vodíku, které z oceánu mohou vytvořit velice agresivní prostředí pro jakýkoliv případný život. Po vyhodnocení měření odraženého záření od povrchu měsíce provedeného sondou Galileo se zdá, že se na povrchu vyskytuje peroxid vodíku a koncentrované kyseliny. V současnosti není potvrzeno, jestli tyto látky pocházejí z vnitřku tělesa a nebo jestli vznikly interakcí s nabitými částicemi dopadajícími na povrch. V případě vnitřního zdroje by se mohly látky potřebné pro vznik těchto kyselin dostávat do oceánu sopečnou činností probíhající na skalnatém povrchu měsíce. Podvodní sopky by mohly teoreticky vyvrhovat značné množství síry a kyslíku a Europa by se tak velice podobala měsíci Io se svým pevným povrchem. Jiným potenciálním zdrojem by mohly být samotné soli rozpuštěné ve vodě tvořené hlavně z hořčíku a síranu sodného.\n\nPozorováním pomoci Goddard High Resolution Spectrograph na palubě Hubbleova vesmírného teleskopu přineslo již v roce 1995 poznatky, že měsíc má slabou atmosféru, která je tvořená hlavně z molekul kyslíku (O). Atmosférický tlak na povrchu Europy je okolo 0,1 μPa. V roce 1997 sonda Galileo potvrdila přítomnost slabé ionosféry okolo Europy, která vzniká interakcí slunečních částic a energetických částic z Jupiterovy magnetosféry, což opět dokázalo existenci atmosféry měsíce.\n\nOproti kyslíku v atmosféře Země, kyslík na Europě není biologického původu. Atmosféra při povrchu tělesa vzniká radiolýzou, což je rozkladný proces molekul vyvolaný vlivem radiace, která na povrch měsíce dopadá. Sluneční ultrafialové záření a nabité částice (ionty a elektrony) z Jupiterovy magnetosféry kolidují s ledovým povrchem Europy, což vede k rozštěpení molekuly vody na kyslík a vodík, jenž následně unikají vlivem dalšího působení radiace do řídké atmosféry měsíce. Molekulární kyslík je nejčetnější složkou atmosféry, jelikož uvolněný molekulární kyslík se jen pomalu z atmosféry dostává pryč. Když se po zvíření opět vrátí k povrchu, na rozdíl od vody či peroxidu vodíku nezmrzne, ale od povrchu se odrazí a pokračuje v pohybu v atmosféře po další balistické křivce. Oproti tomu molekulární vodík se nikdy k povrchu nevrátí, jelikož je dostatečně lehký na to, aby mohl utéci z gravitačního působení Europy do okolního kosmu.\n\nPozorování povrchu ukázalo, že ne všechen kyslík vzniklý radiolýzou je z povrchu vystřelen do atmosféry. Některé molekuly se mohou dostat desorpcí do pravděpodobného podpovrchového oceánu tektonickými pochody, kde by se mohly následně podílet na teoretických biologických procesech uvnitř oceánu. Jedna studie naznačuje, že v závislosti na rychlosti obměny povrchu měsíce a maximálního stáří okolo 0,5 miliardy let, subdukce radiolýzou uvolněného kyslíku může zvyšovat obsah volného kyslíku v oceánu až na hodnoty, které se dají srovnat s hodnotami v pozemských oceánech ve velkých hloubkách.\n\nMolekulární vodík uniklý z gravitační studně Europy společně s atomárním a molekulárním kyslíkem vytváří torus plynu v blízkosti oběžné dráhy Europy okolo Jupiteru. Oblak neutrálně nabitých částic se podařilo detekovat jak sondou Cassini tak i sondou Galileo. Z měření vyplynulo, že torus Europy má více částic (atomů a molekul) než torus, který obklopuje vulkanický měsíc Io. Modely předpovídají, že téměř každý atom nebo molekula v torusu Europy je nakonec ionizována, což tvoří významný zdroj plazmatu v magnetosféře Jupiteru.\n\nMěření teploty povrchu naznačují, že Europa vykazuje podobně jako jiná tělesa sluneční soustavy, změnu teplot s rostoucí zeměpisnou šířkou. V oblasti rovníku dosahují teploty okolo -160 °C, v oblastech pólů klesají až na -220 °C.\n\nEuropa obíhá okolo Jupiteru ve vzdálenosti 670 900 km. Jedná se o druhý nejvnitřnější z Galileových měsíců Jupiteru, jeho oběžná dráha leží mezi drahami měsíce Io a Ganymed. Včetně malých (známých) měsíců je Europa šestým měsícem v pořadí od Jupiteru. Její rotace kolem Jupiteru je v oběžné rezonanci v poměru 2:1 s měsícem Io a 1:2 s Ganymedem, což znamená, že stihne vykonat dva oběhy kolem planety, než Ganymed jednou oběhne Jupiter. Vzájemná rezonance pomáhá udržet sklon oběžné osy, který je 0,009, a současně pomáhá generovat vnitřní teplo potřebné pro možnou sopečnou činnost měsíce.\n\nOběh Europě trvá 3,551181 dne při průměrné rychlosti 13,740 km/s. Podobně jako ostatní Galileovy měsíce či pozemský Měsíc obíhá i Europa vzhledem k planetě stále stejnou stranou a Europa má vázanou rotaci.\n\nVnitřní oblasti Europy jsou v současnosti považovány za nejžhavějšího kandidáta na objevení mimozemského života ve sluneční soustavě. Život by mohl existovat v případném oceánu pod ledovou krustou, kde by se mohl vyvinout a adaptovat na podmínky bez slunečního světla podobně jako některé organismy na dně oceánů na Zemi v oblasti černých kuřáků či jezera Vostok. Dosud sice neexistují žádné důkazy, že se na Europě vyskytuje život, nicméně předpokládaný výskyt vody na tomto měsíci je silným argumentem, aby na Europu byla vyslána sonda.\n\nAž do 70. let 20. století se věřilo, že život musí být závislý na zdroji energie ze Slunce. Rostliny na povrchu Země zachytávají energii ze Slunce a za pomoci fotosyntézy jí přeměňují na cukry z oxidu uhličitého a vody uvolňujíce přitom kyslík jako odpadní produkt. Tento proces následně umožnil vznik a vývoj dalších organismů, kteří kyslík naopak přijímají (dýchají), neboť jim umožňuje efektivně získávat energii z potravy. Věřilo se, že i hlubokomořské organismy v bentosu potřebují ke svému životu kyslík a látky, které vznikají v zóně se slunečním světlem. V roce 1977 se ale podařilo učinit objev, který změnil chápání a možnosti existence života. Během průzkumu Galapážského riftu vědci objevili kolonie zvláštních organismů, které se vyskytovaly v okolí hydrotermálních průduchů, z nichž získávaly jak živiny, tak i zdroj energie pro život. Ke svému životu tak tyto společenstva nepotřebují žádné sluneční paprsky a i jejich potravní řetězec je na Slunci zcela nezávislý. Namísto rostlin základ potravního řetězce tvoří bakterie, které jsou schopné získávat energii oxidací sloučenin, jako je vodík či sulfan. Tento objev znamenal zvrat v hledání míst ve sluneční soustavě, kde by mohl existovat život, jelikož pro jeho existenci zřejmě stačí pouze voda, živiny a zdroj energie.\n\nI když totiž některé organismy ve zmíněných hydrotermálních oblastech na Zemi dýchají kyslík, existují zde i bakterie, které jsou anaerobní – ke svému životu kyslík nepotřebují. Tyto organismy nezávislé na kyslíku jsou tak velkou nadějí pro možný život na Europě. Ke všemu nejspíše volné atomy kyslíku i na Europě existují – pronikají z povrchu ledové krusty do oceánu, takže by teoreticky mohly vytvořit i vhodné prostředí pro organismy vyžadující kyslík. Energie uvolňovaná slapovými silami řídí geologické procesy uvnitř měsíce podobně jako na sesterském měsíci Io, a i když má měsíc nejspíše vlastní zásoby energie získávané radioaktivním rozpadem prvků, je energie získávána ze slapů několikanásobně větší. Nicméně život založený na podobném zdroji energie nedokáže vytvořit tak velký a bohatý ekosystém jako ten pozemský založený na fotosyntéze. Předpokládá se, že život na Europě by tedy byl nejspíše jen ve formě bakterií, které by žily poblíž geotermálních oblastí, jelikož by zde měly dostatek energie pro život, či by se volně vznášely v oceánu. Pokud by byl ale oceán na Europě příliš studený, biologické procesy známé ze Země by nemohly probíhat. Podobně, pokud je voda na Europě příliš slaná, mohly by zde žít pouze extrémně odolné organismy.\n\nV roce 2006 Robert T. Pappalardo z Laboratory for Atmospheric and Space Physics při Univerzitě Colorado řekl:\n\nEuropa společně se třemi dalšími velkými měsíci Jupiteru, kterými jsou Io, Ganymede a Callisto, byla objevena italským astronomem Galileo Galileim v roce 1610. Jako všechny Galileovy měsíce, i Europa je pojmenována po milence Dia Európě z řecké mytologie. Európa či též Európé byla dcera sídónského krále Agénora (v Ovidiových Proměnách zvána „Agénorovna“) a jeho manželky Télefassy. Pojmenovat všechny měsíce po milenkách Dia navrhl současník německý astronom Simon Marius, který objevil satelity nezávisle na Galileovi a kterého Galileo podezíral z plagiátorství v jejich objevu. Návrh na pojmenování předal Marius Keplerovi.\n\nJména postupně zapadla do ústraní zájmu a nebyly rozšířeně používány do polovičky 20. století, kdy došlo k jejich vzkříšení. Ve starší odborné astronomické literatuře je Europa popisována jednoduše pomocí římské číslice (dle systému navrženým Galileem) či jako „druhý satelit Jupiteru“. V roce 1892 došlo k objevení dalšího satelitu Jupiteru, měsíce Amalthea, který obíhá po bližší oběžné dráze k Jupiteru, než všechny Galileovy měsíce. Tento objev vedl k posunutí Europy z druhé pozice na třetí. Americké sondy z programu Voyager na konci 70. let 20. století později objevily další 3 satelity ležící blíže k planetě než Europa, což Europu odsunulo až na šestou pozici. V literatuře se občas ale vyskytuje i v dnešních dnech starší Galileovo označení .\n\nVětšina lidských znalostí o Europě pochází ze série přeletů sond v 70. letech 20. století, kdy kolem měsíce prolétly americké sondy Pioneer 10 a Pioneer 11, které jako první navštívily planetu Jupiter v roce 1973 respektive druhá sonda o rok později v roce 1974. První pořízené snímky měsíce od sond Pioneer zaslané zpět na Zemi byly neostré a tmavé. Následující dvě sondy Voyager 1 a Voyager 2 proletěly soustavou Jupitera v roce 1979, během průletu získaly kvalitnější fotografie měsíce. V 90. letech zkoumala Europu další americká sonda Galileo určená primárně pro výzkum planety a obíhajících měsíců. K Jupiteru pak úspěšně dorazila 7. prosince 1995, aby po osm let zkoumala Jupiter a jeho měsíce. Sonda nakonec ukončila svůj provoz až 21. září 2003, kdy vstoupila do atmosféry Jupiteru, kde shořela. Před svým zánikem proletěla kolem Europy pouze 12 krát a ne vždy se jednalo o průlet v bezprostřední vzdálenosti, vlivem čehož se podařilo detailně nafotit jenom malou část povrchu.\n\nPro budoucí plánované mise bylo navrženo mnoho řešení, jak tyto mise provést a jak by měly Europu nejlépe prozkoumat. V současnosti je jasné, že jakákoliv mise k Europě si bude muset poradit s extrémně vysokou radiací, která okolo měsíce panuje vlivem pozice uvnitř radiačních pásů Jupiteru. Europa obdrží okolo 5,4 Sv radiace za den. Úkolem budoucích misí by mělo být pátrat po potenciálních známkách života v oceánu.\n\nPlány USA na vyslání sondy určené ke studiu případných známek tekuté vody a možného života byly po dlouhou dobu sužovány škrty v rozpočtu. V současnosti je na rok 2020 naplánován start sondy Europa Jupiter System Mission (EJSM) ve spolupráci americké a evropské kosmické agentury určené pro průzkum Jupiterových měsíců. V únoru 2009 bylo oznámeno, že tato mise dostala od agentur přednost před startem mise Titan Saturn System Mission určené pro průzkum Saturnova měsíce Titanu. I tak ale bude evropská účast na projektu čelit možným rozpočtovým potížím, jelikož i nadále soupeří o dotaci s dalšími projekty. EJSM by se měla skládat z amerického modulu Jupiter Europa Orbiter a evropského modulu Jupiter Ganymede Orbiter. Současně je možné, že se do projektu připojí i japonská kosmická agentura JAXA se svým plánovaným modulem Jupiter Magnetospheric Orbiter.\n\nPřed misí EJSM byla v roce 2005 zrušena příliš ambiciózní mise \"Jupiter Icy Moons Orbiter\". Existují další plány na průzkum měsíce, jako například návrh na misi s názvem \"Ice Clipper\". Mělo by se jednat o sondu s impaktorem podobnému tomu, jaký použila sonda Deep Impact, jehož úkolem by bylo vyvrhnout materiál z povrchu pro průzkum orbitálním modulem či případně pro odběr vzorků tohoto oblaku zachycených prolétající sondou.\n\nExistují i mnohem odvážnější plány na průzkum Europy jako například návrh vyslat k měsíci přistávací modul, který by měl hledat stopy potenciálního života zmrzlého v povrchovém ledu či plány na přímý průzkum případného oceánu rozkládajícího se pod ledem. Jeden z konceptů navrhuje vyslat kryobota s atomovým reaktorem, která by byla schopna se protavit skrz vrstvu ledu až k oceánu. Po protavení k oceánu, by sonda vypustila hydrobota, který by měl prozkoumat oceán a získaná data poslat zpět na Zemi. V návrhu se počítá zamezení kontaminace oceánu pozemskými organismy, obě dvě sondy by proto prošly důkladnou sterilizací. Návrh se ale nikdy nedostal do fáze seriozních příprav, jedná se jen o pracovní koncepci inženýrů.\n\nJelikož má pravděpodobně Europa pod povrchem oceán kapalné vody, přitahoval pozornost spisovatelů pro možnost potenciálního extraterestrického života. Mezi nejznámější díla, ve kterých Europa figuruje, patří dvě knihy britského spisovatele Arthura C. Clarka v podobě (z roku 1982) a (1988), kdy mimozemské monolity způsobí přeměnu Jupiteru na hvězdu, což má za následek roztátí ledové pokrývky Europy a nastartování evoluce původního podpovrchového života. V pozdějším pokračování je měsíc přeměněn natolik, že má tropické klima, ale vstup lidem je na něj zapovězen. Mezi další spisovatele pojednávající o Europě patří například Greg Bear v knize The Forge of God (1987) popisující mimozemskou rasu využívající kusy ledu k terraformování jiné planety. Další kniha Europa Strike (2000) od Iana Douglase popisuje objevení mimozemské lodi v oceánu Europy a následnou bitvu mezi Číňany a Američany.\n\nO misi na Europu pojednává sci-fi thriller ekvádorského režiséra Sebastiána Cordera \"Zpráva o Europě\" z roku 2013.\n\n\n\n"}
{"id": "20455", "url": "https://cs.wikipedia.org/wiki?curid=20455", "title": "Den D", "text": "Den D\n\nDen D je výraz užívaný v anglické vojenské řeči pro den, kdy začíná válečný útok či operace. Tento krycí název měl také původ v tom, že z anglického originálu znamená zkratka D-Day () – den osvobození.\n\nDetailní plány velkých vojenských operací jsou sestaveny dlouho před určením data konání. Rozkazy jsou tedy dávány tak, aby dodržovaly den D a hodinu H plus nebo minus pár dnů, hodin nebo minut. V určitý čas je vydán další rozkaz, který stanovuje aktuální den a hodinu. Pokud je užit s čísly, nebo se znaky „+“ a „−“, označuje čas před nebo po určité akci. „H−3“ tedy znamená 3 hodiny před Hodinou H, „D+3“ znamená 3 dny po Dnu D.\n\nÚplně první využití těchto výrazů v armádě USA je zřejmě datováno do 1. světové války. Jeden rozkaz z 7. září 1918 zněl „První armáda zaútočí v hodinu H a den D na výběžek St. Mihiel.“\n\nZatím nejznámějším Dnem D je 6. červen 1944 – den, kdy započala bitva o Normandii (operace Overlord), zahajující osvobození západní Evropy Spojenci. Invaze byla nejdříve plánována na 5. června 1944, ale nepřízeň počasí zapříčinila odklad. Vrchní velitel spojeneckých sil generál Dwight D. Eisenhower odložil vylodění na 6. červen a toto datum je nyní známo jako „Den D“. Kvůli tomuto se pro budoucí akce používala jiná pojmenování. Například: „Den A“ (invaze na Leyte, Douglas MacArthur), „Den L“ (invaze na Okinawu). Neuskutečnily se Spojenci navržené invaze do Japonska v „Den X“ (Kjúšú, plánováno na listopad 1945) a „Den Y“ (Honšú, plánováno na březen 1946).\n\n"}
{"id": "20458", "url": "https://cs.wikipedia.org/wiki?curid=20458", "title": "Plasy", "text": "Plasy\n\nPlasy () jsou město v okrese Plzeň-sever, 21 km severně od Plzně, s obyvateli. Plasy jsou součástí Mikroregionu Dolní Střela. Město vzniklo okolo stejnojmenného kláštera, který je národní kulturní památkou.\n\nHluboká kotlina obklopená příkrými stráněmi, ve které Plasy leží, byla vytvořena řekou Střelou a několika jejími drobnými přítoky – Lomanským potokem, Žebnickým potokem a Hlubočicí. Rovná údolní niva v nadmořské výšce 320 m tvořící dno kotliny je protáhlá od severozápadu k jihovýchodu ve směru toku řeky, její délka je 2,3 km a šířka přibližně 900 m. V druhé polovině 19. století byla západní část nivy upravena na anglický park, jeho součástí se stala Velká louka a Opatovská louka, rybník ve středu i lípy v jeho okolí.\n\nPříkré svahy kotliny se zvedají až k vrcholkům kopců o více než 100 m nade dnem údolí. Řeka Střela vtéká do kotliny z kaňonu přehrazeného malou vodní nádrží mezi kopci Bor a Masné krámy nedaleko vsi Horní Hradiště. Střela protéká severovýchodní částí nivy až k areálu kláštera, kde je na esovitém úseku přehrazena jezem. Z něj část vody odtéká do někdejšího mlýnského náhonu a dále přes klášterní nádrže do Královské stoky, jež prochází pod budovou konventu a ústí zpět do řeky u mostu silnice I/27. Střela pokračuje dále ke konci kotliny, na pravém břehu je doprovázena mohutnými lípami Aleje vzdechů, kde vtéká do kaňonu mezi kopci Špitál a Panholec a pokračuje k Nebřezinám, kde se do ní vlévá Kaznějovský potok. Kromě kopců svírajících Střelu na vtoku a výtoku je kotlina obklopena ještě na severní straně nejvyšším Klíčníkem, na západní straně Kolem a na jihu Vápennou pecí.\n\n\nKrajina v okolí Plas byla osídlena již v pravěku. Na území města se v době halštatské a laténské nacházela nejméně dvě sídliště, z nichž jedno bylo objeveno při stavbě školní budovy v letech 1933 a 1934, a druhé stávalo na vyvýšenině na levém břehu řeky. Asi dva kilometry severozápadně stávalo na ostrožně obtékané Střelou plaské hradiště osídlené v době halštatské a ještě předtím lidem chamské kultury.\n\nMěsto vyrostlo okolo plaského cisterciáckého kláštera, jehož zakládací listinu podepsal v roce 1144 kníže Vladislav II. (asi 1110–1174). Samotný klášter stojí na místě staršího knížecího dvorce. Klášter zažil dvě období vzestupu, z nichž prvé ukončily husitské války a druhé zrušení kláštera Josefem II. v roce 1785. Majetek kláštera po jeho zrušení přešel do správy náboženského fondu.\n\nDo zrušení patrimoniální správy v roce 1850 nebyly Plasy vnímány jako město či vesnice, ale jen jako širší součást bývalého kláštera. V roce 1826 koupil celé plaské panství v dražbě státní ministr a kancléř rakouského císařství Klemens Wenzel von Metternich, který je v Plasech také pochován v rodinné hrobce, kterou nechal ještě týž rok postavit (zemřel roku 1859). Poté, co získaly Plasy nového pána, nastalo období rozvoje – kníže Metternich rychle započal s výstavbou továrny na zpracování železné rudy – litiny, při výstavbě příjezdových komunikací byly zbořeny některé budovy klášterního areálu včetně kostela Panny Marie Růžencové. Materiál ze zbořených objektů byl použit při výstavbě továrny a domků pro dělníky v okolí hutě.\n\nNa počátku 40. let 19. století byla zahájena výstavba státní silnice z Plzně do Žatce (dnes silnice I/27). Zatímco dřívější trasa vedla po staré zemské stezce přes Oboru, Nebřeziny do Kralovic a Plasům se vyhýbala, nová silnice vedla z Kaznějova přes Rybnici do Plas a odtud dále přes Sokolku na Kralovice. Ačkoli trasa státní silnice v Plasích přeťala klášterní areál a vedla k zániku zahrady před konventem, přivedla do Plas dopravu, a tím i oživení.\n\nPo zrušení patrimoniální správy se v roce 1850 konaly první volby do obecního zastupitelstva. Zvolené zastupitelstvo, ve kterém zasedalo i několik úředníků plaského panství, patrně nemělo o funkci jasnou představu, a tak zvolilo za starostu knížete Klementa Metternicha. Ten považoval volbu za projev uznání své péče o blaho obyvatel Plas, přijal ji a z praktických důvodů pověřil jejím výkonem prvního radního Matěje Hölzla. Situaci vyřešilo okresní hejtmanství v Kralovicích vypsáním nových voleb, ve kterých byl Hölzl potvrzen do funkce starosty.\n\nRoku 1852 se z Nebřezin do Plas přestěhovala poštovní sběrna a o tři roky později se stala poštovním úřadem. V roce 1872 se po přívalových deštích rozvodnila řeka Střela, situaci katastrofálně zhoršilo protržení hráze Mladotického rybníka. Při povodni zahynuli v Plasích dva lidé, řeka odnesla dva domy, poškodila množství dalších, zničila jez a náhon k železné huti. Povodeň způsobila velké škody na stavbě železniční tratě Plzeň–Žatec, která byla na katastru obce Plasy budována od června 1871. Zatímco na úseku z Plzně do Plas byl dopravní provoz zahájen 21. ledna 1873, úsek z Plas do Mladotic se zpozdil. V roce 1875 zanikla železná huť – doprava železné rudy ze vzdálených lokalit výrobu prodražovala. Metternichové v bývalé železárně začali vyrábět barvy, ale i tento pokus skončil neúspěchem.\n\nDokončená železniční trať se spolu se státní silnicí stala katalyzátorem rozvoje místních živnostníků a podniků. Na konci 19. století v Plasích pracovala pila, parní pivovar, parní mlýn, bylo zde pět hostinců, čtyři kupci a lékárna. V Plasích sídlil farní úřad, pětitřídní škola, četnická stanice, telegrafní úřad, zmíněný poštovní úřad a stanice státních hřebců. Rozvíjel se i společenský život – v Plasích působil pěvecký spolek \"Střela,\" úřednická beseda, občansko-řemeslnická beseda, dobrovolný hasičský sbor, odbor Národní jednoty pošumavské, odbor Červeného kříže, spořitelní a záložní spolek a všeodborová dělnická organizace \"Rovnost.\" Do vzniku samostatného Československa k těmto spolkům a organizacím přibyly místní organizace sociální demokracie, tělocvičná jednota Sokol, Dělnická tělocvičná jednota a včelařský spolek.\n\nStarosta Hynek Vavřík zvolený v roce 1902 navrhl, aby se Plasy ucházely o povýšení na městys. Opakované úsilí o povýšení bylo však neúspěšné, mimo jiné proto, že obec neměla vlastní školní budovu. Od roku 1906 měly Plasy obecního strážníka, zároveň byla zahájena výstavba veřejného osvětlení obce lihovými lampami.\n\nPo první světové válce vyvíjely místní dělnické organizace snahu o posílení svého vlivu v zastupitelstvu obce, které v prosinci 1918 přijalo usnesení, že zasedání budou s předstihem veřejně oznamována a budou veřejná. Občané v poválečných letech hromadně opouštěli církve, věřící měli v roce 1921 už jen těsnou většinu.\n\nNa začátku roku 1920 se začal řešit problém elektrifikace. Obec uvažovala o možnosti výstavby vlastní elektrárny, ale nakonec zvolila připojení k elektrifikaci okresu. Staré nefunkční lihové veřejné osvětlení bylo postupně nahrazeno elektrickým. Kromě elektrifikace musela obec řešit nedostatek bytů. Silnou snahu o získání budovy bývalé prelatury a pozdějšího zámku od správy velkostatku k úpravě na byty ukončuje až zamítavé stanovisko památkového úřadu.\n\nNa jaře 1928 se plaští občané pokusili vyvolat přemístění okresních úřadů z Kralovic do Plas; snaha vrcholila roku 1931 neúspěšným jednáním na ministerstvu vnitra. Neúspěšná je i průběžná snaha povýšit Plasy na město – Plasy v té době měly z urbanistického hlediska městský charakter s velkolepými historickými budovami a několika drobnými průmyslovými podniky, sídlila zde řada obchodníků a řemeslníků a na rozdíl od okolních vsí zde absentovaly selské usedlosti (na okolní půdě hospodařil velkostatek). V letech 1934–1935 byla na pozemku u státní silnice, který byl kdysi smetištěm a později byl upraven pro pomník padlým vojínům, vystavěna budova obecního úřadu – radnice.\n\nPo Mnichovské dohodě a zabrání českého pohraničí Německem nastal značný příliv obyvatel, jejichž počet přesáhl 2000; stav setrval do konce druhé světové války. Dne 10. května 1945 dorazilo do Plas několik vojáků sovětské armády, druhého dne je následovala dělostřelecká jednotka. Sovětská armáda v Plasích setrvala do ledna 1946.\n\nBývalý cisterciácský klášter založený roku 1144. Dnešní areál kostela, klášterních a hospodářských budov je dílem předních vrcholně barokních architektů z konce 17. a první poloviny 18. století. K nejzajímavějším součástem kláštera patří dřevěné podvodní základy kláštera a gotická královská kaple. Klášter je národní kulturní památkou.\n\nŠkola byla založena při klášteru v roce 1781. Roku 1865 byla zvolena místní školní rada se starostou A. Reichenbachem v čele. Dvoutřídní škola byla v té době umístěna v přízemí konventu kláštera, kde setrvala až do 30. let 20. století. V roce 1921 předložila místní školní rada plány nové školy od plzeňského stavitele Drnce. Realizaci oddálila kromě finanční problémů i snaha přiškolených obcí Rybnice a Babina zbavit se povinnosti přispět na stavbu nové školy, což se Rybnici rozhodnutím o vyškolení (r. 1926) skutečně podařilo. Babina žádala o vlastní samostatnou školu, přičemž jednání se protahovala a oddalovala stejně jako rozhodnutí o škole v Plasích.\n\nV roce 1931 se plaská obec rozhodla převzít povinnosti obce Babiny a v prosinci 1932 byla výstavba nové školy schválena. Plasy si vypůjčily u tří peněžních ústavů 1,4 milionu korun a v létě byla zahájena stavba podle projektu architekta Hanuše Zápala. V probíhající hospodářské krizi sloužila stavba i ke zmírnění těžké sociální situace nezaměstnaných, které obecní úřad určoval jako pomocné síly. V roce 1934 byla stavba dokončena.\n\nV nové školní budově se učilo do července 1941, kdy byla vyklizena a byl v ní zřízen tábor pro německou mládež. Žáci se přestěhovali zpět do konventu a výuka probíhala i v místních hostincích.\n\nV současnosti slouží budova střední odborné škole s nabídkou výuky čtyřletých oborů agropodnikání, obchodní akademie a veterinářství, domovu mládeže, školní jídelně a domu dětí a mládeže Kopretina. (Komplex mateřské školy, základní školy a gymnázia se nachází v jiné části města, na tzv. akademickém vršíčku v těsném sousedství okresního archivu.)\n\n\nZnak města navrhl v roce 1978 tehdejší předseda městského národního výboru Josef Palma a upravil jej historik a heraldik Jan Pelant. Původní návrh měl čtvrcený štít se zlatou šesticípou hvězdou v prvém modrém poli, zelený lipový list nakoso položený ve druhém a třetím stříbrném poli a konečně bílou řádovou lilii ve čtvrtém červeném poli. Městský národní výbor však požádal o změnu ve třetím poli, a tak je na dnešním znaku pětilistá růže se zlatým středem a zelenými kališními listy. Znak připomíná spjatost města s klášterem, lipový list potlačené nevolnické povstání v roce 1680.\n\nMěstem prochází dvě důležité dopravní spojnice ve směru sever–jih: silnice I/27 a železniční trať Plzeň–Žatec. Krizovým dopravním místem jsou serpentiny na obou stranách I/27 a úzký zalomený most přes řeku Střelu. Na zmíněných úsecích došlo k mnoha nehodám včetně smrtelných.\n\nV roce 2006 začalo plánování obchvatu Plas spočívající hlavně v přemostění údolí, což by významně urychlilo dopravu. V roce 2006 začalo plánování opravy a narovnání mostu přes Střelu.\n\nVeškerá zeleň ve městě je chráněna a zařazena do různých kategorií ochrany. V jižní části údolní nivy se nachází chráněné lipové stromořadí Alej vzdechů. Lipová výsadba pokračuje i na hrázi rybníka a navazuje na ni bariérové stromořadí olší, které jako součást anglického parku rozdělují severní část Velké louky. Ta byla v 80. letech 19. století pod vedením knížete Richarda Metternicha upravena ve stylu anglického parku. Spolu s parkovými úpravami byl vybudován zavodňovací systém a plocha Velké louky byla obhospodařována jako produkční louka. Dendrologickou architekturu kotliny dotvářejí břehové porosty u řeky Střely.\n\n\n\nOd roku 2002 jsou plaskou radnicí vyhlašovány Osobnosti města Plasy (případně se ocenění uvádí jako Osobnost roku, i když není každoroční a mezi jednotlivými vyhlášeními může uplynout i dvou až tříletá doba). Ne všechny významné osobnosti narozené či žijící po část života v obci Plasy byly takto oceněny. Některé splňují charakteristiku regionální, celostátní či mezinárodní známosti. Jiné oceněné osoby mají naopak úzkou vazbu k městu Plasy, ale do kategorie šířeji známých českých či evropských osobností nenáleží. Některé laureáty spojuje s obcí např. studium na místním gymnáziu (profesor Janský).\n\nLaureáti:\n\n\n\n"}
{"id": "20460", "url": "https://cs.wikipedia.org/wiki?curid=20460", "title": "Čáslav", "text": "Čáslav\n\nČáslav (něm. \"Tschaslau\" nebo \"Časlau\") je české město ležící ve Středočeském kraji v okrese Kutná Hora, založené v roce 1264 za vlády Přemysla Otakara II. Žije zde obyvatel. Historické jádro města je městskou památkovou zónou. Nejstarší dochovanou památkou je románský kostelík sv. Michala z roku 1130, který je dnes součástí chrámu sv. Petra a Pavla. Městem protéká říčka Brslenka, na horním toku nazývaná také Čáslavka, která je levostranným přítokem řeky Doubravy.\n\nProkazatelné osídlení plochy města se datuje od počátku neolitu (6. až 5. tis. př. n. l.). Bohaté archeologické nálezy z města a jeho okolí dokládají, že se zde vystřídala řada pravěkých kultur. Slovanské osídlení se datuje od 9. století. Pravděpodobným centrem se stal Hrádek, který je v 10. století tradičně spojován se Slavníkovci. V 11. století se Hrádek stal přemyslovským správním hradištěm a centrem přemyslovské provincie.Královské město Čáslav vzniklo okolo poloviny 13. století za vlády Přemysla Otakara II. při jedné z hlavních zemských stezek spojujících Čechy s Moravou. Dodnes je patrný gotický vnitřní půdorys – velké centrální náměstí, kterému dominuje radnice a pravoúhlá uliční síť. Město bylo po svém založení vybaveno základními právy, které z něho učinily samostatnou obec. Církevní život byl spojen s farním kostelem sv. Petra a Pavla. Stavba raně gotického kostela byla zahájena na konci 13. století a byl do ní začleněn románský kostel sv. Michala z 11. století (dnešní sakristie), který zde původně stál. V jihozápadní části města stál minoritský klášter, zaniklý v husitských válkách. Městský areál byl vymezen hradbami, které jsou zachovány v jedné třetině jejich délky. Do města se vcházelo čtyřmi branami. Ojedinělou památkou čáslavského gotického opevnění je válcová tzv. Otakarova věž, která stávala při Brodské bráně.\n\nPo vypuknutí husitského hnutí setrvala Čáslav na straně Zikmundově. Po jarní ofenzívě husitů v roce 1421 přešlo město na jejich stranu. V červnu 1421 se sešel v děkanském chrámu sv. Petra a Pavla zemský sněm, který vstoupil do dějin jako Čáslavský. Sněm mimo jiné ustavil dvacetičlennou zemskou vládu, do které byl zvolen i Jan Žižka. Ostatky tohoto slavného husitského vojevůdce se našly v roce 1910 ve výklenku podvěží mariánské kaple.\n\nV 15. a 16. století postihly ze značné části dřevěné město dva velké požáry. V roce 1452 vyhořela polovina města, v roce 1522 padlo ohni za oběť skoro celé město. Po tomto požáru však došlo opět ke kulturnímu a hospodářskému vzestupu města. V roce 1567 byl prováděn v královských městech soupis domů. V Čáslavi jich tehdy bylo 280. Rozvoji stavební činnosti přerušily až události třicetileté války. Především dva švédské vpády v letech 1639 a 1643 způsobily, že se Čáslav stala nejen městem pustým, ale navíc do 18. století silně zadluženým.\n\nV období humanismu a renesance došlo ke změnám ve školství, to postihuje i čáslavskou partikulární školu. Budova se nacházela naproti kostelu u Žižkovy brány, v úvahu připadají domy č. p. 194, 195 a 186. Jejich interiér byl vybaven jako každý měšťanský dům. Jako učitelé zde působili:\n\nŽáci při přijetí do školy skládali žákovský slib: „Slibuji, že budu učitele poslušen ve všem dobrém a slušném, že věrně zachovám zákony školské a řád vyučovací, že budu pilně pěstovati svobodná umění a povinnosti svého povolání bedlivě vykonávati, jakož mě Bůh toho dopomáhej“. Ve středověku spravovala školy především církev, od humanismu bylo školství spravováno pražskou univerzitou.V 18. století byla Čáslav významným správním centrem, sídlem krajského úřadu Čáslavského kraje (1715), pošty, vojenské posádky. Novodobým stavebním ruchem na začátku 19. století byl do značné míry setřen původní renesanční a barokní charakter města. V polovině 19. století získala Čáslav postupně také úřady s okresní působností a začaly zde vznikat i některé vyšší vzdělávací ústavy (gymnázium, odborné školy). V druhé polovině 19. a na začátku 20. století byly zakládány hospodářské a peněžní ústavy (např. městská spořitelna, živnostenská záložna, hospodářské družstvo), dále elektrárna, plynárna aj. Došlo i k nové výstavbě ve městě, a to především budov pro správní a školské účely.\n\nV roce 1884 bylo založeno městské muzeum podle projektu architekta Františka Tetřeva, které patří mezi nejstarší kamenná venkovská muzea. Budova muzea je novoklasicistní, interiéry napodobují např. Národní muzeum v Praze (chodby, exteriéry) nebo Britské národní muzeum v Londýně (vitríny). Na kopuli muzea je k vidění replika Svatováclavské koruny – symbol české státnosti. Stavbu muzea financovala záložna města Čáslavě. O založení muzea se silně zasloužil Kliment Čermák a Josef Kaunický (přispěl svými sbírkami).\n\nObecní lidová knihovna Palackého v Čáslavi byla slavnostně otevřena 12. června 1898 ve dvou místnostech radnice. V roce 1928 byla vybudována čítárna a knihovna byla přestěhována do prostornějších místností do budovy vedle radnice. V roce 1936 nastoupil profesionální knihovník. V letech 1940-1945 bylo knihovně zabaveno množství knih. V roce 1950 byla znovu přestěhována do budovy radnice a v letech 1951-1960 vykonávala funkci knihovny okresní, od roku 1960 reorganizací je knihovnou městskou. Od roku 1994 součástí knihovny je informační středisko (dnes informační centrum), v letech 1998-2002 byl automatizován výpůjční provoz knihovny. V roce 2004 byla knihovna přestěhována do prostor, v nichž v současnosti sídlí a v témže roce schválilo městské zastupitelstvo sloučení městského muzea a městské knihovny do jednoho právního subjektu s názvem Městské muzeum a Čáslav (účinnost od 1. ledna 2005). \n\nOd roku 1960 přestala být Čáslav okresním městem, zůstala však přirozeným spádovým centrem. Na konci 90. let 20. století byl vystavěn obchvat města na silnice I/38. Začíná u části města Čáslav, které se říká Kalabousek a končí za městem u prodejny automobilů Škoda, kde pokračuje silnice I/38 směrem na Havlíčkův Brod. Obchvat odvedl z města dopravu od Prahy. V roce 2003 se stala Čáslav obcí s rozšířenou působností, což znamená, že se určité pravomoci bývalého okresního úřadu v Kutné Hoře opět přenesly do tohoto města. V posledních letech se ve městě ve velkém rekonstruuje. Rekonstrukcí prošly ulice (Gen. Moravce, Jeníkovská, Chrudimská, a další), stavby (prostory kolem nádraží, nemocnice) nebo byly nově postaveny (nová hasičská stanice). Územněsprávní začlenění\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost města v roce, kdy ke změně došlo:\n\n\nVe městě Čáslav \"(přísl. Filipov, 10637 obyvatel)\" byly v roce 1932 evidovány tyto živnosti a obchody:\n\n\nMěstem prochází silnice I/38 Jihlava – Havlíčkův Brod – Čáslav – Kolín – Nymburk. Z města vychází silnice I/17 Čáslav – Chrudim – Zámrsk. Městem procházejí silnice II/337 Uhlířské Janovice – Čáslav – Seč – Skuteč, silnice II/338 Chvaletice – Čáslav – Zbýšov – Ledeč nad Sázavou a silnice II/339 Čáslav – Červené Janovice – Ledeč nad Sázavou.\n\nMěsto Čáslav leží na železniční trati 230 Kolín – Kutná Hora – Havlíčkův Brod, z níž odbočuje železniční trať 236 Čáslav – Třemošnice. Železniční trať 230 Kolín – Kutná Hora – Havlíčkův Brod je dvoukolejná elektrizovaná celostátní trať zařazená do evropského železničního systému, doprava byla zahájena roku 1869. Železniční trať 236 Čáslav – Třemošnice je jednokolejná regionální trať, doprava byla zahájena roku 1881. Z Čáslavi vedla i trať Čáslav – Močovice. Byla to jednokolejná nákladní trať, zahájení dopravy bylo roku 1881, zrušení tratě 1965, část tratě slouží jako vlečka do závodu KOSMOS.\n\nDo nádraží Čáslav je napojena vlečka vojenského letiště Čáslav, neboť poblíž je vojenské neveřejné mezinárodní letiště a základna taktického letectva.\n\nPříměstské autobusové linky vedly z města např. do Havlíčkova Brodu, Hradce Králové, Chotěboře, Kolína, Kutné Hory, Ledče nad Sázavou, Pardubic, Přelouče, Třemošnice, Zbýšova, Zruče nad Sázavou a Žlebů . Městem projížděly tyto dálkové autobusové linky:\nOdbočnou železniční stanicí \"Čáslav\" jezdilo po trati 230 v pracovních dnech 12 párů rychlíků a 16 párů osobních vlaků, o víkendu 9 párů rychlíků a 10 párů osobních vlaků. Po trati 236 jezdilo v pracovních dnech 12 párů osobních vlaků, o víkendu 6 párů osobních vlaků.\n\nMěstskou hromadou dopravu ve městě o dvou linkách zajišťuje v současné době dopravce ARRIVA VÝCHODNÍ ČECHY, a.s.\n\n\n\n\n\nV těsné blízkosti města je umístěno Muzeum zemědělské techniky, které je součástí Národního zemědělského muzea. V Čáslavi lze spatřit jednu z největších sbírek historické zemědělské mechanizace v Evropě, zejména traktorů, kombajnů, mlátiček obilí, stabilních motorů, oradel, lokomobil a originál ruchadla bratrů Veverkových.\n\n\n\n\n\n"}
{"id": "20466", "url": "https://cs.wikipedia.org/wiki?curid=20466", "title": "Řeka", "text": "Řeka\n\nŘeka je přirozený vodní tok. Ve srovnání s potokem má obvykle větší průtok, délku nebo rozlohu povodí.\n\nTok řeky můžeme rozdělit do tří částí:\n\nKromě řek tekoucích stále rozeznáváme i řeky tekoucí jen občas. Menší vodní toky se nazývají bystřina, potok a říčka. Řeka, která je alespoň 500 km dlouhá a jejíž povodí má rozlohu přinejmenším 100 000 km², se označuje jako veletok.\n\nČást toku řeky může vést i podzemím. Místo, kde vodní tok mizí pod povrchem země (což se často stává v krasových oblastech s rozsáhlým výskytem jeskyní), se nazývá ponor, místo opětovného vynoření vyvěračka a podzemní části řeky se říká punkva.\n\nVoda ve vodních tocích pochází z tajícího sněhu, dešťových srážek a z vody, která se vsákla do Země a na povrch znovu vyvěrá v místě nazývaném pramen. Některé řeky pramen nemají a začínají v jezerech, bažinách nebo tajícím ledovci.\nMísto, na kterém se řeka vlévá do moře nebo jezera, se nazývá \"ústí\". Řeka se před ním často dělí na několik větví. Území ohraničené těmito větvemi a vodní plochou, do níž se řeka vlévá, se nazývá \"delta\", protože při pohledu shora obvykle má přibližně trojúhelníkový tvar, podobný řeckému písmenu delta (Δ). Větvení řeky, tedy vytváření říčních ramen, se označuje termínem divočení řeky. Pokud se řeka rozdělí na dva toky nastálo, nazývá se to \"bifurkace\". Místo, na kterém se dvě řeky (resp. vodní toky) setkávají, je \"soutok\". Pokračování toku za soutokem dvou řek se obvykle pojmenovává po té delší nebo větší, někdy se však může zcela přejmenovat a původní toky se pak označují jako \"zdrojnice\"; tímto způsobem vzniká například Amazonka. V některých případech může tok za soutokem nést jméno kratší a menší řeky, jako je tomu v případě Labe po soutoku s Vltavou. U menší řeky, respektive té, která „souboj“ o jméno další části toku prohrála, lze v tomto případě rovněž mluvit o ústí.\n\nŘeky jsou rozděleny podle ústí do následujících kategorií:\n\n\nV této tabulce je uvedeno 5 největších řek světa podle průměrného průtoku v ústí řeky.\n\nV této tabulce je uvedeno 6 největších řek světa podle velikosti povodí.\n\nV této tabulce je uvedeno 10 největších řek světa podle jejich délky. Pokud je nějaký přítok řeky delší než samotná řeka od místa ústí tohoto přítoku, je počítána délka přítoku. Nejdelší česká řeka Labe má od pramenu Vltavy délku 1329 km.\n\n"}
{"id": "20468", "url": "https://cs.wikipedia.org/wiki?curid=20468", "title": "Metallica", "text": "Metallica\n\nMetallica je americká metalová skupina založená roku 1981 v Los Angeles. Skupina se dala dohromady na základě inzerátu v losangeleských novinách, který podal bubeník Lars Ulrich. Jádrem skupiny jsou bubeník Lars Ulrich, zpěvák a doprovodný kytarista James Hetfield, a sólový kytarista Kirk Hammett. V úloze basového kytaristy se vystřídalo více hudebníků, v současnosti je jím Robert Trujillo. Skupina také dlouho spolupracovala s producentem Bobem Rockem, který produkoval všechna alba od roku 1990 do roku 2003 a pomáhal také jako dočasný baskytarista po odchodu Jasona Newsteda do příchodu Trujilla.\n\nPro první alba Metallicy (DAWE) jsou typická rychlejší tempa skladeb, agresivní a ve svém stylu i hudebně náročnější kompozice. Tato skutečnost je zařadila společně se skupinami Megadeth, Slayer a Anthrax do „Velké čtyřky“ thrash metalu.\n\nKapela si dokázala postupně získávat stále větší a větší množství fanoušků v undergroundu, a také přízeň kritiky. Někteří kritici považují album \"Master of Puppets\" z roku 1986 za jedno z nejvýznamnějších metalových alb. Skupina dosáhla výrazný komerční úspěch s pátým albem \"Metallica\" (známým také jako Black Album), vydaným roku 1991, které debutovalo na 1. místě žebříčku \"Billboard 200\". Tímto albem se kapela počala ubírat směrem ke střednímu proudu. Celosvětového ohlasu dosáhly singly „Fade to Black“, „Master of Puppets“, „Welcome Home (Sanitarium)“, „One“, „Enter Sandman“, „The Unforgiven“, „Nothing Else Matters“, „Fuel“ a „Whiskey in the Jar“.\n\nV roce 2000 Metallica, spolu s několika dalšími umělci, zažalovala společnost Napster za sdílení materiálu chráněného autorskými právy bez souhlasu členů kapely. Spor se skončil dohodou a z Napsteru se stala placená služba.\n\nAlbum \"St. Anger\", vydané v roce 2003, navzdory debutu na 1. místě žebříčku \"Billboard 200\", zklamalo některé fanoušky, kterým chyběla kytarová sóla a vadily „plechové“ bicí. Dokument s názvem \"Some Kind of Monster\" přiblížil fanouškům proces nahrávání alba.\n\nMetallica doposud vydala deset studiových alb, čtyři živá alba, šest EP, dvacet pět videoklipů a šestačtyřicet singlů. Skupina vyhrála osm cen Grammy a jako jediné kapele v historii se jí podařilo bodovat v albovém žebříčku \"Billboard 200\" na prvním místě s pěti po sobě následujícími alby. Album \"Metallica\" (1991), z kterého se v USA prodalo více než 15 miliónů kopií (22 mil. celosvětově), je 25. nejprodávanějším albem v USA. V období, kdy vyšlo jejich předposlední album \"Death Magnetic\" (2008) se celkový počet prodaných nahrávek odhadoval na více než 100 miliónů. K září 2008 byla Metallica pátým nejlépe se prodávajícím hudebním interpretem, od 25. května 1991, kdy začal informační systém SoundScan sledovat prodejnost nahrávek. Za sledované období prodala Metallica jenom v Spojených státech 50 111 000 alb.\n\nV roce 2009 byla skupina uvedena do Rock and Roll Hall of Fame. Úvodní slovo ceremoniálu přednesl Flea.\n\nMetallica vznikla v Los Angeles, v Kalifornii, v USA, když si, v druhé půlce roku 1981, bubeník Lars Ulrich napsal inzerát do losangelských novin \"The Recycler\": „bubeník hledá ostatní metalové hráče, abychom mohli jamovat na hudbu skupin Tygers of Pan Tang, Diamond Head a Iron Maiden.“ Na inzerát poté odpověděli kytarista James Hetfield a Hugh Tanner ze skupiny Leather Charm. Ačkoliv se ještě nevytvořila skupina, Ulrich už požádal zakladatele vydavatelství Metal Blade Records Briana Slagela, jestli by nemohl nahrát skladbu pro novou kompilaci vydavatelství zvanou \"Metal Massacre\". Slagel souhlasil a Ulrich přesvědčil Hetfielda, aby zpíval a hrál na rytmickou kytaru. Skupina tedy byla oficiálně založena v říjnu 1981, pět měsíců poté, co se Ulrich a Hetfield poprvé setkali.\n\nUlrichův přítel Ron Quintana potom vymyslel jméno Metallica (mezi jeho návrhy se objevilo i název MetalMania). Ulrich nakonec použil jméno Metallica a pak dal druhý inzerát do novin \"The Recycler\", a do něho napsal, že hledá sólového kytaristu. Nakonec odpověděl Dave Mustaine, a poté, co Hetfield a Ulrich viděli jeho drahé vybavení, byl začleněn do skupiny. V roce 1982 pak Metallica nahrála první vlastní skladbu „Hit the Lights“ pro kompilaci \"Metal Massacre\" (kde byla skupina uvedena jako „Mettallica“). Hetfield hrál na basovou kytaru a Lloyd Grant hrál kytarové sólo. Kompilace vyšla 15. června 1982. Ačkoliv byli členové rozhněváni chybou na obalu, Metallica se dokázala touto skladbou dostatečně proslavit, a tak si mohla poprvé naživo zahrát 14. března 1982 v Radio City v Anaheimu v Kalifornii s nově začleněným baskytaristou Ronem McGovneym. První skutečný koncert kapely (sice zahráli již o dva týdny dříve v Anaheimu, ale kvůli návštěvě pouze asi dvaceti lidí se jednalo spíše o večírek) se uskutečnil až 27. března 1982 v hollywoodském klubu Whisky a Go Go. Původně měli pouze předskakovat britským Saxon, ale nakonec hráli celý večer. Metallica pak nahrála první demo, které se jmenovalo \"Power Metal\" (podle Quitanovy vizitky ze začátku roku 1982). Na podzim roku 1982 ale Ulrich a Hetfield navštívili vystoupení skupiny Trauma v nočním klubu Whisky a Go Go, v němž hrál baskytarista Cliff Burton. Oba dva byli ohromeni Burtonovým používáním wah-wah pedálu a požádali ho, jestli by se nepřidal k Metallice. Hetfield a Mustaine pak chtěli dostat McGovneyho pryč ze skupiny, protože si mysleli, že „s ničím nepřispěl, jenom poslouchal“. Ačkoliv Burton nabídku původně odmítl, na konci roku přijal s podmínkou, že se skupina přesune do El Cerrita v San Franciscu. První vystoupení Metallicy s Burtonem bylo v nočním klubu The Stone v březnu 1983. První nahrávka s Burtonem bylo demo \"Megaforce\" z roku 1983.\n\nMetallica byla připravena nahrát první album, ale když Metal Blade nebyl schopný pokrýt dodatečné finance, skupina začala hledat další možnosti. Koncertní promotér Johny „Z“ Zazula, který slyšel demo „No Life 'til Leather“, nabídl, že sjedná dohodu mezi Metallicou a newyorskými nahrávacími společnostmi. Potom, co se zjistilo, že společnosti nemají zájem nahrávat, si Zazula půjčil peníze, aby pokryl náklady na nahrávání a nechal podepsat Metallicu smlouvu pro jeho vlastní vydavatelství Megaforce Records.\n\nNa natáčení prvního alba \"Kill 'Em All\" jela kapela do Rochesteru v New Yorku, kde se Hetfield, Ulrich a Burton rozhodli z kapely vyloučit Mustaina pro jeho problémy s alkoholem, drogami a násilnickým chováním, během sešlosti 11. dubna 1983. Mustaina nahradil Kirk Hammett z kapely Exodus, který se stal členem Metallicy ještě ten samý den. První vystoupení s Hammetem bylo 16. dubna 1983 v nočním klubu The Showplace v Doveru v New Jersey. Album se nejprve mělo jmenovat \"Metal Up Your Ass\", ale kvůli sporu mezi vydavateli a distributory, kteří odmítali vydat album s tímhle názvem, bylo album přejmenováno na \"Kill 'Em All\" a album tak vyšlo 27. května 1983 a je považováno za klasiku žánru. Album bylo vydáno firmou Megaforce Records v USA a firmou Music for Nations v Evropě a umístilo se na 120 místě žebříčku Billboard 200 v roce 1988 a ačkoliv album nebylo důležitým finančním úspěchem, pomohlo Metallice získat základnu posluchačů v undergroundové metalové scéně. Metallica po vydání svého prvního alba vyjela na své první turné (s britskou kapelou Raven), aby podpořila vydání alba. V únoru 1984 předskakovala skupině Venom na turné Seven Dates of Hell, kde skupina hrála před sedmi tisíci lidmi na Aardschokovém Festivalu ve městě Zwolle v Nizozemsku.\n\nMustaine, který po odchodu založil skupinu Megadeth, často v rozhovorech vyjadřoval svoji nelibost vůči Hammetovi. Také říkal, že mu Hammet \"ukradl job\". Mustaine byl \"nasrán\", protože věří, že se Hammet stal známý díky hraním skladeb, které napsal on. V roce 1985 v rozhovoru s Metal Force, Mustaine o Hammetovi řekl: „Je to opravdu legrační, jak Kirk Hammet ukradl všechna má sóla, která jsem nahrál v No Life 'til Leather a vy jste ho ještě zvolili nejlepším kytaristou časopisu.“ Na první album skupiny Megadeth \"Killing Is My Business... and Business Is Good!\" z roku 1985 Mustaine zařadil skladbu „Mechanix“, kterou Metallica upravila a přejmenovala na „The Four Horsemen“ (z alba \"Kill 'Em All\"). Mustaine řekl, že to udělal proto, aby naštval Metallicu. Ta zase oponovala a označila Mustaina za alkoholika a za muzikanta, který ani neumí hrát na kytaru.\n\n14. ledna 1984, po jednom z koncertů, někdo vykradl náklaďák s celou hudební výbavou, členům skupiny zůstaly jen ty kytary, které měli s sebou v hotelu. Z tohoto zážitku se zrodila první balada Metallicy „Fade to Black“. Píseň má velice pesimistický text: „Ztratil jsem chuť do života… nic mi nezůstalo, potřebuji konec, abych se osvobodil“. Následně se Metallica vydala na evropské turné.\nMetallica nahrála druhé studiové album, \"Ride the Lightning\", ve studiu Sweet Silence v Kodani v Dánsku. Producentem tentokrát byl Flemming Rasmussen. Album bylo vydáno v srpnu 1984 a umístilo se na stém místě v Billboard 200. Zvláštní je, že v tiskárně ve Francii omylem vytiskli zelené obaly k albu, které se později staly vysoce ceněnou sběratelskou raritou. Ostatní skladby z alba jsou „Fight Fire With Fire“ (tématem písně je nukleární válka), „For Whom the Bell Tolls“, „Fade to Black“, „Trapped Under Ice“, „Escape“ (pokus kapely o rádiový hit), „Creeping Death“ (skladba, která vypráví biblický příběh o židovském odchodu z otroctví v Egyptě, zaměřující se především na mor, jenž postihl Egypťany) a instrumentální skladba „The Call of Ktulu“. Mustaine je označen jako spoluautor skladeb „Ride the Lightning“ a „The Call of Ktulu“.\n\nPoté, co ředitel vydavatelství Elektra Records Michael Alago a spoluzakladatel firmy Q-Prime Management Cliff Burnstein viděli koncert Metallicy, nabídli jí smlouvu, která byla pro skupinu výhodná a tak ji 12. září podepsala. Úspěch Metallicy byl pak zvýrazněn tím, že British label Music for Nations vydal limitovanou edici singlu Creeping Death, kterého se prodalo 40 000 kusů. Dvě ze tří skladeb se objevily na znovuvydaném albu \"Kill 'Em All\" (vydaném v roce 1989 Elektrou, obsahující předělávky skladeb „Am I Evil?“ od Diamond Head a „Blitzkrieg“ od skupiny Blitzkrieg). Metallica poté vyjela na první velké evropské turné se skupinou Tank s průměrnou návštěvou 1300 lidí. Po návratu do USA skupina absolvovala turné se skupinami W.A.S.P. a Armored Saint.\n\n17. srpna 1984 skupina hrála na festivalu Monsters of Rock v Donington Parku vedle kapel jako Ratt a Bon Jovi před 70 000 lidmi. James Hetfield na koncertě přednesl slavnou řeč na téma \"Metallica a jiné kapely tohoto festivalu\": „Jestli jste přišli, abyste viděli barevný hadry ze spandexu a make-up, nebo jiný sračky a čekáte na slova rock'n'roll, baby v každý písničce, tak my nejsme vaší kapelou“. Po vystoupení na festivalu se situace Metallicy v Anglii zlepšila a prodej desek se zdvojnásobil. 31. srpna skupina hrála před obecenstvem 60 tisíc posluchačů na festivalu Days on the Green v Oaklandu v Kalifornii.\n\nTřetí album Metallicy, \"Master of Puppets\", bylo taktéž nahráno ve studiu Sweet Silence a bylo vydáno v březnu 1986. Na albu pracovali od léta 1985, natáčení trvalo od 2. září do 27. prosince, v lednu pak bylo album mixováno. Album dosáhlo 29. příčky v \"Billboardu 200\" a vydrželo tam 72 týdnů. Album \"Master of Puppets\" bylo první, které Metallice získalo zlaté album, a to 4. listopadu 1986 a poté roku 2003 bylo šestkrát označeno za platinové. Steve Huey z Allmusic označil album za „největší úspěch skupiny“. Titulní skladba pojednává o kokainu, jenž byl v té době velmi oblíbený. Po vydání alba se Metallica spolu s Ozzym Osbournem vydala na turné po celých Spojených státech amerických. Hetfield si při něm zlomil zápěstí a proto pouze zpíval (na kytaru za něho hrál John Marshall).\nRáno 27. září 1986, během evropské části turné Damage, Inc. Tour, jela skupina autobusem ze Stockholmu do Kodaně. U Dörarpu ve Švédsku však řidič autobusu ztratil kontrolu nad vozem a dostal smyk, což poté způsobilo převrácení autobusu. Hetfield měl několik odřenin, Ulrich si zlomil prst u nohy, Hammett byl na chvíli v bezvědomí a krátce neviděl na jedno oko. Burton byl při smyku vyhozen z horního lůžka oknem a autobus se na něho záhy převrátil. Byl na místě mrtvý. Kirk mohl mluvit o štěstí, jelikož lůžko, na kterém Burton ležel, bylo původně jeho. Pohřeb se konal 7. října v San Francisku. Cliffovi na rozloučenou hrála jeho skladba „Orion“. Burtonova smrt nechala budoucnost skupiny v nejistotě. Zbývající členové se rozhodli, že by Burton chtěl, aby pokračovali a s požehnáním Burtonovy rodiny hledali náhradu.\n\nZhruba čtyřicet lidí zkoušelo získat místo baskytaristy, včetně Lese Claypoola ze skupiny Primus, Troye Gregoryho ze skupiny Prong a frontmana kapely Flotsam and Jetsam, Jasona Newsteda. Newsted se naučil úplně všechny skladby a po konkurzu ho skupina pozvala do klubu Tommy's Joynt v San Franciscu. Hetfield, Ulrich a Hammett se rozhodli, že Newsted je ten pravý, kdo má nahradit Burtona. První vystoupení s Newstedem bylo v Country Clubu v Resedě v Los Angeles.\n\nPotom, co se Newsted přidal ke skupině, skupina dokončila na začátku roku 1987 turné. V březnu 1987 si Hetfield podruhé zlomil zápěstí. V létě 1987 se kapela „zašila“ v garáži Larse v East Bay v San Franciscu, kde začaly zkoušky, na kterých hráli coververze skupin NWOBHM. V červenci se Metallica vrátila do studia \"A.M. Conway\" v Los Angeles, kde nahráli některé skladby z garážových zkoušek. Za šest dnů z toho vzešlo minialbum \"The $5.98 E.P. Garage Days Re-Revisited\". Album bylo nahráno, jako zkouška nově sestaveného studia, zkouška pro Newsteda a zmírnění smutku a stresu po smrti Burtona. 21. srpna byla premiéra této desky, která ale od roku 1989 už nebyla běžně v prodeji (znovu vyšla jako bonus pozdější desky \"Garage Inc.\" v roce 1998). Video nazvané \"Cliff 'Em All\" bylo vydáno v roce 1987, aby připomínalo tři roky Burtona v Metallice. Video se skládá z basových sól, domácích videí a fotek.\n\n\"...And Justice for All\" bylo vydáno v roce 1988. Původ jejího názvu můžeme hledat v posledních slovech americké přísahy vlajce: \"„I pledge all allegiance to the flag of the United States of America and to the Republic for which it stands, one nation, under God, individual, with liberty and justice for all\". (\"Přísahám úplnou věrnost vlajce Spojených států amerických a republice, za niž vlaje, národu pod vládou Boží, nezávislému, se svobodou a spravedlností pro všechny\"). Album bylo komerčním trhákem, dosáhlo na šesté místo v \"Billboard 200\" a stalo se tak prvním, které bylo v první desítce. Album se pak stalo platinové devět týdnů po vydání. Metallica tak strhla z výsluní tehdy módní hairmetalové kapely. Newstedova basová linka byla úmyslně utlumená a jeho nápady byly ignorovány (dostal ale zásluhy za část písně „Blackened“). Také bylo několik stížností na produkci: např. Steve Huey z Allmusic si všiml, že Ulrichovy bicí jsou více cvakající než bušící a že kytary málo zní. Turné k propagaci alba se jmenovalo Damaged Justice.\n\nOd předešlých alb se \"...And Justice for All\" liší zvukově a je určitým posunem i ve stylu. Bylo nominováno na cenu Grammy. Ke skladbě „One“ byl v lednu 1989 natočen první videoklip kapely. Metallica se pak vydala na velké turné Damaged Justice, které začalo už 11. září 1988 v Budapešti a skončilo 7. října 1989 v São Paulu.\n\nSpolečně s prací na novém albu začala kapela hledat nového producenta, protože Rasmussen byl podle názoru členů „moc panovačný“. Nahradil jej Bob Rock. Nahrávání začalo v říjnu 1990 a mělo být dokončeno v březnu 1991. Premiéra však byla několikrát odložena, protože nahrávání skončilo až v červnu 1991. Vzniklo i několikahodinové video ze zákulisí studia (\"A Year and a Half in the Life of Metallica\"). Premiéra samotné desky byla až 12. září. Album dostalo jednoduchý název \"Metallica\", říká se mu také \"Black Album\". Stalo se nejznámějším a mělo také nejlepší prodejnost. Některé jeho skladby už byly přijatelné i pro mainstreamová média a tím jejich popularita dále rostla. 16. března 1999 Metallica získala za 11 miliónů prodaných nosičů \"Black Album\" ocenění \"Diamond Award\". Album se stalo jedním z nejznámějších alb v rockové historii. Kapela se od té doby stala komerčně úspěšnější a to se projevilo i na zvětšování koncertního pódia a přidávání dalších efektů.\n\nMetallica se 17. července 1992 vydala na turné s Guns N' Roses. Při koncertě v Montrealu 8. srpna ohňostroj vybuchl v nepravou chvíli a silně popálil Jamese na tváři, rukách i nohách. Metallica tak zrušila několik vystoupení a po zbytek turné James jenom zpíval; znovu za něj zaskočil John Marshall, tak jako dříve, když měl James několikrát zlomenou ruku. Po krátké pauze 9. října 1992 se kapela vydává na evropskou Wherever I May Roam Tour. Koncem prosince koncertovala v Japonsku. Po sérii koncertů si členové dopřáli měsíční volno. Věnovali se hlavně rodině a svým zájmům. Kirk započal spolupráci s časopisem \"Guitar World\". Prostřednictvím tohoto časopisu dával kurzy hry na kytaru. V tomto měsíci pokračovala série koncertů.\n\nV listopadu 1993 vyšel boxset \"\", první živé album kapely.\n\nRoku 1995 James a Lars začali pracovat na novém albu; i když předem věděli, že nebude jako předchozí. Lars chtěl, aby kapela „stárla s hrdostí“. V té době udělala Metallica na metalovou skupinu revoluční počin: všichni si ostříhali vlasy (Newsted tak učinil již roku 1992). Skladby, které tentokrát nesly místy až bluesový, countryový, nebo hard rockový feeling, byly hotovy už v dubnu, ale celé nahrávání trvalo rok. Album \"Load\" vyšlo u \"Polygramu\" v červnu 1996, nahrávalo se v The Plant Studios v Sausalitu, nedaleko San Francisca pod vedením Boba Rocka. Při práci na albu vzniklo něco kolem třiceti skladeb, na \"Load\" se ovšem dostalo jen čtrnáct z nich.\n\nMezitím bylo nahráno pokračování Loadu: \"ReLoad\". Album opět vzniklo ve studiu The Plant mezi květnem 1995 a únorem 1996 a od července do října 1997. Mixovalo se tamtéž v září a říjnu 1997. Kapele na desce hostovala zpěvačka Marianne Faithfull (v písni „The Memory Remains“). Turné propagující tato dvě alba trvalo až do října 1998.\n\n14. října, den po koncertě v San Diegu, se Metallica znovu vrátila do studia, aby nahrála nové písně na své další album. \"Garage Inc.\" vyšlo 23. listopadu 1998, které obsahuje všechny dosud nahrané coververze Metallicy a navíc 11 nových.\n\n7. prosince 1998 byly vydány i videokazety, dokumentující koncerty ve Fort Worth v Texasu (8. a 9. května 1997). Režisérem byl Wayne Isham. Koncert, nazvaný \"Cunning Stunts\" byl rovněž vydán na dvou discích DVD, stal se tak prvním DVD skupiny.\n\nV lednu 1999 kapelu kontaktoval dirigent a skladatel filmové hudby Michael Kamen. Navrhl, jestli by Metallica nechtěla nahrát pár koncertů se sanfranciským symfonickým orchestrem.\n\n21. a 22. dubna 1999 se v Berkeley Community Theatre v San Franciscu uskutečnily dva koncerty. Na koncertech zazněly skladby ze všech alb, mimo alba \"Kill 'Em All\". Metallica vydala záznam z těchto koncertů na albu \"S&M\". Vyšlo 22. listopadu 1999 na dvojcédéčku. Koncerty natáčel i tým režiséra Wayneho Ishama, a tak je koncert dostupný také na videokazetě a DVD. Metallica při příležitosti vydání alba odehrála ještě další dva koncerty s orchestry – 19. listopadu v Berlíně a 23. listopadu v New Yorku. Album obsahuje dvě nové skladby – pomalou „Human“ ([majnus hjumn]) a „No Leaf Clover“, která je typickou metalovou baladou; jemné pasáže se střídají s tvrdšími. S tímto albem Metallica překonala další bariéry a původní představy o tom, co je a co není Metallica.\n\nV roce 2000 Metallica nahrála poprvé skladbu pro soundtrack – „I Disappear“ – k filmu \"\".\n\nPrávníci kapely rozpoutali jeden z největších soudních procesů v hudební historii – kvůli zpřístupňování muziky na internetu ve formátu MP3 zdarma proti firmě Napster. Udělali si tak mnoho nepřátel, avšak bránili tím autorská práva nejen svých písní. Lars, který stál v čele tohoto sporu, nakonec soud vyhrál. V létě Metallica hrála na 13 koncertech ve Spojených státech v rámci Summer Sanitarium Tour.\n\n17. ledna 2001 z Metallicy odešel Jason Newsted – jako důvod uvedl, že hraní hudby, kterou miluje, se odrazilo na jeho zdraví jak fyzickém, tak psychickém. Metallica ve třech znovu vešla do studia. Na postu baskytaristy zaměstnali producenta Boba Rocka. V polovině července se Hetfield ocitl na odvykací kúře ze závislosti na alkoholu a jiných látkách. 10. prosince, po půl roce, Hetfield konečně ukončil svoje léčení.\nUž v první polovině prosince začala Metallica hledat nového baskytaristu, který by se s nimi vydal na koncertní šňůru po Evropě, jméno ale nepadlo. Mezi kandidáty byli třeba: Mike Inez (Alice in Chains, Ozzy Osbourne), Joey Vera (Armored Saint ), Hetfieldův přítel Pepper Keenan (Corrosion of Conformity a Down) a další. V polovině ledna byli dopsáni Robert Trujillo (ex- Suicidal Tendancies, ex- Ozzy Osbourne) a Eric Forrest (ex- VoiVod). Nakonec se 24. ledna 2003 připojil k Metallice právě Trujillo. \"St.Anger\" vyšlo 5. června. Album od některých fanoušků sklidilo kritiku, protože na albu nejsou slyšet sólové kytary, které byly pro Hammetta tak charakteristické. Titulní skladba „St. Anger“ vyhrála cenu Grammy v kategorii Best Metal Performance a další „Some Kind of Monster“ byla na cenu nominována v kategorii Best Hard Rock Performance.\n\nV této době točili režiséři Joe Berlinger a Bruce Sinofsky o Metallice dokument \"Some Kind Of Monster\". Film má dvě a půl hodiny. Je v nich výřez z mnoha dnů každodenního života kapely. Mezi lety 2001 a 2003 bylo nahráno tisíc hodin materiálu. Rozpočet filmu je okolo 1,5 miliónu dolarů. Premiéra filmu byla v lednu 2004 na filmovém festivalu v \"Park City\".\n\nV listopadu 2004 skončila jeden a půl roku trvající koncertní šňůra 180 vystoupení. Časopis \"Rolling Stone\" vyhlásil Jamese Hetfielda mužem roku 2004. Hetfield dostal 12. května 2006 speciální cenu. Jedná se o \"Cenu Stevie Ray Vaughana\" a James si ji zasloužil díky podpoře fondu \"MusiCares MAP\" a díky vytrvalé pomoci závislým hudebníkům s odvykací léčbou.\n\nMetallica se v červnu roku 2006 vydala na miniturné Escape from the studio '06, které začalo na obrovském festivalu v Německu Rock am Ring 2006. Tento koncert byl vysílán v přímém přenosu na MTV. Skupina zahrála na koncertech celé legendární album \"Master of Puppets\".\n\nV srpnu, po skončení turné, se Metallica vrátila zpět do svého studia HQ, kde pokračují práce na novém albu \"Death Magnetic\". Producentem alba je Rick Rubin.\n\nV květnu 2008 Metallica spustila promo stránku MissionMetallica.com, kde jsou postupně zveřejňovány videa a fotografie z natáčení. Fanoušci si zde mohou album také zakoupit. \"Death Magnetic\" vyšlo 12. září 2008. V roce 2011 vyšlo EP Beyond Magnetic, s několika skladbami, které se nedostaly na album.\n\nDne 31. října 2011 vyšlo zcela nové album, které nese jméno \"Lulu\". Metallica na něm spolupracovala se slavným hudebníkem Lou Reedem, album má celkem 10 skladeb. Většinou se dočkalo velmi negativních recenzí. Délka alba dosahuje téměř 90 minut.\n\nRoku 2012 bylo odstartováno turné k 20. výročí legendárního alba \"Metallica\", jinak známého také jako \"The Black Album\". Podstatou celého turné bylo zahrát album kompletně celé. Turné bylo odstartováno v Praze a pokračovalo napříč Evropou. Fanoušci se dočkali premiéry 3 live zahrání skladeb \"Do not Tread on Me\", \"My Friend of Misery\" a \"The Struggle Within\". Zajímavostí bylo to, že celé album bylo zahráno odzadu. Před zahráním první skladby z \"Black Alba\" bylo promítnuto video z dob tohoto alba.\n\nDalší zajímavostí v tomto roce bylo to, že Metallica vytvořila vůbec svůj první festival s názvem \"Orion Music + More.\" Festival se již pomalu stává každoroční tradicí, každý rok na jiném místě. První \"Orion Music + More\" opět obsahoval celé Black Album. Druhý den zahrála skupina tentokrát celé \"Ride the Lightning\".\n\nV roce 2013 Metallica ohlásila svůj první 3D film. Dostal název podle skladby \"Through the Never\". Ve filmu si zahrál Dane DeHaan v hlavní roli. Kromě něj si zahrála i samotná skupina. Záběry byly použity z předchozího roku z Mexika, který byl vyhlášen jejich zatím nejdražší koncert. Kapela se tedy soustředila po většině roku na film.\n\nMetallica odehrála 8. prosince 2013 koncert na polární stanici Base Carlini v Antarktidě a stala se tak první hudební skupinou v historii, která vystoupila naživo na všech kontinentech.\n\nV roce 2014 Metallica odstartovala zajímavé turné s názvem \"Metallica by Request\", kde lidé hlasovali při nákupu lístků jaké skladby chtějí slyšet. Jako první šanci dostali členové \"MetClub\", kteří hlasovali za ty nejunikátnější skladby. Ale jakmile i ostatní lidé mohli začít hlasovat, setlist zaplnily staré známé skladby. Stav hlasů bylo možné kontrolovat kdykoli na webu metallicabyrequest.com. Turné Metallica okořenila tím, že zahrála zcela novou píseň s názvem \"Lords of Summer\", která připomíná staré časy skupiny z dob 80. let s podobnými riffy.\n\nNa přelomu března a dubna 2014 se Metallica zúčastnila dalšího tribute alba, které bylo věnováno hudební legendě Ronnie James Dio. Metallica zahrála ne jednu, ale rovnou směs čtyř skladeb (tzv. \"medley\") A Light In The Black, Tarot Woman, Stargazer, Kill The King.\n\n18. srpna 2016 kapela na své webové stránce oznámila, že jejich desáté studiové album, \"Hardwired...to Self-Destruct\", by mělo celosvětově vyjít 18. listopadu 2016 pod záštitou jejich vlastního labelu – Blackened Recordings. Skupina rovněž odhalila pořadí skladeb, obálku alba, a vydala videoklip k prvnímu albového singlu \"Hardwired\". V roce 2016 po vydání alba vyjela Metallica na tour s názvem Worldwired a 2. dubna 2018 vystoupila v pražské O2 aréně, kde zahráli mimo jiné i píseň Jožin z bažin Ivana Mládka. 18. srpna 2019 skupina opět vystoupila v Praze. 27. září skupina oznámila, že James Hetfield znovu podstoupí protialkoholní léčbu. Koncerty v Austrálii a na Novém Zélandu byly odloženy.\n\nSoučasná sestava\nDřívější členové\n\nSezónní hudebníci\n\n\nMetallica získala 8 ocenění Grammy:\n\n"}
{"id": "20470", "url": "https://cs.wikipedia.org/wiki?curid=20470", "title": "Amazonka", "text": "Amazonka\n\nAmazonka ( , , v domorodých jazycích \"Parana Tinga\" [Bílá řeka] nebo \"Parana Guasu\" [Velká řeka]) je nejvodnatější a nejdelší řekou na Zemi. Nachází se v rovníkové oblasti Jižní Ameriky.\n\nŘeka pramení v Peru a stéká ze svahů And do peruánské části Amazonské nížiny. Její tok dále tvoří relativně krátkou hranici mezi Peru a Kolumbií a nakonec pokračuje do Brazílie (Amazonas, Pará, Amapá), kde napříč jejím územím teče ve směru západ-východ do Atlantiku. Je nejvodnatější, nejdelší a má největší povodí ze všech řek na Zemi. Udávaná velikost povodí se pohybuje v různých zdrojích od 6 915 000 do 7 180 000 km². To zabírá 40% světadílu, přičemž podstatná část jejího toku protéká Amazonským deštným pralesem. Délka se rovněž v různých pramenech liší podle zdrojnice a to od 6 296 km (Marañón) do 7 062 km (Ucayali). Převážná část povodí se nachází v Brazílii, kde se část toku od soutoku zdrojnic k soutoku s Rio Negro nazývá Solimões. Jihozápadní a západní část povodí se nachází na území Bolívie, Peru, Ekvádoru a Kolumbie. Povodí je ohraničeno východními svahy And, jižními svahy Guyanské vysočiny a severními svahy Brazilské vysočiny. Vyplňuje Amazonskou nížinu, která je jednou z největších nížin na světě. Základní tok prochází ze západu na východ mezi rovníkem a 5° jižní šířky, což je oblast s největším množstvím srážek (1 500 až 3 000 mm), které jsou rovnoměrně rozloženy v průběhu roku. Má průtok 219 000 m³/s. U soutoku zdrojnic je šířka řeky 2 km, na středním toku 5 km, na dolním 15 až 20 km a před ústím 80 až 150 km. Hloubka řeky je na středním toku 70 m, u Óbidosu 135 m a v ústí 15 až 45 m.\n\nOd soutoku zdrojnic Ucayali a Marañón teče \"Amazonka\" po rovině, která je často bažinatá a pokrývá ji tropický deštný les. Koryto je lemováno nízkými břehy, které klesají k vodě ve třech stupních. Horní stupeň (\"terra firma\") je nezatápěný břeh, který je tvořený základním sklonem údolí, je vysoký 50 m i více a pod ním se nachází říční úval. Střední stupeň (\"varzea\") je část úvalu zatápěná při velkých vzestupech hladiny řeky. Dolní stupeň (\"igapo\") neboli bažina je zatápěna při běžných vzestupech hladiny. Pod soutokem s Rio Negro (tzv. Encontro das Águas) se údolí rozšiřuje na 80 až 100 km a jen u měst Óbidos a Santarém se o něco zužuje. Povrch úvalu je členěn mnohými rameny a průtoky. Nacházejí se zde četná jezera a stará ramena. Podél koryta se táhnou nízké valy. Ve vzdálenosti 350 km od Atlantského oceánu začíná delta \"Amazonky\", která je svou rozlohou 100 000 km² jednou z největších na světě. Převážná část vody odtéká severovýchodními rameny a jen menší část odtéká jižním ramenem Pará. Mezi ním a hlavními rameny se nachází jeden z největších říčních ostrovů Marajó.\n\nAmazonka má více než 1 000 větších přítoků. Přibližně dvacet z nich představuje velké řeky o délce 1 500 až 3 000 km. Jsou to postupně:\n\n\nŘeky (přítoky) v povodí Amazonky dle délky toku:\n\n\n\"Amazonka\" má složitý a svérázný vodní režim. Má vysoký stav vody po celý rok. Pravé přítoky, jejichž povodí jsou na jižní polokouli, a levé přítoky, jejichž povodí jsou na severní polokouli, se navzájem doplňují ve svých stavech vody v průběhu roku. Vysoké stavy vody jsou v létě, což je na severní polokouli od dubna do října (levé přítoky) a na jižní polokouli od října do března (pravé přítoky). Tím je sezónní kolísání průtoku u \"Amazonky\" vyrovnáno. Jižní přítoky dosahují nejvyšší vodnosti v květnu až v červenci a v srpnu a v září jejich hladina klesá. Maximální průtok dosahuje 300 000 m³/s i více. Žlutá barva vody z řeky je pak pozorována až 300 km od pobřeží v Atlantském oceánu. Při nízkém stavu vody klesá průtok na 70 000 až 80 000 m³/s. Průměrný roční průtok činí 175 000 m³/s a celkový roční odtok z povodí je přibližně 5 520 km³. Na \"Amazonku\" tak připadá 15 až 17 % celkového ročního odtoku všech řek na Zemi. Každý rok odnese ze svého povodí více než 1000 Mt pevného materiálu. Na režim řeky na dolním toku má vliv také příliv, který postupuje proti proudu až do vzdálenosti 1 400 km. V oblasti ústí způsobuje příliv tzv. hlomozivou vodu, která představuje prudkou vlnu vysokou 4 až 5 m, která se rychle a s duněním valí po řece a zatopuje a rozrušuje břehy. V jednom z indiánských nářečí se tato vlna nazývá \"amazunu\" a je možné, že od tohoto slova pochází současný název řeky. Jinou možností vzniku názvu je, že když v roce 1541 na výpravě po toku jihoamerické řeky objevil setník Francisco de Orellana indiánský kmen, kterému v roli náčelnice vládla žena, nazval tento dobyvatel řeku Amazonkou.\n\nKaždý z přítoků přispívá k rychle rostoucímu průtoku vody v řece. Přítoky se neliší jen svou šířkou a vodností, ale také barvou vody, která je závislá především na oblasti a stáří pohoří, kde jednotlivé přítoky pramení. Rio Negro je poměrně čistá a zabarvená do černa, Rio Branco mléčně bílá, jiné přítoky jsou žluté, šedé, zelené nebo červené. Na soutoku s Rio Negro dochází k velmi pomalému mísení žluto-šedé Amazonky a čisté černě zabarvené vody z Rio Negro. Několik desítek kilometrů má potom řeka dvě barvy – černou u levého břehu a žluto-šedou u pravého břehu.\n\nRostlinný i živočišný svět \"Amazonky\" je velmi bohatý. V jezerech a průtocích roste obří leknín viktorie královská, jejíž listy dosahují obrovských rozměrů. Ze savců žije v ústí kapustňák jihoamerický a v celém povodí delfínovec amazonský. Z ryb zde žije ⅓ celosvětové sladkovodní fauny (2 000 druhů). Arapaima velká dosahující délky až 4 m má průmyslový význam. Charakteristická je také dravá ryba piraňa. Žijí zde také rejnoci, úhoři, hadi a krokodýli.\n\nSpolu se svými přítoky představuje \"Amazonka\" největší systém vnitrozemských vodních cest na světě o délce více než 25 000 km. Hlavní tok (\"Amazonka\", \"Solimões\", Marañón) je splavný v délce 4 300 km až k soutěsce Pongo de Manseriche. Až do Manausu (1 690 km) je splavný i pro velké oceánské lodě. Nejvýznamnější přístavy jsou Belém na jižním rameni delty Pará, Santarém, Óbidos, Manaus v Brazílii a Iquitos v Peru. Hydroenergetický potenciál je obrovský, ale jeho využití není velké.\n\nÚstí \"Amazonky\" bylo objeveno Španělem Vicente Yáñez Pinzónem v roce 1500, který řeku pojmenoval \"Rio Santa Maria de la Mar Dulce\" [řeka svaté Marie sladkého moře], protože ještě desítky kilometrů od břehu byla voda v moři sladká. První cestu po řece podnikl jiný španělský conquistador Francisco de Orellana v roce 1541. První vědeckou cestu pak uskutečnil francouzský vědec Charles Marie de La Condamine v letech 1743–44. Základní průzkum oblasti pramenů řeky provedla německo-peruánská expedice v roce 1955.\nO první plavbě, kterou uskutečnil capitán Orellana (1541-42), se dochovala zpráva, kterou sepsal přímý účastník plavby, dominikán Gaspar de Carvajal. Bývá publikováno pod názvem Descubrimiento del río de las Amazonas, ačkoliv rukopis samotný pojmenovává řeku, na počest capitána, řekou Orellana.\n\nCapitán Orellana se připojil k výpravě Gonzala Pizarra, která již dva roky hledala skořicové stromy a zemi El Dorado, severovýchodně od Quita. Na planinách pod městy Pasto a Popayan nechal Pizarro postavit loď, by mohlo vojsko přeplouvat řeku Putumayo a hledat na druhé straně jídlo. Dále sestoupili všichni asi 50 km po proudu řeky, zatímco loď vezla zbraně, nářadí a vybavení pro koně, které zahrnovalo kovárnu a železné tyče. Zde si Orellana půjčil loď a s dalšími 57 muži se vydal hledat jídlo dále po proudu. To se událo zhruba na vánoce roku 1541. Orellana však dlouho žádné jídlo nenacházel, až už byl s lodí tak daleko, že se nemohl k výpravě Gonzala Pizarra vrátit. A tak se rozhodl pokračovat dál po řece až k Severnímu moři (Mar de Norte - Atlantic), které na konci řeky očekával.\n\nPosádka cestou postavila ještě jednu loď, větší, a tak s dvěma loděmi dospěli nakonec k deltě Amazonky. Dále se plavili podél pobřeží na sever, kolem delty Orinoca, až přistáli na ostrově Cubaqua, kde bylo španělské město. To se stalo 9 a 11. září roku 1542. Dvě data připlutí jsou uvedena proto, že při plavbě nad ostrovem Trinidad se lodi v noci sobě ztratily. A tak doplula každá o samotě, s přesvědčením, že ta druhá je ztracena\n\nJedním z prvních českých výzkumníků byl trutnovský rodák Samuel Fritz – cestovatel, kartograf a úspěšný jezuitský misionář. V letech 1689–1694 zmapoval značnou část toku řeky. Výsledkem jeho práce byla první podrobná mapa Amazonky, která vyšla tiskem v roce 1707. Původní Fritzova mapa má rozměry 126 × 46 cm a odpovídá přibližně měřítku 1 : 4 000 000 .\n\nVýzkum a hledání pramene Amazonky v oblasti zdrojnic řeky Lloquety (-Apurímac, -Ucayali, Amazonka) prováděl v letech 1999 a 2000 vědecký tým prof. Bohumíra Janského z Přírodovědecké fakulty Univerzity Karlovy. Výsledkem expedic nazvaných Hatun Mayu bylo zmapování čtyř hlavních pramenných toků řeky Lloquety – jednalo se o řeky Carhuasanta, Apacheta, Ccaccansa a Sillanque. Provedené výzkumy zjistily, že nejdelší a plošně největší povodí má Carhuasanta, největší vodnost Apacheta a nejvyšší nadmořskou výšku pramene řeka Ccaccansa. Nejvzdálenějším místem povodí od ústí Amazonky do Atlantiku je vrchol hory Nevado del Mismi, z něhož odtéká voda do povodí Carhuasanty. Ze čtyř hlavních kritérií pro určení hlavního pramene splňuje dvě řeka Carhuasanta. Zjištěné rozdíly však byly minimální a proto doc. Janský navrhl hovořit o čtyřech pramenných tocích řeky Lloquety (a celé Amazonky).\n\n\n"}
{"id": "20472", "url": "https://cs.wikipedia.org/wiki?curid=20472", "title": "Defekace", "text": "Defekace\n\nDefekace je vyměšování tuhého nebo polotuhého odpadního materiálu z trávicí soustavy. Jeho frekvence u člověka je vysoká při průjmu, za běžných okolností 3× denně až 3× za týden. Jak často člověk chodí na velkou stranu je individuální. Vlny svalových kontrakcí ve stěnách tlustého střeva, které se nazývají peristaltika, posouvají výkaly zažívacím traktem ke konečníku.\n\nKonečníková ampule (anatomicky též \"ampulla recti\" – rozšíření nad konečníkovým kanálem) funguje jako dočasný sklad odpadního materiálu. Když se stěny konečníku rozšiřují rostoucí náplní, stahové receptory nervové soustavy ve stěnách konečníku zajistí relaxaci vnitřního análního svěrače (musculus sphincter ani internus), který je tvořen hladkou svalovinou, tedy neovladatelný vůlí. Zároveň ale také zajistí kontrakci vnějšího análního svěrače (musculus sphincter ani externus), který je z příčně pruhované svaloviny a tudíž ovladatelný vůlí. Tento sval je inervován cestou nervus pudendus, který vychází z křížové pleteně (S2-S4).\n\nJe spuštěn rovněž myenterický reflex: Cestou plexus myentericus (myenterické pleteně) přechází signál až do esovité kličky a sestupného tračníku, kde vyvolá mohutné peristaltické vlny, jež posunují tamější obsah dále do konečníku. Kontrakce konečníku a tlustého střeva vedoucí k vylučování jsou zesilovány parasympatikem. Volní složka rozhoduje o kontrakci respektive relaxaci zevního análního svěrače. Při zadržování stolice je tlak obsahu stále větší a souběžně s ním i nutkání na vyprázdnění. Daný reflex způsobující peristaltické vlny trvá jen několik minut, protože pokud nedojde k relaxaci zevního svěrače, zaniká.\n\nRelaxace zevního análního svěrače je prvním předpokladem k vytlačení obsahu. Vytlačení obsahu se děje činností mnoha kosterních svalů: Během defekace vyvíjejí hrudníkové svaly, bránice, především ale svaly tzv. břišního lisu a pánevní přepážka tlak na zažívací ústrojí. I dýchání dočasně ustane, když plíce tlačí bránici dolů pro vyvinutí tlaku. Krevní tlak v těle roste a množství krve čerpané srdcem se zvyšuje. Vyskytly se případy skonání, když defekace zvýšila krevní tlak natolik, že ten způsobil prasknutí aneuryzmatu (výdutě krevní cévy) nebo vytlačení krevních sraženin (podrobnosti v článku trombóza).\n\nVláknina v přirozeném přijímaném množství celkově zlepšuje činnost tlustého střeva, čímž má kladný účinek i na defekaci. Zahušťuje obsah tlustého střeva a tím přímo ovlivňuje četnost vyprazdňování stolice. Při absenci vlákniny je zvýšené nebezpečí vzniku průjmů. Také je důležité přijímat dostatečné množství vody.\n\nStav bez kontroly defekace se nazývá fekální inkontinence. Defekace může být vůlí neovladatelná nebo vůlí kontrolovaná. Ztráta kontroly může být způsobena úrazem, při kterém nastane nevratné poškození sakrálních nervů ovládajících dané svaly. Dále intenzivními emocemi (např. při silném úleku, strachu apod.), narušenou absorpcí vody v tlustém střevě (podrobnosti v článku průjem), a psychologickými nebo neurologickými faktory.\n\nNení-li potřeba vykonána, materiál v konečníku je obvykle vrácen do tlustého střeva, kde je z něj absorbována další voda. Je-li defekace pozdržena delší dobu, výkaly mohou ztvrdnout až ke vzniku zácpy. Ty se léčí projímadly (skupina léků laxativa).\n\nZdravý a pravidelný životní biorytmus přispívá k optimálnímu průběhu vyměšování.\n\nZácpy i průjmy jsou rizikovými faktory pro vznik hemoroidů.\n\nZpůsoby defekace se v různých kulturách liší. Ve většině zemí Asie a Afriky je obvyklý tzv. turecký záchod, nad nímž se dřepí, zatímco v západním světě převládá sedací splachovací záchod. Řitní otvor a jeho okolí mohou lidé čistit toaletním papírem, nebo vodou (použitím speciálního umyvadla zvaného bidet).\n\n\n"}
{"id": "20475", "url": "https://cs.wikipedia.org/wiki?curid=20475", "title": "Sokalova aféra", "text": "Sokalova aféra\n\nTakzvaná Sokalova aféra začala žertem, který si Alan Sokal, profesor fyziky na New York University, udělal svým parodickým pseudofilozofickým článkem z redakce a čtenářů časopisu \"Social Text\" se zaměřením na kulturální studia.\n\nV roce 1996 uveřejnil Sokal v jarním/letním čísle tohoto časopisu, vydávaného v Duke University Press (na Duke University) ve státě Severní Karolína v USA, rozsáhlý článek s názvem \"Transgressing the Boundaries : Towards a Transformative Hermeneutics of Quantum Gravity\" (Překračování hranic : k transformativní hermeneutice kvantové gravitace). Byl to experiment, který měl ukázat, jestli prestižní časopis uveřejní článek „vydatně opepřený nesmysly, pokud (a) působí seriózně a (b) je v souladu s ideologickými předsudky redakce.“ Zhruba ve stejném čase Sokal v článku \"A Physicist Experiment with Cultural Studies\" publikovaném v časopise \"Lingua Franca\" (květen/duben) svůj podvod odhalil.\n\nAlan Sokal patří mezi zastánce „tvrdého“ pojetí vědy. Jeho článek se navenek prezentuje jako teoretický esej, jehož šíře záběru je obdivuhodná a má všechny atributy vyžadované postmodernistickou literární teorií, vycházející ze sociálního konstruktivismu. Na první pohled vůbec nepůsobí neseriózně. Je napsaný typickým akademickým stylem, lehce arogantním a rozvláčným a je doplněný o velké množství citací (Derrida, Lacan, Latour, Woolgar, Kuhn, Lyotard, Morin, Einstein, Bohr a další).\n\nSporným bodem článku je ale jeho obsah. Autor v něm dochází k závěru, že současný vývoj teorie kvantové gravitace jasně vytyčuje směr k budoucnosti, ve které budou lidé „osvobozeni od tyranie absolutní pravdy a objektivní reality“. Jinak řečeno v článku argumentuje, že tradiční teorie gravitace byla jenom kapitalistickou fikcí a její neopodstaněnost ukazuje socialistická/relativistická/feministická teorie kvantové gravitace.\n\nPři hlubším zaměření se na článek vyplyne že tento text záměrně postrádá logický smysl. Smysl sice chybí, text je ovšem napsaný aktuálním filozoficko-analyticko-sociologickým žargonem, a tak má všechny atributy postmoderních literárních teorií. Hlavní je, že vychází ze sociálního konstruktivismu, poplatného americkému univerzitnímu prostředí.\n\nV článku uveřejněném v časopisu \"Lingua Franca\", ve kterém se přiznává k podvodu, primárně obviňuje redakční radu časopisu \"Social Text\" z neschopnosti odhalit, že se jedná o parodii a prohlašuje, že „jakýkoliv kompetentní matematik nebo fyzik by pochopil, že se jedná o vtip“. Přímo je viní z intelektuální arogance a dokazuje to právě na faktu, že článek přijali bez jakékoliv konzultace s poučenými odborníky. Na svoji obranu redaktoři uvedli, že článek považovali za „vážný pokus profesionálního vědce hledat podporu pro výzkum ve své oblasti v postmoderní filozofii“ a „jeho charakter parodie v ničem neovlivnil náš zájem o tento článek jako o symptomatický dokument“, přičemž obvinili Sokala z neetického chování.\n\nSokal chtěl svou parodií na současné filozofické texty ukázat v první řadě na to, že část humanitních vědců ovládla intelektuální lenost natolik, že nejsou více schopní prohlédnout skrze mlhu svých vlastních myšlenek a chybí jim tak minimální schopnost odlišit to podstatné od úplného blábolu.\n\nSokalova práce je napsaná aktuálním filozoficko-analyticko-sociologickým žargonem. Právě ten je také předmětem jeho kritiky. Autoři podle něj často píší vágně, frázovitě, zmateně a nejednoznačně. Nadměrně používají metafory, převažuje citování autorit namísto toho, aby byly poskytnuty logické důkazy, zmateně používají a nadužívají odborné termíny i běžná slova. V článku \"Transgressing the Boundaries: An Afterword\" charakterizuje Sokal svůj žert následovně: „Stejně jako žánr, který měl být ironizován – tisíce příkladů z něj lze najít v mé bibliografii – je můj článek směskou pravd, polo-pravd, čtvrt-pravd, lží, nelogičností a syntakticky správných vět, které ale nemají žádný smysl.“\n\nAlan Sokal kritizuje skutečnost, že právě nyní více než jindy existuje povrchní a ledabylé myšlení, popírající objektivní realitu. A že toto „subjektivistické“ myšlení je velmi rozšířené v intelektuálních a politických kruzích. Sokal tvrdí, že jsou to právě akademici, kteří pohrdají kritikou z vnějšku. Odmítá názor některých postmoderně a poststrukturalisticky orientovaných humanitních autorů a myšlenky typu „vědecké pravdy nemají vyšší epistemologickou hodnotu než jakékoliv jiné narace, jsou pouhými sociálními a lingvistickými konstrukcemi atp.“. Podobné postoje považuje přímo za útok na normativní koncepci vědeckého bádání o světě.\n\nTyto všechny nedostatky, které byly zmíněny, ale autorovi nevadí tolik jako proklamovaná příslušnost tvůrců oněch pojednání k levici. Jeho hlavní cíl při psaní parodie byl totiž politický – bojovat proti subjektivismu v levici. Sokal se hlásí k americké levici, ale protestuje proti praktikám, které do ní vnáší mnozí současní poststrukturalističtí, postmoderní, feminističtí a jiní badatelé. Sokal tvrdí: „Mým účelem nebylo obránit vědu před barbarskými hordami literárních kritiků. Přesněji řečeno, je můj zájem spíše \"politický\", a to bojovat proti módnímu postmodernímu/poststrukturalistickému/sociálněkonstruktivistickému diskurzu – a obecně proti těm, kdo mají sklon k subjektivismu – který, jak věřím, škodí hodnotám a budoucnosti Levice.“\n\nSokalův článek a autorovo následné sebeodhalení vyvolalo vlnu zájmu ze strany jak amerických tak francouzských filozofů, sociologů i přírodovědců, který přerostl akademickou půdu a zasáhl i do mainstreamových médií (viz např. reakci Stanleyho Fishe 21. května 1996 v New York Times nebo Bruna Latoura 18. ledna 1997 v Le Monde).\n\nOdpůrci si o Sokalovi myslí, že je po filozofické stránce naivní, pokud věří v rozum, logiku a pravdu. Jeho odpůrci stejně tak Sokalovi vyčítají, že nemá dostatečné znalosti v oblasti, kterou kritizuje a proto jeho kritika vyznívá do prázdna.\n\nPříznivci naopak naznačují, že se mu podařilo poukázat na absurdity sociálního konstruktivismu, pokud je používán v souvislosti s přírodními vědami a upozornit na to, že některé způsoby filozofování vedou ke stírání hranice mezi smysluplnou řečí a blábolem. Sokalovi se tak podařilo názorně demonstrovat, nakolik jsme často náchylní nekriticky přijímat myšlenky, které podporují naše stanovisko.\n\n\n"}
{"id": "20476", "url": "https://cs.wikipedia.org/wiki?curid=20476", "title": "Red Hat Enterprise Linux", "text": "Red Hat Enterprise Linux\n\nRed Hat Enterprise Linux (RHEL) je linuxová otevřená distribuce vyvíjená americkou firmou Red Hat, která je určena pro komerční sféru. Placená je pouze podpora a servis včetně přístupu k webové službě s názvem Red Hat Network, přičemž platící zákazník může používat jakoukoliv verzi. Poslední nová verze Red Hat Enterpice Linux 8 byla vydána v květnu 2019 po necelých 5 letech po verzi 7. Délka standardní podpory je 10 let s možností placeného prodloužení o další 3 až 4 roky.\n\nZdrojové kódy obsažených open source programů jsou volně přístupné včetně průběžných aktualizací a je na nich založeno mnoho odvozených distribucí, které odstranily ochranné známky a loga (tzv. klony, viz níže).\n\nTechnické vlastnosti a možnosti jednotlivých verzí Red Hat Enterprise Linuxu jsou oficiálně dostupné spolu s jejich vzájemným srovnáním v tabulce na oficiálních stránkách výrobce. Pro každou major verzi (6, 7, 8) jsou vydávány zhruba dvakrát ročně aktualizace (Update), které jsou číslovány (např. verze 7 Update 6). Zvláštní pozornost je věnována binární kompatibilitě a zpětné kompatibilitě v rámci major verzí i aktualizací, což umožňuje dalším firmám vydávat certifikáty na běh jejich programu v prostředí Red Hat Enterprise Linuxu.\n\nFirma Red Hat je jednou z nejotevřenějších firem vůči komunitě, která Linux a další open source software vyvíjí, a proto volně zveřejňuje betaverze i zdrojové kódy distribuce i aktualizací na svém FTP serveru. Naplňuje tak s nejmenšími překážkami open source licence v obsažených součástech distribuce.\n\nPrvní Enterprise verze byla vydána v roce 2000 („Red Hat Linux 6.2E“), což byla běžná verze „Red Hat Linuxu 6.2“, avšak s různými úrovněmi placené podpory.\n\nPrvní verze řady „Red Hat Enterprise Linux“ byla uvedena na trh v roce 2002 pod názvem „Red Hat Linux Advanced Server“. Současné jméno řady vzniklo až o rok později, kdy byly přidány dvě další varianty, takže vznikl „Red Hat Enterprise Linux AS“, „Red Hat Enterprise Linux ES“, „Red Hat Enterprise Linux WS“ a „Red Hat Desktop“. Zkratky AS, ES a WS nejsou nikde oficiálně vysvětleny, i když se nabízí ekvivalenty \"Advanced Server\" (nejvyšší verze), \"Edge\" nebo \"Entry-level Server\" (střední verze) a \"Workstation\" (pracovní stanice).\n\nPodrobnější informace o číslování a názvech verzí lze nalézt na adrese https://web.archive.org/web/20081014193548/http://kbase.redhat.com/faq/FAQ_80_10667.shtm.\n\nRed Hat Enterprise Linux je určen pro komerční nasazení, čemuž jsou přizpůsobeny nabízené placené služby, které se pohybují od tisíců do statisíců za jednu licenci ročně. Mezi nejlevnější patří akademická licence pro školství, která však obsahuje pouze webovou podporu. Neplatí se za vlastní software, ale za další služby a záruky od výrobce, který svým jménem ručí za vady produktu a garantuje technickou podporu a včasné opravy chyb.\n\nRůzné verze Red Hat Enterprise Linuxu se nacházejí v různých stádiích úrovně podpory.\n\nMezi hlavní placené služby patří přístup k webové službě s názvem Red Hat Network, možnost uzavření SLA ( ) nebo přednostní systém sledování problémů ( ). Veřejně přístupná je například databáze znalostí ( ), systém sledování chyb pomocí webové služby Bugzilla a manuály pro používání distribuce.\n\nRed Hat Network je webová služba, která umožňuje dálkové řízení jednotlivých licencovaných počítačů (restart, instalace programů, instalace aktualizací, …), správu licencí, stahování jednotlivých softwarových balíčků nebo instalačních médií a podobně.\n\nPlatící zákazníci mohou pomocí \"tiketů\" požadovat přednostní řešení svých problémů, případně mohou při uzavření SLA očekávat jejich řešení v daném čase.\n\nDatabáze znalostí ( ) obsahuje nejčastější otázky a odpovědi na nejrůznější dotazy uživatelů.\n\nBugzilla je veřejně přístupná databáze, pomocí které uživatelé oznamují své problémy, mohou hledat dříve nalezená řešení problémů a v omezené míře tak komunikovat přímo s vývojáři Red Hat Enterprise Linuxu. Oznámený problém je přidělen zodpovědné osobě, která pomocí nástěnkového systému přidává komentáře a vzájemně komunikuje s uživateli.\n\nManuály jsou volně k dispozici v několika jazykových verzích (čeština chybí). Popisují obecné ovládání systému, ale i speciální administrátorské postupy. K dispozici jsou na adrese http://www.redhat.com/docs/manuals/enterprise/ a také jako součást distribuce ve formě instalovatelných balíčků. Ostatní odkazy jsou na adrese http://www.redhat.com/docs/.\n\nRed Hat Enterprise Linux prochází třemi úrovněmi podpory:\n\n\nTrvání jednotlivých období zachycuje následující tabulka:\n\nNejstarší verze Red Hat Enterprise Linuxu byla jen déle podporovaná distribuce Red Hat Linux. Následující verze Red Hat Enterprise Linuxu již vycházely z konkrétní verze Red Hat Linuxu, která byla před vydáním Enterprise verze dále vylepšována. Z důvodu lepší ochrany ochranné známky Red Hat byla distribuce Red Hat Linux v roce 2003 nahrazena distribucí Fedora Core (dnes Fedora).\n\nV současné době firma Red Hat podporuje vývoj komunitní distribuce Fedora, přičemž se snaží všechny vlastnosti, které zamýšlí v Enterprise verzi uvést, otestovat a odladit ve Fedoře. Komunita kolem Linuxu tak dostává všechny zajímavé technologie jako první a zároveň může reagovat na směřování, které firma Red Hat vidí jako perspektivní.\n\nZhruba každá třetí verze Red Hat Linuxu nebo Fedora Linuxu se stane základem pro novou verzi Red Hat Enterprise Linuxu, jak je naznačeno níže:\n\n\nDistribuce Red Hat Enterprise Linux je založena na svobodném (free) a otevřeném (open source) software. Jakýkoliv uživatel distribuce by mohl o zdrojové kódy požádat a následně je dále zcela volně šířit. Proto firma Red Hat všechny balíčky se zdrojovými kódy umisťuje na svůj FTP server, kde jsou bez jakéhokoliv omezení k dispozici. Několik skupin toho využilo a vytvořilo své vlastní distribuce prostým přeložením těchto zdrojových kódů. Aby nebyly porušeny podmínky použití ochranných známek, byly odstraněny všechny odkazy na firmu Red Hat, její chráněná loga a systém aktualizací byl přesměrován na vlastní servery.\n\nMezi skupiny, které vydávají své distribuce binárně kompatibilní s Red Hat Enterprise Linuxem, patří:\n\n\nKlony Red Hat Enterprise Linuxu jsou zadarmo, avšak nevztahuje se na ně komerční podpora nebo konzultační servis firmy Red Hat a nespadají do programu hardwarové nebo bezpečnostní certifikace. Klony též nemají k dispozici obdobu služby Red Hat Network. Kromě (mírných) odchylek od původní distribuce je dalším problémem fakt, že tvůrci tvorby klonů nevědí, jak vypadá prostředí, ve kterém byly zdrojové balíčky pro Red Hat Enterprise Linux vytvořeny. Tvůrci klonů proto obvykle kompilují balíčky v distribuci sobě samé, což však může vést k odchylkám a v extrémních případech k nefunkčnosti některých komponent systému.\n\n\n"}
{"id": "20478", "url": "https://cs.wikipedia.org/wiki?curid=20478", "title": "Bergfrit", "text": "Bergfrit\n\nBergfrit (v dnešní němčině \"Bergfried\") je převážně okrouhlá hlavní věž hradu. Výjimečně se v Česku lze setkat s čtverhranným nebo i polygonálním (např. Příběnice) půdorysem. V případě potřeby sloužila obráncům jako poslední útočiště, podobně jako jiný typ věže, donjon. Z obranných důvodů bývala proto přístupná pouze po snadno odstranitelném můstku ve vyšším patře (Pernštejn).\n\nV areálu hradu bývala umístěna v místě možného útoku, zpravidla poblíž šíjového příkopu. Klasickým příkladem je Křivoklát nebo Zvíkov. Z počátku byl bergfrit umístěn volně za hradbou, později byl stavěn v linii opevnění. Buďto je přímo prostupoval, nebo se kolem něj hradba elasticky ovíjela.\n\nKruhová věž bývala velmi často v místě směru předpokládaného útoku opatřena břitem, který (pokud nedošlo k zásahu samotného břitu) výrazně lépe odolával střelám z obléhacích strojů. Břitem je opatřen například bergfrit hradu Zvíkov nebo na hradě ve Strakonicích.\n\nV úrovni přízemí neměla věž žádný vchod ani jiné otvory. Přízemí věže bylo přístupné pouze otvorem ve stropě. Používalo se proto často pouze jako vězení nebo skladiště.\n\nV dobách míru nebývaly bergfrity obývány, na rozdíl od donjonů.\n\n"}
{"id": "20480", "url": "https://cs.wikipedia.org/wiki?curid=20480", "title": "Gnuplot", "text": "Gnuplot\n\nGnuplot je program pro generování dvou- a trojdimenzionálních\ngrafů funkcí či dat. Program běží na všech hlavních platformách a\noperačních systémech. Výsledek vykresluje na obrazovku, do grafického souboru popř. do textového souboru.\n\nProgram je distribuován pod svobodnou licencí, která umožňuje šíření a\nmodifikaci zdrojového kódu. Modifikované verze mohou být šířeny jen jako\npatche. Program nemá nic společného s projektem GNU a jeho\nGPL licencí.\n\nS programem lze pracovat interaktivně, ale rovněž lze pro něj psát skripty.\n\nGnuplot je užíván jako vykreslovací prostředek programy GNU Octave a Maxima.\n\n"}
{"id": "20483", "url": "https://cs.wikipedia.org/wiki?curid=20483", "title": "Turku", "text": "Turku\n\nTurku (švédsky: ) je finské město a přístav v jihozápadním Finsku, administrativní centrum provincie Vlastní Finsko. Město bylo založeno koncem 13. století při ústí řeky Aury do Baltského moře, 150 km západně od Helsinek. Do roku 1812 bylo správním centrem Finska. V roce 2016 zde žilo přes 186 000 obyvatel a bylo tak šestým největším finským městem. V celé městské oblasti žilo přes 315 000 obyvatel. 5,2 % obyvatel mluví švédsky.\n\nV Turku jsou loděnice, jejichž součástí je i suchý dok o rozměrech 365×80 m, kde se staví největší osobní lodě světa (např. Oasis of the Seas).\n\nArcibiskup Turku je primasem Evangelicko-luterské církve Finska. V roce 1920 zde byla založena univerzita. Turku bylo roku 2011 Evropským hlavním městem kultury.\n\nNázev \"Turku\" pochází ze staroslovanského slova, kterým se označovalo tržiště. Původ švédského názvu \"Åbo\" je nejistý. Může znamenat kombinaci slov řeka (å) a obydlí (bo). Nejstarší archeologické nálezy pochází z doby kamenné, město samotné bylo založeno koncem 13. století. V roce 1300 byla vysvěcena zdejší katedrála. Stalo se největším správním městem Finska. Název Finsko se původně vztahoval pouze na okolí Turku a odtud pramení i současný název provincie \"Vlastní Finsko\", jejímž je Turku administrativním centrem. V roce 1640 zde byla založena první univerzita (Královská akademie), která po velkém požáru města byla roku 1828 přemístěna do Helsinek. Po Finské válce se v roce 1809 stalo Turku oficiálním hlavním městem, o tři roky později car Alexandr I. učinil hlavním městem Helsinky. 4. září 1827 bylo při požáru zničeno asi 75 % města, zahynulo 27 lidí a asi 11 000 jich zůstalo bez domova. Nová výstavba byla svěřena německému architektu Carlu Ludwigu Engelovi, který se podílel i na budování nových Helsinek. Dodnes je zachován půdorys pravoúhlých ulic v centru města a tento nový územní plán měl vliv i na uspořádání dalších finských měst.\n\n"}
{"id": "20484", "url": "https://cs.wikipedia.org/wiki?curid=20484", "title": "Řád svatého Pavla Prvního Poustevníka", "text": "Řád svatého Pavla Prvního Poustevníka\n\nŘád svatého Pavla Prvního Poustevníka ( , Szent Pál első remete szerzeteseinek rendje; OSPPE), jehož členové se nazývají též paulíni, je římskokatolický žebravý řád, původně poustevníků a mnichů, založený ve 13. století v Uhersku.\n\nJméno řád převzal po poustevníku sv. Pavlu z Théb. Charakteristické odznaky řádu jsou: hábit z bílého sukna, škapulíř s cingulem a kapucí bílé barvy. Nošení hábitu, avšak hnědé barvy s bílým kloboukem, povolil papež již v roce 1342 pro odlišení od toulavých „mnichů“. Heslo řádu zní (tj. „\"Být sám jen s Bohem\"“).\n\nNáplní činnosti řádu je rozjímání (kontemplace) a pastorace. Klade se velký důraz na vzdělání. Konventuálové se nazývají \"fratres professi\" a dělí se na kněze (\"clerici monachi\") a laické bratry. Dříve bylo generální řádové studium ve městě Lepoglava v Chorvatsku. Pro řád je typická úcta k Panně Marii, v jeho správě je mnoho mariánských poutních míst.\n\nVedení řádu sídlí v polském klášteře Jasná Hora (polsky \"Jasna Góra\") v Čenstochové. Ve světě nyní existuje nejméně 34 klášterů řádu, v nichž žije asi 400 mnichů, z toho 200 je kněží.\n\n\n\n\n\n"}
{"id": "20485", "url": "https://cs.wikipedia.org/wiki?curid=20485", "title": "Grand Prix Belgie 1951", "text": "Grand Prix Belgie 1951\n\nXIII Grand Prix de Belgique\n\n\n\n\n"}
{"id": "20488", "url": "https://cs.wikipedia.org/wiki?curid=20488", "title": "Espoo", "text": "Espoo\n\nEspoo (švédsky \"Esbo\") je město na jižním pobřeží Finska. Spolu s Helsinkami, Vantaa, se kterými sousedí, a Kauniainen, které obklopuje, tvoří helsinské souměstí Velké Helsinky.\n\nMěsto se rozkládá na 528 km², z čehož 216 km² jsou vodní plochy. Ve městě žije asi 250 000 lidí, čímž se ve velikosti ve Finsku řadí na druhé místo za Helsinky a před Tampere. Espoo náleží do provincie Uusimaa.\n\nVe městě sídlí Helsinská technická univerzita. Přemístilo se sem také vrchní ředitelství firmy Nokia.\n\nNa území města též leží národní park Nuuksio.\n\nDne 25. února 1991 zde byla dojednána tzv. Espooská konvence – mezinárodní dohoda o posuzování vlivů na životní prostředí (v platnost vstoupila 10. září 1997).\n\nV Espoo se 17. října 1979 narodil známý automobilový závodník a mistr světa ve Formuli 1 z roku 2007 Kimi Räikkönen, který zde má vlastní dům, kam v době dovolené jezdí.\n\nV Espoo se taky narodilo pár členů skupiny Lordi. Skupina vyhrála soutěž Eurovision Song Contest. Díky výhře se proslavili.\n\n"}
{"id": "20489", "url": "https://cs.wikipedia.org/wiki?curid=20489", "title": "Lawrence Ferlinghetti", "text": "Lawrence Ferlinghetti\n\nLawrence Ferlinghetti //, vlastním jménem Ferling (24. března 1919, Yonkers, New York), je americký básník a překladatel.\n\nNarodil se italským rodičům v USA, ale mládí prožil ve Francii, kde pobýval i začátkem druhé světové války, poté sloužil u amerického námořnictva. Válka ovlivnila Ferlinghettiho pozdější politickou aktivitu, jeho někdy téměř pacifistický postoj, podle některých kritiků, získal když byl poslaný do Nagasaki šest týdnů potom, kdy bylo město zničeno atomovou bombou.\n\nNa universitě v Jižní Karolíně vystudoval žurnalistiku, poté vystudoval poezii na Sorbonně (1951). Poté se vrátil do USA a vyučoval francouzštinu.\n\nRoku 1953 založil v San Franciscu spolu s Petrem D. Martinem knižní nakladatelství City lights books, ve kterém vyšla velká část knih beat generation. Toto nakladatelství bylo pojmenováno podle filmu Ch. Chaplina – \"Světla velkoměsta\". Ferlinghetti chápal Chaplina za jakýsi prototyp anarchisty a anarchisty pro něj byli i básníci beat generation. Anarchii nechápal jako politické hnutí nebo filosofický směr, ale jako způsob boje za individuální svobodu. Toto pojetí ho dovedlo k poměrně zajímavým a kontroverzním názorům.\n\nV 80. letech 20. století se zasazoval o propuštění uvězněných členů Jazzové sekce v Československu. V dubnu 1998 byl hostem Festivalu spisovatelů v Praze. Ferlinghetti tehdy publiku věnoval novou báseň \"Rivers of Light\" (\"Řeky světla\"), ve které psal o \"Staromák Square\", Vltavě a Karlově mostě.\n\nJeho dílo bývá často řazeno do beat generation, což tak zcela neodpovídá realitě. Počátek jeho tvorby je spojen s pokusy s halucinogenními látkami (především LSD). Poezii psal hovorovým jazykem a byla blízká výtvarnému vidění, od beatnické tvorby se lišila především rostoucí angažovaností v politických otázkách. Jeho dílo je ovlivněno jednak americkým a jednak evropským prostředím.\n\n\n\nKromě těchto děl se věnoval překladatelské činnosti, z nichž nejznámější se staly překlady francouzského spisovatele Marcela Prousta.\n\n\n"}
{"id": "20490", "url": "https://cs.wikipedia.org/wiki?curid=20490", "title": "Nokia", "text": "Nokia\n\nNokia () je nadnárodní společnost se sídlem ve finském Espoo. Dceřiná společnosti Nokia Solutions and Networks je největším světovým producentem infrastruktury pro telekomunikační sítě. V roce 2016 zaměstnávala přes 100 000 zaměstnanců.\n\nSpolečnost hrála do roku 2014 velkou roli ve finské ekonomice, přičemž byla zdaleka největší finskou společností. Podíl Nokie na finském HDP dosahoval až 4 % (v roce 2015 klesl pod 1%) a společnost zajišťovala skoro čtvrtinu finského exportu. Od roku 2006 byl její obrat vyšší než celý státní rozpočet Finska.\n\nAkcie společnosti jsou kótovány na burzách v Helsinkách, New Yorku a Frankfurtu. Asi 46 % akcií drží investoři z USA. Společnost není přímo ani nepřímo kontrolována jinou společností či státem. Od roku 2015 je největším akcionářem americká investiční společnost BlackRock, která vlastní 7,19 % akcií.\n\nNokia byla v letech 1998–2011 největším světovým výrobcem mobilních telefonů. Nedokázala však zareagovat na nástup nových chytrých telefonů a svou pozici vedoucího světového výrobce mobilních telefonů postupně zcela ztratila. V roce 2014 byla divize výroby mobilních telefonů (včetně značky) prodána společnosti Microsoft Mobile, dceřiné společnosti Microsoftu. Divizi v roce 2016 odkoupila finská společnost HMD Global.\n\nSpolečnost byla založena roku 1865 Fredrikem Idestamem ve městě Nokia nedaleko Tampere jako papírna. Později začala vyrábět i gumárenské výrobky. Po druhé světové válce rozšířila svou výrobu o telefonní a telegrafní kabely. V 70. letech minulého století pronikla na trhy telekomunikační elektroniky. Své gumárenské divize se zbavila až na konci 20. století.\nNázev značky vznikl podle města Nokia v jihozápadním Finsku. Na jejím břehu postavil roku 1865 zakladatel Fredrik Idestam mlýn na dřevní buničinu a začal vyrábět papír.\nOd února 2011 měla Nokia strategické partnerství s Microsoftem, v důsledku kterého dostaly všechny její smartphony systém Windows Phone. V návaznosti na to Nokia ukončila vývoj svého vlastního operačního systému Symbian.\nNicméně toto partnerství s Microsoftem firmě příliš nepomohlo, a proto byla Nokia ke konci roku 2012 nucena prodat své hlavní sídlo v Espoo za 170 milionů eur.\n\nV roce 2012 Nokia měla největší ztráty v její historii a v důsledku nespokojenosti některých jejích zaměstnanců byla v březnu 2012 zaměstnanci Nokie založena nová společnost Jolla.\n\nKoncem roku 2012 Nokia prodala 500 patentů za částku 22 miliónů dolarů americké společnosti Vringo. Jestli této společnosti vynesou patenty vyšší částku než za jakou je odkoupila Nokia má nárok na / ze zisku. I po prodání 500 patentů si Nokia drží prvenství v počtu patentů.\n\nMobilní divize Nokie byla v září roku 2013 odkoupena společností Microsoft za 7 miliard dolarů. Microsoft spolu s mobilní divizí a firemními službami získal i licence na mobilní patenty Nokie, vlastnictví ale nezískal. Nokii tak zůstala pouze divize zabývající se sítěmi a mapy Nokia HERE. Mapovou divizi společnost prodala v roce 2015.\n\nNokia Networks je nejvýznamnější dceřinou společností Nokie. Tato část Nokie se věnuje telekomunikačním sítím, které dodává do celého světa. Vznikla v roce 2007 jako Nokia Siemens and Networks jako joint venture se společností Siemens AG. V roce 2013 Nokia odkoupila podíl společnosti Siemens a společnost přejmenovala na Nokia Solutions and Networks a v roce 2014 na současný název.\n\nV České republice v roce 2014 dodávala, společně se společností Huawei, nejrychlejší telekomunikační sítě společnosti O2. V Praze a Brně telekomunikační sítě dodává Huawei, ve zbytku České republiky potom Nokia. V této části zůstaly mapové podklady HERE, které jsou bezplatně k dispozici na platformě Windows Phone, brzy i exklusivně na smartphonech Galaxy od Samsungu. A jako poslední zůstal této části vývoj aplikací pro platformu Windows Phone, jako například Nokia Cinemagraph, Refocus aj. i když se vývojářem aplikací v sekci Nokia Collection ve Windows Phone Store, stal Microsoft Mobile.\n\nDivize společnosti Nokia odkoupená společností Microsoft Corporation za 7,2 miliardy dolarů. Nokia byla přesněji odkoupena dceřinou společností Microsoftu – Microsoft Mobile Oy, který tímto přebírá odpovědnost za osobní údaje této divize. Microsoft tímto nákupem získal všechny patenty společnosti Nokia, které ovšem zůstávají ve vlastnictví \"Nokia Solutions & Networks\". Tímto nákupem Microsoft dále získal mobilní divizi společnosti Nokia – její produktové řady Lumia, Asha, X a klasické mobilní telefony. Společnost Microsoft napřed zrušila všechny ostatní odkoupené produktové řady, kromě řady Lumia (s tím, že se zaměří jen na Windows Phone) a název Nokia měl z telefonů úplně zmizet. Nicméně Microsoft sám jednal o delším pronájmu názvu Nokia a přemýšlel nad vlastním názvem – NOKIA by Microsoft. Pár měsíců po koupi mobilní divize společnosti Nokia, Microsoft oznámil zrušení řady X s Androidem, řady Asha . Vývoj klasických mobilních telefonů měl být též ukončen, ale i po oznámení ukončení vývoje klasických mobilních telefonů Microsoft přece jenom bere své kroky zpět a klasické mobilní telefony nepřestává vyrábět. V roce 2016 Microsoft prodal licenci na název Nokia společnosti HMD Global, která představila telefon Nokia 3310 a smartphony Nokia 3, 5, 6 a 7.\n\nTelefony Nokia vydané před prosincem 2016, o jejichž výrobu se starala buď samotná Nokia, nebo později Microsoft, byly označovány buď čtyřčíselným kódem, nebo kombinací písmene a čísla, řada Lumia měla číselný kód v některých případech i tříčíselný. Základní telefony v produkci HMD Global, tedy telefony produkované od prosince 2016, jsou označovány tříčíselným kódem, chytré telefony s Androidem zatím nemají stanovený vzorec, podle kterého budou vytvářeny názvy.\n\n\n\nLumia je série telefonů od Nokie, která vlastní celou řadu nových a nezbytných vlastností. Tato řada vlastní nový OS Windows Phone 7.5/8/8.1. Od roku 2013 byla řada Lumia doplněna o nový tablet Lumia 2520, díky kterému se společnost může řadit i do prodeje moderních tabletů s OS Windows RT/8. Dále se řada rozšířila o telefony Lumia 1320 a 1520. 15. září 2014 Microsoft oznamuje odkoupení Mobilní akciové společnosti Nokia za rozšířením svého postavení v rozvoji a průmyslu, své modely nejmenuje Nokia ale změnil název na Microsoft\n\nOd poloviny roku 2010 Nokia začala prodávat mimo Českou republiku nový Netbook s Windows 7 Starter s názvem Nokia Booklet 3G.\n\n\n\nPro chytré telefony od HMD Global zatím platí, že čím vyšší je číslo modelu, tím vyšší je výbava.\n\n\n\n\n\n"}
{"id": "20493", "url": "https://cs.wikipedia.org/wiki?curid=20493", "title": "Souvislý graf", "text": "Souvislý graf\n\nSouvislý graf je takový (neorientovaný) graf, v němž platí, že pro každé dva vrcholy \"x, y\" existuje sled z \"x\" do \"y\". \n\nPro orientované grafy se zavádí dva „druhy“ souvislosti:\n\n\"Vrcholový řez\" (též separátor) grafu \"G = (V, E)\" je taková množina formula_1, že graf formula_2 není souvislý. Obdobně se definuje \"hranový řez\". \"Vrcholová (resp. hranová) souvislost\" grafu je velikost minimálního vrcholového (resp. hranového) řezu. Graf je vrcholově (hranově) \"k-souvislý\", pokud jeho příslušná souvislost je rovna nebo větší než \"k\".\n\n\n\n"}
{"id": "20494", "url": "https://cs.wikipedia.org/wiki?curid=20494", "title": "Kniha Ezechiel", "text": "Kniha Ezechiel\n\nKniha Ezechiel ( , \"Sefer Jechezkel\") je součástí Starého zákona. Jedná se o prorockou knihu, která obsahuje výroky a několik vyprávění ze života a působení judského proroka Ezechiela. Kniha Ezechiel se zkracuje zkratkou Ez.\n\nEzechiel, syn Buziho, pocházel z kněžské rodu a byl odveden v roce 598 př. n. l. při první deportaci do zajetí v Babylonii. Jeho působení se datuje (v závislosti na datacích vidění, jak je udává samotná kniha Ezechiel), mezi roky 593 př. n. l. a 571 př. n. l. Možná působil i déle, ale o jeho dalším působení již nemáme zprávy.\n\nKnihu je možné dělit na 3 značně odlišné části:\n\nKromě tohoto dělení má celá kniha jednotnou rámcovou strukturu, kterou tvoří vidění o Boží slávě. V prvních 8 kapitolách vidí Ezechiel v několika viděních Boží slávu, jak se zvedá ze svého sídla v jeruzalémském chrámě a odchází postupně k bráně a přes město na východ, ven z města na Olivovou horu. V průběhu knihy se praví, že Bůh sám je chrámem pro Židy násilně přestěhované do Babylona. Na konci knihy (43,1-5) pak Ezechiel vidí nový chrám a Boží slávu, jak se do něj vrací. Celá kniha tedy vypráví o tom, jak Bůh opustil svůj lid pro jeho hřích, ale jak jej provázel v zajetí a jak se nakonec vrátil zpět do jeho středu.\n\nToto „putování Boží slávy“ je úzce spojeno s jinými kněžskými texty v Bibli, např. s 1S 6 (Archa úmluvy v zajetí u Pelištejců) nebo s vyprávěním o Jákobově cestě do Mezopotámie.\n\n1 – 7: Vidění Boží slávy, povolání Ezechiela za proroka.\n\n8 – 11: Boží sláva opouští město, město je zničeno nadpřirozenými bytostmi jako předzvěst zničení Babyloňany.\n\n12 – 24: Celek obsahuje 25 oddílů, z nichž každý začíná stejně slovy: „Stalo se ke mně slovo Hospodinovo“. Ezechiel se obrací především proti falešným prorokům. Ezechiel apeluje na osobní zodpovědnost a popírá možnost, že by někdo mohl zemřít pro hříchy druhých, třeba svých otců nebo soukmenovců. Stejně tak popírá ale možnost, že by spravedlnost a zbožnost několika málo Židů mohla zachránit zemi od trestu - viz zvláště kap. 14. Zde Ezechiel protiřečí epizodě o Abrahámovi a jeho hostech v Gen 18,23-34. Ezechiel se velmi často uchyluje k obraznému vyprávění a k alegoriím, zvláště když popisuje vztah mezi Izraelem a Bohem (jako vztah muže a jeho nevěrné manželky). Ezechiel je silně zaměřený proti monarchii jako takové.\n\nVýroky proti národům pocházejí patrně z dob i pozdějších, např. proti Týru (26,1-28,19), který byl zničen až v roce 332 př. n. l., nebo proti Ammonu. Jedná se pravděpodobně o rituální, kultovní výroky proti národním nepřátelům.\n\n33: Kap. 33 rekapituluje hlavní témata sekce 1-24 a klade otázku: „jak budeme moci přežít?“ 34 – (33,10).\n\n34 – 37: Následující oddíl je odpovědí na tuto otázku, je to zaslíbení Boží spásy, která přijde po (zaslouženém a nutném) trestu. Ezechiel tu používá mnoho obrazů, z nichž nejznámější je vidění o suchých kostech (37), kde hovoří o možnosti nového života pro Izrael, který již ztratil veškerou naději (je jako vybělené nepohřbené kosti). Ezechiel v 36,16-37,14 zaslibuje novou smlouvu, která bude uzavřena mezi Bohem a jeho lidem.\n\n38 – 39: Ezechiel popisuje eschatologickou bitvu mezi Božím lidem a jeho mýtickým nepřítelem, Gógem ze země Magóg. Inspiruje se přitom tématem „dne Hospodinova“ starších proroků. za postavou Góga není třeba hledat konkrétní osoby, i když nechyběly v dějinách ani dnes snahy o konkrétní identifikaci (např. Napoleon podle chasidů, car, Rusko apod.) (viz Antialkorán do Václava Budovce z Budova, kde Gog a Magog znamenají islám a muslimové). Touto pasáží se inspiroval také Jan, autor knihy Zjevení.\n\n40 – 48: Popis nového chrámu. Jelikož se popis chrámu a jeho funkcí neshoduje přesně s vzhledem a praxí druhého chrámu, jak byl postaven a fungoval po roce 515 př. n. l., je pravděpodobné, že tento popis opravdu pochází od Ezechiela. Ezechielova vize se inspiruje mimo jiné rajskými popisy prvotní situace člověka. Těmito kapitolami se opět silně inspiroval autor Zjevení. Kromě Ezechielových slov obsahuje tato sekce i úseky vložené áronovskými knězi druhého chrámu jako legitimace vlastních nároků na vedení chrámu oproti levitům.\n\n"}
{"id": "20495", "url": "https://cs.wikipedia.org/wiki?curid=20495", "title": "Kniha Micheáš", "text": "Kniha Micheáš\n\nKniha Micheáš (zkratka Mi, מיכה \"Micha\") je starozákonní prorockou knihou. Tradicí je kniha připisována izraelskému prorokovi Micheášovi, který působil ve stejné době, jako Izajáš a Ozeáš. Kniha má povzbudit v dobách bojů s asyrskou velmocí, vyjadřuje hrozby i zaslíbení a naději v příchod Mesiáše.\n\nBiblická kritika nicméně ukázala, že text knihy je složen z mnoha vrstev, které pocházejí z rozmezí 8. až 3. stol. př. n. l.\n\n\n\n"}
{"id": "20496", "url": "https://cs.wikipedia.org/wiki?curid=20496", "title": "Clo", "text": "Clo\n\nClo, resp. celní poplatek, je dávka vybíraná státem při přechodu zboží přes celní hranici. Stát, nebo skupina států je používá jako tzv. ochranářský prostředek (aby ochránil svůj vnitřní trh před zbožím z okolních zemí), jako prostředek ekonomické formy politického boje a v neposlední řadě jako prostředek, jak získat peníze. Vybírání cla kontroluje celní správa (celní úřad) té dané země a upravuje ho celní zákon.\n\n\n\n\n\nMinisterstvo průmyslu a obchodu nabízí přehled antidumpingových a vyrovnávacích opatření EU vůči třetím zemím. Formulář dotazu na přehled obsahuje jako třídicí kritéria název výrobku v českém nebo anglickém jazyce, země či kódy KN nebo TARIC. U vybraného výrobku jsou uvedeny podrobné údaje o jeho celním zařazení, zemi původu nebo dovozu, případně o výrobci nebo dovozci z této země, má-li stanovenou individuální výši antidumpingového či vyrovnávacího cla nebo přijal-li závazek. Dále jsou zde uvedeny hypertextové odkazy na příslušné komunitární předpisy, v nichž je možné vyhledat podrobnosti k danému případu.\n\n\n"}
{"id": "20497", "url": "https://cs.wikipedia.org/wiki?curid=20497", "title": "Logo", "text": "Logo\n\nLogo (z řeckého \"logos\" = slovo, řeč, zákon, pojem…) je grafická značka organizace, společnosti, firmy nebo instituce. Logo je uváděno na produktech, dokumentech a propagačních materiálech firmy, pomáhá tak identifikaci a tvoří povědomí o značce (image-building). \n\n\n"}
{"id": "20498", "url": "https://cs.wikipedia.org/wiki?curid=20498", "title": "Logotyp", "text": "Logotyp\n\nLogotyp je písmová nebo slovní značka, graficky znázorněný název společnosti, firmy, výrobku, značky apod. \n\nObvykle je použitý charakteristický řez (font) písma (často výtvarně upravený, aby se odlišil a též proto, že neupravené logotypy, tvořené pouze prostým textem, nejsou předmětem copyrightu). \n\nPokud je logotyp důsledně používán (ve spojení s dalšími propagačními prvky), může se stát důležitou součástí propagačního stylu firmy, tzv. \"Corporate identity\".\nPůvodně výraz logotyp znamenal v typografii dvě nebo více písmen (znaků) na jednom odlitku pro urychlení ruční sazby; patří mezi ně tedy i ligatury.\n\n\n"}
{"id": "20499", "url": "https://cs.wikipedia.org/wiki?curid=20499", "title": "Fejeton", "text": "Fejeton\n\nFejeton (z franc. \"feuilleton\" respektive \"feuille\" [fœj] = lístek), zastarale fejton, či též poznámka pod čarou, v češtině také tzv. podčárník, je specifický publicistický žánr, obvykle používaný v tisku jako protějšek k hlavním článkům. Vtipně zpracovává zdánlivě nevýznamné, ale zajímavé téma a ukazuje všední věci v novém světle, přičemž je autor hodně subjektivní a vychází z vlastních zážitků.\nPojem fejeton je žánrovým označením pro \"nový literárně publicistický útvar\", který vznikl a rozvinul se na místě novinových fejetonů jako méně rozsáhlý článek, či spíše krátký komentář typický silným subjektivním nádechem a lehkou stylistickou formou, zaměřený na aktuální společenské nebo kulturní téma, často o několika volně spojených tématech. Napsán je zábavným literárním slohem, mnohdy satiricky komentujícím či trefně ironizujícím vybrané dobové události. Časté jsou nadsázka, humorné postřehy nebo hyperboly. Typický humor obsahuje i užívání komických výrazů, slovních hříček či užití knižních tvarů. Autor se většinou soustřeďuje na jeden fakt, přitom ale využívá sarkastické nadsázky. Fejeton by měl být gradován do jedné pointy a obsahovat nové, nečekané pohledy na věc, a tím vést čtenáře k zamyšlení nad tématem (proto často obsahuje nezodpovězené otázky).\n\nV západních zemích se dnes názvu fejeton používá pro celou mnohdy mnohostránkovou přílohu deníků či jiných periodik nebo jejich kulturní a společenskou část, která přináší mimo zpráv především krátké literární žánry jako jsou beletristické příspěvky, recenze, větší kritická pojednání o událostech kulturního života (například operní inscenace nebo jednotlivá představení) a o uměleckých dílech, aktuální úvahy, eseje, krátká vědecká pojednání nebo také cestopisné statě.\n\nNázev \"fejeton\" neboli \"lístek\" vznikl původně jako označení zvláštní literární přílohy novin, vkládané do nich jako volný lístek. Nejznámější takovou přílohou byla \"Das Neuste aus dem Reiche des Witzes\" ( \"Nejnovější z říše vtipu\"), jejímž autorem byl Gotthold Ephraim Lessing a která vycházela v polovině 18. století v listě \"Vossische Zeitung\".\n\nPoznámka pod čarou existuje od roku 1800, kdy začal Julien Louis Geoffroy v pařížském listě \"Journal des Débats\" ( \"Deník debat\") otiskovat své divadelní referáty na spodní části stránky. Aby je oddělil od zpravodajské části listu, vkládal před ně výraznou grafickou linku a odtud také vznikl český výraz podčárník.\n\nTento oddělený kousek kultury a společenských informací v denním tisku se stal běžnou součástí tiskovin a později v něm vycházely i romány (román-fejeton)\n\nRomány, vydávané v periodikách na pokračování, které byly umísťovány pod tlustou čarou, na místě obvyklém pro fejetony, vyznačují se řadou technik, které mají zvýšit dějovou napínavost.\n\nViz též Román-fejeton.\n\nK známým zahraničním fejetonistům patřili Victor Hugo, Heinrich Heine, Théophile Gautier, Charles Augustin Sainte-Beuve (Causeries de lundi).\n\nZ domácích jsou to např. Jan Neruda (\"Žerty, hravé i dravé\"), Karel Poláček, Karel Čapek, Jindřiška Smetanová, Ludvík Vaculík, Rudolf Křesťan nebo Karel Kyncl.\n\nCauserie [kózrí], črty, rozhlásky a další polobeletristické zábavné články, jež se opírají o reálný základ, ale pracují s prvky umělecké literatury, nejčastěji s fantazií a fikcí.\n\nTyto žánry jsou jakýmsi protikladem k vážně a seriózně zaměřeným článkům a reportážím a svým lehkým stylem se s nimi doplňují a mají tak v novinách funkci vyvažovací. Mnoho děl těchto žánrů vzniklo v meziválečném období české literatury, kdy je tvořili přispěvatelé a redaktoři Lidových novin (představitelé takzvaného Demokratického proudu).\n\n\n"}
{"id": "20504", "url": "https://cs.wikipedia.org/wiki?curid=20504", "title": "Okres Tachov", "text": "Okres Tachov\n\nOkres Tachov \"(Tachovsko)\" se nachází v Plzeňském kraji v západních Čechách. Z hlediska polohy je druhým nejzápadnějším okresem České republiky. Okresním městem byl dříve Tachov, který se nachází v severozápadní části regionu.\n\nRozlohou se okres řadí na druhé místo v Plzeňském kraji, počtem obyvatel mu však mezi okresy náleží až předposlední místo. Je zároveň čtvrtým nejméně lidnatým okresem republiky. Z toho vyplývá velmi nízká hustota zalidnění, která je hluboko pod krajským i republikovým průměrem.\n\nV rámci Plzeňského kraje sousedí s okresy Plzeň-sever na východě (\"48 km společné hranice)\", Plzeň-jih na jihovýchodě \"(5 km hranice)\" a Domažlice na jihu \"(58 km hranice)\". Na severu sousedí s Karlovarským krajem – okresem Cheb \"(44 km hranice)\". Celou západní hranici okresu tvoří zároveň státní hranice ČR a Německa v délce cca 51 km. Sousedním německým územím je spolková země Bavorsko, okresy Tirschenreuth a Neustadt an der Waldnaab.\nDnešní okres Tachov vznikl na základě správní reformy č. 36/1960 Sb., v červenci 1960. Bylo do něj sloučeno území 105 obcí s rozlohou dosahující téměř 1 400 km².\n\nV roce 1961 byla dodatečně připojena obec Sulislav z okresu Plzeň-sever.\n\nHned v roce 1960 započal proces integrace obcí. Jejich počet byl snižován postupně – ze 106, přes 67 v roce 1964, až na pouhých 23 v roce 1980. Tento minimální stav přetrval do roku 1990, kdy se při příležitosti prvních svobodných komunálních voleb mnoho obcí opět osamostatnilo. Ke dni voleb jich bylo 44, k 1. březnu 1992 již 50.\n\nV roce 2000 došlo k úpravě okresní hranice, kdy přešla osada Šipín z okresu Plzeň-sever pod správu obce Konstantinovy Lázně. Poslední obcí, která se osamostatnila, se stalo v roce 2001 Sytno, východně od Stříbra.\n\nSídelní struktura Tachovska těžce utrpěla vývojem po druhé světové válce. Vzhledem k tomu, že většina obcí okresu byla osídlena z drtivé většiny německým obyvatelstvem, došlo po odsunu sudetských Němců v roce 1946 často k úplnému vylidnění zejména menších sídel v periferních oblastech, které se nepodařilo zvrátit ani následovným dosídlováním. Zaniklé obce Tachovska lze dělit do tří skupin.\nPrvní skupinou jsou obce, které zanikly vlivem blízkosti státní hranice, později přísně střežené. Tyto vesnice byly ve většině případů zrušeny do konce 50. let 20. stol. Patří sem např. Střeble, Stoupa, Stará Knížecí Huť, a největší – Pavlův Studenec, obec na silnici z Tachova do Bärnau, která měla ve 30. letech až 1 400 obyvatel, a jejíž existenci dnes připomíná již pouze název hraničního přechodu. (Obě obce i cesta mezi nimi jsou důležitým místem událostí autobiografického románu Maxe von der Grüna \"Dva dopisy Pospischielovi\".)\n\nDruhou skupinu tvoří bývalé vsi, které zanikly v důsledku úplného vysídlení. Tato sídla se nachází severně od Plané – v periferní oblasti okresu \"(Výškovice, Domaslavičky)\" a jižně od Tachova \"(Pořejov, Bažantov, Bohuslav)\". Tato sídla byla zrušena do roku 1974, jejich existenci ale dosud připomínají názvy katastrálních území.\n\nTřetí, a zároveň nejméně početnou skupinou, jsou dvě vesnice zatopené vodami dvou přehrad na řece Mži. Jedná se o bývalou obec Lučina \"(cca 600 obyv. před válkou)\", která zmizela v roce 1975 pod hladinou stejnojmenné vodárenské nádrže. Druhou zaniklou vsí je Butov, nedaleko Stříbra, který byl v roce 1964 zatopen vodní nádrží Hracholusky.\n\nOd reformy veřejné správy v roce 2003 je Tachovsko rozděleno na dva obvody obce s rozšířenou působností: Tachov a Stříbro. Obvod obce s rozšířenou působností Tachov zahrnuje 27 obcí, ve kterých žije přes 35 tisíc obyvatel. Obce obvodu se dále člení podle příslušnosti k pověřeným obecním úřadům Tachov, Planá a Bor. Obvod obce s rozšířenou působností Stříbro zahrnuje 24 obcí, které obývá přes 17 tisíc obyvatel. V obvodu jsou dva pověřené obecní úřady – Stříbro a Bezdružice.\n\nOkresní město Tachov je vzdáleno 59 km západně od krajského města Plzně a 151 km západně od hlavního města Prahy. Nejbližším okresním městem je Cheb, který je od Tachova vzdálen 49 km severozápadně. Do střediska sousedního okresu – Domažlice je to 54 km na jihovýchod. Nejbližším větším městem jsou Mariánské Lázně v okrese Cheb, které se nacházejí 22 km severně od Tachova.\n\nDo druhého největšího města okresu – Stříbra je to z Tachova 31 km, do Plané 12 km a do Boru 17 km. Ostatní města okresu jsou vzdálena následovně: Přimda 18 km J, Černošín 25 km SV, Bezdružice 33 km SV a Kladruby 30 km JV. Snad nejznámější obec Tachovska – Rozvadov leží 20 km JZ od okresního města.\n\nNejvzdálenější obce od okresního města leží na východní hranici okresu v oblasti Stříbra. Patří mezi ně Kostelec (\"37 km od Tachova)\", Sulislav \"(38 km)\" a Trpísty \"(41 km)\", které jsou od Tachova vzdáleny nejvíce.\n\nNěkterá místa dnešního okresu Tachov byla osídlena již v době kamenné, velkou část území okresu ale tvořil dost dlouho hraniční hvozd. Současná sídla začala vznikat při významných zemských stezkách z Čech do Bavorska \"(do Řezna a Norimberku)\", zejm. ve 12. stol. Kvůli ochraně zemské hranice a stezky byl již v roce 1121 založen hrad Přimda, jenž je nejstarším dochovaným hradem na našem území. Již z roku 1126 pochází také první důvěryhodná zmínka o okresním městě Tachově, ve kterém byl také strážní hrad. Ještě o 11 let dříve byla založena nejvýznamnější historická památka na okrese - bývalý benediktinský klášter v Kladrubech, založený knížetem Vladislavem roku 1115. Klášter patřil k nejbohatším a nejmocnějším v Čechách po celé 13. a 14. století.\n\nTachovsko bylo v průběhu dějin vždy „nárazníkovou zónou“ mezi českými a německými vlivy. Až přibližně do 14. století byla většina obyvatelstva česká – svědčí o tom např. také starobylé české názvy vesnic. Nejvýznamnějším českým rodem pocházejícím z Tachovska byli Švamberkové, jejichž rodové kořeny jsou ve Skviříně u Boru. V západních oblastech okresu žili Chodové – dosud nám je připomínají názvy obcí Chodová Planá, Chodský Újezd, Zadní Chodov nebo Maršovy Chody. Je nutné zmínit, že za doby panování Lucemburků byla na okrese 2 královská města – Tachov a Stříbro, což je v rámci republiky spíše raritou.\n\nJedním z významných mezníků historie Tachovska je období husitské revoluce, kdy se okresem několikrát prohnala husitská vojska. K rozhodujícímu střetu s křižáky IV. křížové výpravy došlo v srpnu 1427. Nejprve bylo obsazeno Stříbro, které s husity sympatizovalo. Křižáci se později dali před husity na útěk směrem k Tachovu, kde se část jejich armády ukryla v opevněném městě. K Tachovu husitské vojsko dorazilo 4. srpna. Začalo týdenní obléhání města. 11. srpna se husitům podařilo prorazit městské hradby a 14. srpna dobýt i tachovský hrad. Do Tachova byl dosazen husitsky orientovaný hejtman.\n\nJiž v 2. polovině 15. století začala na Tachovsku germanizace, spojená s kolonizací příhraničních území a náhradou obyvatel zemřelých během morových epidemií. V 17. stol. byla na Tachovsku prováděna rekatolizace, od konce století tvořili Němci již většinu populace. Jednou z mála ryze českých obcí na území okresu tak zůstala Sulislav, která je dnes poslední tachovskou vesnicí směrem na Plzeň.\n\nOd druhé poloviny 16. stol. se v okolí Plané začíná rozmáhat těžba kovů, která probíhala již dlouhou dobu také ve Stříbře. Těžba rud potom přetrvala až do 20. stol. Třicetiletá válka způsobila také na Tachovsku obrovské ztráty na majetku i na životech – k ozbrojeným střetům došlo v roce 1621 u Rozvadova a v roce 1647 u Třebele. V roce 1680 bylo krvavě potlačeno sedlácké povstání na Ovčím vrchu u Bezdružic.\n\nOd roku 1784 připadlo tachovské panství rodu Windischgrätzů, kteří přinesli zemědělské oblasti prosperitu. V 2. polovině 19. století se začala budovat železniční síť na území okresu. V roce 1872 byla zprovozněna trať Plzeň – Cheb, v roce 1895 lokálka Planá – Tachov, prodloužená od srpna 1910 až do Domažlic. Od roku 1901 jezdí také lokálka Pňovany – Bezdružice a konečně v roce 1903 byla otevřena trať ze Svojšína do Boru u Tachova.\n\nPrvní světová válka znamenala mnoho mrtvých, které nám dnes v mnoha obcích připomínají pomníky s většinou německými jmény. Po vyhlášení Československa byl vývoj na Tachovsku podobný jako v jiných oblastech bývalých Sudet. Od 30. let získávala na síle Sudetoněmecká strana, v roce 1938 připadlo v podstatě celé území okresu Říši.\n\nDruhá světová válka znamenala konec všech židovských komunit na Tachovsku. Konec války byl ve znamení bombardování a pochodů smrti, které prošly celým územím. V Tachově připomínají tyto smutné události dva památníky. Mohyla v níž je pochováno 232 obětí a památník na bývalém novém židovském hřbitově (cca 600 obětí), který je zároveň největším masovým hrobem na území ČR. Oblast byla osvobozena americkou armádou, která dorazila 2. května 1945.\n\nV roce 1946 byla z okresu odsunuta většina původního německého obyvatelstva. Poté sice následovalo dosídlení, ale to doplnilo původní počet obyvatel jen asi z poloviny. Po roce 1948 začínají v souvislosti s nástupem vlády KSČ vznikat zemědělská družstva, naopak zanikají celé vesnice a uzavírá se hranice s Německem. V mnoha městech a střediskových obcích dochází k nové výstavbě, menší vsi však spíše upadají, prázdné domy chátrají. Vznikají nové průmyslové závody, opět ale zejména v Tachově a ve Stříbře. Tachovsko je prezentováno jako okres revolučních tradic a „hráz socialismu“. Výrazně se rozšiřuje těžba uranu se sídlem v Zadním Chodově.\n\nPo roce 1989 dochází k dalším ohromným změnám, kdy po otevření hranice výrazně vzroste ruch v celé oblasti. Státní podniky jsou privatizovány a mnohé následovně zanikají. V roce 1997 je otevřena dálnice D5 z Plzně do Rozvadova, která ulehčí přetížené státní silnici. Dochází k relativně slibnému nárůstu obyvatelstva, které je ale dáno také vysokou imigrací cizinců. Mnohá sídla okresu (v čele s Tachovem, Planou a Stříbrem) viditelně mění svoji tvář k lepšímu, k napravení všech škod způsobených v podstatě důsledky druhé světové války bude však třeba ještě určitě dlouhý čas.\n\nPrůměrná nadmořská výška na Tachovsku dosahuje asi 550 m, což značí, že se jedná o okres horský a podhorský. Členitost povrchu je až na oblasti Tachovské brázdy vysoká.\nNejvyšších nadmořských výšek je dosahováno při státní hranici, v pohoří Český les, kudy prochází hlavní evropské rozvodí Labe / Dunaj. Nachází se zde také vrchol Havran (894 m), který je nejvyšší na okrese.\n\nPomyslnou linii Planá – Tachov – Bor vyplňuje tzv. Tachovská brázda s nadmořskou výškou většinou nepřesahující 500 m. Tato krajina je využívána k pěstování zemědělských plodin a je výrazně odlesněná. Nachází se zde relativně rozsáhlá rybničná soustava.\nNa jihu okresu se zvedá malebné Sedmihoří typické svými skalními útvary a lesními mokřady.\nKrajina mezi Borem a Stříbrem je relativně hustě zalesněna. O něco severněji najdeme hluboké údolí řeky Mže a jejích přítoků – Kosího potoka, Hadovky a Úterského potoka (na samé východní hranici okresu). Nad údolím řeky u Černošína výrazně vyčnívá Vlčí hora (703 m), která je jednou z dominant krajiny.\n\nSeverovýchod okresu mezi Planou a Bezdružicemi je typický členitou, lesnatou krajinou Bezdružické vrchoviny s nadmořskými výškami přesahujícími i 600 m. Dominantou je tam Ovčí vrch (697 m) nad Kokašicemi.\n\nNejvýznamnějším vodním tokem na Tachovsku je řeka Mže, která nedaleko od státních hranic u Tirschenreuthu také pramení. Okresem prochází ve směru západ- východ v délce více než 64 km. Na jejím toku najdeme od pramene postupně ves Branku, vodní nádrž Lučina, dále město Tachov a obec Kočov, za kterou Mže vstupuje do svého kaňonovitého údolí, dlouhého přes 20 km. Za Stříbrem již začíná vzdutí vodní nádrže Hracholusky.\n\nJižní a jihovýchodní část okresu odvodňuje říčka Úhlavka, která se ve Stříbře vlévá zprava do Mže. Říčka pramení u Velkých Dvorců pod Přimdou a v jejím povodí najdeme také četné rybníky. Protéká městečkem Stráž a u hradu Prostiboř se stáčí k severu. Dále je na jejím toku také město Kladruby, a pak konečně, Stříbro. Celá říčka, dlouhá bezmála 35 km, protéká pouze okresem Tachov.\n\nSeverozápad oblasti je odvoďnován tokem Hamerského potoka, který byl dříve zván podle jednoho z jeho přítoků – Tichá. Oba potoky pramení v Českém lese. Tok prochází okrajem zástavby Plané, obcí Brod nad Tichou a u Ústí se vlévá zleva do Mže.\n\nPřirozenou hranici se severním Plzeňskem vymezuje údolí Úterského potoka, který se v oblasti nádrže Hracholusky vlévá zleva do Mže. Potok pramení v Tepelské vrchovině. Jeho významným přítokem je Hadovka, která odvodňuje oblasti Konstantinových Lázní.\n\nU Ošelína se do Mže v jejím kaňonu zleva vlévá Kosí potok. Pramení pod horou Dyleň na Chebsku, v nadmořské výšce téměř 900 m. Protéká okrajem Mariánských Lázní, pod Pístovem se zahlubuje do údolí, které neopustí až ke svému soutoku.\n\nZejména jihozápadní oblasti okresu leží již za hlavním evropským rozvodím, a tak jsou vodami Kateřinského a Nivního potoka odvodňovány do Dunaje. Rozvodí prochází po hřebeni Přimdského lesa a jižně od zástavby obce Lesná. Do Dunaje je tak odvodňováno asi 14 % plochy okresu.\n\nOblast Tachovské brázdy je nesmírně bohatá na rybníky. V okolí měst Bor, Tachov a Planá je jich přes 40. Největším rybníkem je Regent u Chodové Plané. K rekreačním účelům jsou využívány Modrý rybník u Stráže, Výrovský rybník v lesích mezi Borem a Kladruby a Chobot, u Borku, se známým kempem Sycherák.\n\nJak již bylo výše uvedeno, na Tachovsku najdeme 2 přehrady s rozdílnou funkcí. Vodní nádrž Lučina v údolí západně od Tachova, která byla napuštěna v roce 1975, zásobuje Tachovsko pitnou vodou. Zabírá plochu 73 ha. Známější a větší vodní nádrž Hracholusky, ležící východně od Stříbra, byla dokončena v roce 1964. Jejím účelem je ochrana před povodněmi a rekreace. Má rozlohu 470 ha, na území Tachovska leží asi 30 % její plochy.\n\nOkres Tachov byl v minulosti nesmírně bohatý na nerostné suroviny, zejména pak na kovy. Dnes se sice již v žádných původních hornických oblastech okresu netěží, historii dobývání těchto surovin nám však připomínají hornická muzea v Plané a ve Stříbře. Díky těžbě surovin se rozvinulo také historické městečko Michalovy Hory v údolí Kosího potoka, které však po zastavení těžby opět upadlo, a dnes je součástí Chodové Plané s pouhými 80 obyvateli.\nZ názvu města Stříbra můžeme snadno vyvodit, že se zde kromě olověných dolů nacházely také doly stříbrné, a to od středověku až do počátku 20. stol. Značný rozsah těžby kovů a rud byl v oblasti města Plané. Také tam se těžilo stříbro a olovo a dále také měď a cín. V oblasti Michalových Hor a Boněnova se dobývalo již od 12. století. V okolí Plané byla těžba těchto kovů zastavena až v roce 1935.\n\nVe 2. polovině 20. století se těžební práce přenesly do okolí Zadního Chodova, kde byla v roce 1946 objevena rozsáhlá ložiska uranu. Od roku 1953 se uran těžil již také v bezprostřední blízkosti města Tachova, ve Vítkově a v Oldřichově. Správa celých západočeských uranových dolů ale sídlila v Zadním Chodově. Poslední vozík uranové rudy byl na ložisku Vítkov vytěžen v prosinci 1990, v Zadním Chodově byla těžba zastavena až 18. prosince 1992.\nDnes je na okrese v provozu pouze několik kamenolomů, v Chodové Plané je v provozu cihelna, v menší míře se těží také písky a štěrkopísky.\n\nTachovsko se řadí mezi průmyslově – zemědělské okresy. Po sametové revoluci vzalo mnoho konkurence neschopných podniků za své, což v kombinaci s útlumem těžby uranu a snížením zemědělské výroby vedlo ke zvýšení nezaměstnanosti, která je dnes nejvyšší v kraji. Výhodnou polohou při hlavním dopravním tahu na západní Evropu se však možná podaří tento trend zvrátit. Např. ve Stříbře nebo v Nové Hospodě u Boru vznikly v posledních 10 letech nové průmyslové zóny, kam soustřeďují svůj kapitál zejména zahraniční průmyslové firmy.\n\nV okrese je obhospodařováno na 67 tis. ha zemědělské půdy. Asi 70 % je z toho tvořeno ornou půdou. Hlavní oblastí intenzivní rostlinné výroby je Tachovská brázda. Pěstuje se zejména kukuřice na zeleno a na siláž, pšenice, ječmen a řepka. Živočišná výroba se věnuje chovu drůbeže, skotu a prasat. Největší zemědělské podniky vznikly většinou transformací bývalých JZD nebo Státních statků. Patří mezi ně např. RESPO Tachov, Agročas Částkov, Agroservis Tachov (výroba krmiv) nebo ZD Vlčák se sídlem v Černošíně. V minulosti měla zemědělská výroba na Tachovsku větší význam než dnes, např. Státní statek Tachov patřil mezi nejúspěšnější podniky tohoto druhu u nás.\n\nNa Tachovsku je průmyslová výroba soustředěna do 4 největších měst okresu. V Tachově má již více než čtyřicetiletou tradici zpracování plastů pro různé účely – k výrobě obalů, potrubí, kuchyňského náčiní i sportovních potřeb. V souvislosti s vysokým zalesněním okresu existují v Tachově, ve Stříbře, v Přimdě a v Plané různé dřevozpracující závody a pily, přičemž v Plané najdeme jeden z největších dřevospracujících závodů v České republice Stora Enso Wood Products Planá s.r.o. Ve Stříbře najdeme strojírenské a elektrotechnické závody SIEMENS a FUJIKURA. Závody v nové průmyslové zóně Nová Hospoda u Boru se zabývají výrobou součástek a dílů pro automobilový průmysl. Velkou výhodou této zóny je výborná dopravní dostupnost (leží přímo u sjezdu z dálnice D5). Stavebnictví se v okrese věnuje asi 5 větších firem. Z nejvýznamnějších potravinářských provozů jmenujme starobylý pivovar Chodovar v Chodové Plané a mlékárnu EHERMANN ve Stříbře.\n\nPodle údajů ze sčítání lidu v roce 2001 bylo v okrese zjištěno necelých 28 tis. ekonomicky aktivních osob. 40 % z nich bylo zaměstnáno v průmyslu, 8 % v zemědělství a 7 % ve stavebnictví. Na sektor služeb tak zbývá asi 45 % zaměstnaných, z toho nejvíce v obchodech a opravnách, ve veřejné správě a armádě a v dopravě. Od té doby se ale mnoho údajů mohlo změnit. Například nezaměstnanost poklesla z 8,8 % v roce 2001 na 6,1 % v roce 2008. V době finanční krize nezaměstnanost vzrostla, avšak tento trend zvrátilo ekonomické oživení a otevření nových podniků v okrese v pokrizových letech a nezaměstanost se dostala na 4,9% v roce 2016. Z dlohodobého hlediska tak nezaměstnanost vytrvale klesá.\n\nOkresem Tachov prochází trasa III. železničního koridoru, a to Trať 170 na úseku Plzeň – Cheb. Na jeho území je jednokolejná a elektrizovaná \"(od roku 1967).\" V současné době probíhá přestavba tratě na parametry železničního koridoru, což by mělo přinést podstatné zvýšení rychlosti přepravy. Výstavba si ale vyžádá rozsáhlé výluky, které musejí být, vzhledem k jednokolejnosti tratě, prováděny za úplného přerušení provozu. Výluky na této trati jsou již ale nejméně 10 let zejména v letním období téměř denním chlebem, takže cestující, kteří na komfort přepravy stejně příliš zvyklí nebyli, budou snad o to spokojenější, až bude přestavba dokončena. Trať sleduje od stanice Pňovany až před zastávku v Brodu nad Tichou tok řeky Mže. Na území okresu najdeme stanice Stříbro, Svojšín, Pavlovice, Planá a Chodová Planá. Po trati je za normálního provozu vedeno několik párů rychlíků, včetně těch mezinárodních do Norimberka. Samozřejmostí je také provoz osobních vlaků z Plzně do Mariánských Lázní nebo až do Chebu.\n\nDruhou nejvýznamnější železnicí je Trať 184 z Plané přes Tachov, Bor, Stráž, Bělou nad Radbuzou a Poběžovice až do Domažlic. Lokálka vedoucí pod svahy Českého lesa má nesmírný význam pro regionální obsluhu okolí Tachova a Boru. Většina osobních vlaků nejede celou trasu, ale pouze její úseky, např. Planá – Tachov, Tachov – Domažlice nebo Planá – Bělá nad Radbuzou. Na této trati, zajišťující jediné „veřejné“ spojení okresních měst Tachov a Domažlice, najdeme stanice Tachov, Staré Sedliště, Bor , Stráž a Třemešné.\n\nSvůj účel také dobře plní Trať 178 – lokálka spojující Svojšín na hlavní trati s Borem na Podčeskoleské lokálce. Je dlouhá 15 km, v pracovní den je po ní vedeno 5 párů spojů a kromě koncových stanic obsahuje 3 zastávky: Skviřín, Holostřevy a Lom u Stříbra.\n\nObsluhu východní části okresu zajišťuje Trať 177 Pňovany – Bezdružice. Je dlouhá 24 km a prochází krajem nesmírně přitažlivým pro turisty, z čehož vyplývá, že kromě obsluhy přilehlých obcí, má význam také pro rekreační dopravu. Na trati najdeme také zastávku Konstantinovy Lázně. Existuje projekt na přestavbu a prodloužení tratě z Bezdružic až do Teplé, při čemž by byla využita pro rychlé vlakové spojení Plzně a Karlových Varů.\n\nSilniční síť okresu měří 830 km, z toho dálnice D5 má 45 km, silnice I. třídy celkem 21 km, silnice II. třídy 285 km a silnice III. třídy 479 km.\nTachovskem prochází již skoro 1000 let hlavní stezka mezi Čechami a Bavorskem. Za tu dobu prošla samozřejmě velkými změnami. Od obchodní cesty, která byla střežena mnohými hrady a přecházela dávnou hranici v nebezpečných hvozdech, až po čtyřproudou dálnici. Původní státní silnice, dnes silnice II/605, vychází z Plzně západním směrem a první tachovskou obcí na její trase je Sulislav. Potom prochází např. Stříbrem, Benešovicemi, Borem a Přimdou, aby po 50 km od okresní hranice dorazila k hranici státní v Rozvadově. Před rokem 1948 silničnímu provozu snad dostačovala, poté byly uzavřeny hranice, takže na ní byla intenzita provozu v podstatě uměle omezena. Šok pro obyvatele přilehlých obcí přineslo otevření hranic v roce 1990, kdy se na silnici rázem několikanásobně zvýšil osobní i nákladní provoz. Proto bylo urychleně započato s budováním dálnice D5, která byla na celém úseku z Plzně do Rozvadova otevřena 6. listopadu 1997. Na Tachovsku je z ní možné sjet u Ostrova (EXIT 108 Stříbro), u Benešovic (EXIT 119), u Nové Hospody (EXIT 128 Bor), u Přimdy (EXIT 136 Mlýnec) a konečně u Rozvadova (EXIT 144 Kateřina). Za Rozvadovem se nachází prostor bývalého hraničního přechodu, za nímž na D5 již navazuje německá dálnice.\n\nU Nové Hospody z dálnice vyhází severozápadním směrem silnice I/21. Pokračuje na Planou, Chodovou Planou a dále do Chebu. I na této silnici je relativně silný provoz.\nZe silnic II. třídy mají největší význam silnice II/230, spojující Stod, Stříbro, Černošín, Planou a Mariánské Lázně; silnice II/199 z Holostřev přes Novou Hospodu do Tachova a na přechod v Pavlově Studenci; silnice II/198 z Přimdy přes Staré Sedliště a Tachov do Plané; silnice II/200 z Horšovského Týna do Boru a Nové Hospody a konečně silnice II/201 spojující na území okresu Konstantinovy Lázně s Planou a přechodem Broumov.\n\nSilnice II. třídy jsou II/193, II/195, II/198, II/199, II/200, II/201, II/202, II/203, II/230 a II/605.\n\nOd vstupu České republiky do Schengenského prostoru, 21. prosince 2007, jsou zrušeny kontroly na všech hraničních přechodech. Přesto však jsou tato místa pro motoristy většinou jedinými body, kde mohou po slušné silnici za hranice přejet. Na Tachovsku jsou takové přechody 4, z toho 2 v Rozvadově (starý silniční a nový dálniční), 1 v Pavlově Studenci (směrem z Tachova na Bärnau) a 1 za Broumovem (směrem na Mähring). V době existence železné opony byl starý hraniční přechod v Rozvadově jedním z mála míst, kde bylo možné legálně překročit hranice ČSSR a SRN. Snaha o překročení přísně střežené hranice, kterou navíc ještě 5 km hluboko do vnitrozemí předurčovalo hraniční pásmo, na jiném místě než v Rozvadově, se rovnala v podstatě sebevraždě.\n\nDálkové autobusové linky, mající význam pro obsluhu okresu, jsou v podstatě pouze dvě. Z Plzně přes Stříbro do Tachova (některé spoje zajíždějí i do Boru) a z Prahy přes Plzeň, Stříbro, Planou a Cheb do Františkových Lázní nebo Aše. Doprava na dálkové lince Praha – Plzeň – Tachov je dnes omezena na úplné minimum.\n\nMístní autobusovou dopravu na okrese zajišťuje výhradně ČSAD Plzeň – provozovny Tachov a Stříbro. Frekvence dopravy na některých linkách, které často představují jediné spojení některých obcí se světem, je mnohdy vskutku nízká. Zejména o víkendech, kdy většina místních spojů nejezdí vůbec. Stav, kdy z okresního města v sobotu odjíždí pouze 3 spoje za celý den, je v rámci naší republiky skutečnou raritou.\n\nTachovsko nepatří mezi nejvýznamnější turistické oblasti kraje. Na jeho území však najdeme obrovské množství pozoruhodných stavebních, technických a historických památek i přírodních krás. Z hlediska vícedenní rekreace jsou nejčastěji navštěvována ubytovací zařízení při vodní nádrži Hracholusky a v rámci lázeňských pobytů léčebné ústavy v Konstantinových Lázních.\n\nKonstantinovy Lázně najdeme 20 km severně od Stříbra na železniční trati Pňovany – Bezdružice. Specializují se na léčení kardiovaskulárních chorob za využití přírodních léčivých zdrojů – zejména minerální vody. Historie zdejšího lázeňství sahá do 19. století, zdejší léčivé prameny jsou zmíněny však již v 16. století.\n\nOblíbeným cílem turistů je také starobylý pivovar Chodovar v Chodové Plané, jehož kořeny sahají až do 14. století. Raritou je pivovarská restaurace, která je umístěna v prostoru bývalých sklepů vytesaných ve skále, a také první české pivní lázně, které od roku 2006 umožňují rekondiční koupel ve zdejší minerální vodě, a hlavně – v pivu.\n\nStavební památky jsou na okrese Tachov zastoupeny skutečně v hojném počtu. Dokazuje to již jen fakt, že jsou všechna čtyři největší města okresu vyhlášena městskými památkovými zónami a pět vesnic okresu vesnickými památkovými zónami (Horní Jadruž, Pačín, Prostiboř, Zadní Chodov a Chodský Újezd).\n\nV Tachově je asi nejcennější památkou staré městské opevnění, které je společně s hradbami v Nymburce nejzachovalejším v republice. Je třeba také zmínit gotický kostel Nanebevzetí Panny Marie ze 14. stol a pseudorománskou windischgrätzkou jízdárnu, která se nachází v údolí Mže ve Světcích, západně od města.\n\nNejen nádhernou polohou se může pochlubit město Stříbro. Většina jeho návštěvníků si zapamatuje jeho atypickou renesanční radnici a starý most přes řeku Mži s renesanční mostní věží.\n\nV Plané na náměstí najdeme několik pěkných renesančních domů a farní kostel. Dominantou Boru u Tachova je atypická zámecká věž (součást novogotického zámku), a poutní kostel sv. Mikuláše.\n\nNa okrese se nachází čtyři národní kulturní památky. Od roku 1962 jí byl vyhlášen románský hrad Přimda, který se nachází nad stejnojmenným městečkem v nadmořské výšce téměř 850 m. Přimda je zřejmě naším nejstarším zachovaným hradem, založeným již v roce 1121.\nDruhou národní kulturní památkou okresu je kladrubský klášter, založený již v roce 1115, který byl dlouhá staletí střediskem kultury a vzdělanosti celé oblasti. Původně románský komplex staveb byl v 18. století barokně přestavěn podle projektu architekta Jana Blažeje Santiniho. Dominantou kláštera je chrám Nanebevzetí Panny Marie. Klášter je druhou nejnavštěvovanější památkou v Plzeňském kraji, ročně ho navštíví přes 20 tisíc lidí.\nZbylé dvě kulturní památky připomínají počátky slovanského osídlení v Česku – jde o slovanská hradiště a pohřebiště v Bezemíně a hradiště na Hradišťském kopci u Okrouhlého Hradiště nedaleko od Konstantinových Lázní.\n\nV okrese najdeme kromě Přimdy ještě tři další rozsáhlejší hradní zříceniny – Švamberk (Krasíkov) nad Bezdružicemi, Gutštejn v údolí Úterského potoka a Volfštejn na výrazné Vlčí hoře u Černošína. Přístupné zámky jsou v Bezdružicích a v Boru u Tachova, mimořádně architektonicky hodnotný je také barokní zámek v Trpístech.\n\nNa Tachovsku najdeme také mnohé památníky. Asi nejvýznamnějším je památník bitvy u Tachova (1427), který byl na vrchu Vysoká nad městem odhalen v roce 1971. Na Ovčím vrchu u Bezdružic najdeme památník selské vzpoury. Několik monumentů připomíná smutné období konce druhé světové války – konkrétně oběti pochodů smrti (1945). Jeden se nachází u Pístova, dva jsou v Tachově. Památník na bývalém novém židovském hřbitově je největším masovým hrobem v Čechách. Teprve v roce 1990 byl odhalen památník osvobození Tachova americkou armádou.\nNejcennější přírodní území Tachovska a Domažlicka – Český les bylo 1. srpna 2005 vyhlášeno chráněnou krajinnou oblastí se sídlem v Přimdě. Na řadě míst se zde zachovaly původní bučiny, rašeliniště a louky s pestrou květenou. Východisky do centrálního Českého lesa jsou Broumov, Branka, Lesná a Rozvadov. Různé výlety do oblasti lze podnikat také z Přimdy nebo přímo z Tachova. Český les je díky kvalitní síti rovných asfaltových cest, které zde zůstaly po Pohraniční stráži, rájem pro cykloturisty.\n\nDále se na okrese nachází pět přírodních parků – Valcha, Sedmihoří, Kosí potok, Hadovka a Úterský potok. Přírodní parky Valcha a Sedmihoří najdeme na jihu okresu v blízkosti Stráže. Žulový masiv vrchoviny Sedmihoří, který na západě přechází do malebné krajiny přírodního parku Valcha s několika rybníky, je turisty stále nedoceněným územím.\n\nParky Kosí potok, Hadovka a Úterský potok mají vesměs podobný charakter. Jedná se o hluboká údolí stejnojmenných toků spadajících do povodí Mže. Tato údolí se vyznačují velmi divokou a krásnou přírodou s rozmanitou flórou. Do údolí Kosího potoka jsou východisky Michalovy Hory a železniční zastávka v Ošelíně. Do údolí potoka Hadovka je to nejblíže z Lestkova a Kokašic, a i sem, stejně jako do údolí Úterského potoka, můžeme využít kvalitní spojení lokálkou Pňovany – Bezdružice.\n\nData k 30. červnu 2005:\n\n\nMěsta jsou uvedena tučně, městyse \"kurzívou\".\n\nBenešovice  •\nBezdružice  •\nBor  •\nBrod nad Tichou •\nBroumov •\nCebiv  •\nCtiboř  •\nČástkov  •\nČernošín  •\nDlouhý Újezd •\nErpužice  •\nHalže  •\nHorní Kozolupy  •\nHošťka  •\n\"Chodová Planá \" •\nChodský Újezd  •\nKladruby  •\nKočov  •\nKokašice  •\nKonstantinovy Lázně  •\nKostelec  •\nKšice  •\nLesná  •\nLestkov  •\nLom u Tachova •\nMilíře  •\nObora  •\nOlbramov  •\nOšelín  •\nPlaná  •\nProstiboř  •\nPřimda  •\nRozvadov  •\nSkapce  •\nStaré Sedliště  •\nStaré Sedlo  •\n\"Stráž \" •\nStříbro  •\nStudánka •\nSulislav •\nSvojšín  •\nSytno •\nTachov  •\nTisová  •\nTrpísty  •\nTřemešné  •\nÚnehle •\nVranov  •\nZadní Chodov  •\nZáchlumí •\nZhoř\n\n\n"}
{"id": "20506", "url": "https://cs.wikipedia.org/wiki?curid=20506", "title": "Muslim (rozcestník)", "text": "Muslim (rozcestník)\n\nPojem muslim označuje člena jedné ze dvou různých skupin lidí, označení se liší v psané formě velikostí počátečního písmene:\n\n\n"}
{"id": "20507", "url": "https://cs.wikipedia.org/wiki?curid=20507", "title": "Tořič", "text": "Tořič\n\nTořič (\"Ophrys\") je rozsáhlý rod jednoděložných rostlin z čeledi vstavačovitých. Existuje přibližně čtyřicet botanických druhů a mnoho přírodních mezidruhových kříženců. Latinské rodové jméno je odvozeno z řeckého slova \"ophrys\", což v překladu znamená obočí, povýšenost nebo pýchu a značí tak výjimečné postavení rodu mezi evropskými orchidejemi. Označení \"Ophrys\" poprvé použil pro označení rostliny v prvním století našeho letopočtu Plinius Starší ve své encyklopedii Naturalis historia.\n\nTořiče jsou terestrické orchideje rostoucí ve střední a jižní Evropě, severní Africe a Malé Asii. Na území České republiky lze nalézt tořič čmelákovitý Holubyho, tořič hmyzonosný a tořič včelonosný.\n\nTořiče svými květy napodobují vzhled samiček svých hmyzích opylovačů. Samečci konkrétního druhu se líhnou první a svými pokusy o páření přenášejí pylové brylky.\n\n\n \n"}
{"id": "20508", "url": "https://cs.wikipedia.org/wiki?curid=20508", "title": "Přemysl Otakar I.", "text": "Přemysl Otakar I.\n\nPřemysl Otakar I. (německy Ottokar I. Přemysl; 1155/1167 – 15. prosince 1230) byl český kníže (1192–1193 a 1197–1198) a třetí český král (1198–1230) z rodu Přemyslovců, první český král, kterému se podařilo dědičně zajistit královský titul i pro své potomky.\n\nNarodil se jako nejstarší syn druhé manželky krále Vladislava II., Judity Durynské. V letech 1173–1179 pobýval ve vyhnanství, kde se oženil s Adlétou Míšeňskou. Po návratu z vyhnanství v roce 1179 zastupoval svého vládnoucího staršího bratra Bedřicha na Olomoucku ve funkci markraběte. V následných bojích o český trůn stál vždy na straně svého staršího bratra.\n\nV letech 1192–1193 se poprvé stal českým knížetem, ale poté, co se dostal do sporu s pražským biskupem (a svým bratrancem, synem strýce Jindřicha) Jindřichem Břetislavem i císařem Jindřichem VI., trávil léta 1193–1197 opět ve vyhnanství. Novým českým knížetem se stal pražský biskup Jindřich Břetislav. Po jeho smrti a po dohodě se svým mladším bratrem Vladislavem Jindřichem nastoupil Přemysl v roce 1197 podruhé na český trůn. Aktivně se zapojil do bojů o císařskou korunu mezi Štaufy a Welfy. Proslulou sérií změn svého stranictví během těchto bojů získal postupně Přemysl potvrzení dědičného královského titulu nejen od obou válčících stran (1198 Filip Švábský a 1203 Ota IV. Brunšvický), ale v roce 1204 i od papeže Inocence III. Přemyslova situace v této době byla komplikována rozchodem s první manželkou Adlétou a novým sňatkem s Konstancií. Za jistý vrchol Přemyslova snažení bývá tradičně vykládán zisk Zlaté buly sicilské, privilegia upravujícího poměr českých zemí k Říši a zaručujícího dědičnost českého královského titulu.\n\nV dalších letech své vlády se Přemysl Otakar I. soustředil především na konsolidaci domácích poměrů a také na zajištění bezproblémového nástupnictví pro nejstaršího syna z druhého manželství Václava. Při dosahování svých cílů postupoval často nekompromisně a neváhal (často velmi tvrdě) odstraňovat překážky, které bránily jejich dosažení.\n\nNarodil se jako nejstarší syn krále Vladislava II. a jeho druhé manželky Judity Durynské. Historici se v předpokládaném roce jeho narození rozcházejí a bývá kladeno k roku 1155, před rok 1160, či dokonce až do let 1165–1167. Bezstarostný život královského dítěte byl přerušen v roce 1172, kdy jeho otec Vladislav II. rezignoval ve prospěch svého nejstaršího syna Bedřicha. Vladislav spoléhal na své dřívější zásluhy a věřil, že císař nebude klást překážky a česká šlechta se s tím postupně smíří. V tom se však hluboce zmýlil a Fridrich Barbarossa využil nastalé situace k posílení své prestiže a možností ovlivňování českých záležitostí. V září 1173 Fridrich Barbarossa rozhodl o tom, že Bedřicha na místě českého knížete nahradí Oldřich, který se ale se souhlasem císaře obratem titulu vzdal ve prospěch svého staršího bratra Soběslava II. Zásah císaře takřka ze dne na den udělal z Vladislava i jeho potomků běžence, kteří museli zakoušet hořkost vyhnanství. O osudu mladších synů Vladislava II. Přemyslovi a Vladislavovi se z té doby dochovalo minimum informací. Přemysl v letech 1173–1179 pobýval pravděpodobně spolu se svou matkou ve vyhnanství nejdříve v Durynsku, a pak na dvoře míšeňských Wettinů, kde se zřejmě v roce 1178 oženil s Adlétou Míšeňskou. Téhož roku se také jeho bratr Bedřich stal podruhé knížetem.\n\nSituace v českých zemích byla v té době opět značně problematická, jak mezi jednotlivými Přemyslovci, tak i mezi knížetem Bedřichem a šlechtou. V roce 1179 se vydal staronový kníže Bedřich vyřešit pohraniční spory ohledně Vitorazska do Chebu. Při té příležitosti byla sepsána písemná dohoda, kde je jeden ze svědků – asi dvacetiletý Přemysl Otakar I. (tehdy ještě pouze Přemysl) coby markrabě moravský (\"marggravius de Moravia\"). Ve funkci markraběte Přemysl na Moravě zastupoval zájmy svého bratra Bedřicha, eliminoval ambice znojemského údělníka Konráda Oty a dočasně zde spravoval olomoucký úděl.\n\nPravděpodobně s osobou Přemysla (a s léty 1179–1182) můžeme spojit i českou expanzi v Horním Slezsku spojenou se ziskem Holasicka.\n\nV roce 1182 dlouhodobá nespokojenost s panujícím knížetem vedla k propuknutí vzpoury šlechty v českých zemích, Bedřich byl vyhnán ze země a šlechta si zvolila za nového knížete Konráda Otu. Bedřich hledal pomoc u císaře Fridricha Barbarossy, který se rozhodl spor vyřešit na sněmu v Řezně v září 1182. Zde císař tvrdě zasáhl a zastrašil přítomné Čechy.\n\nToto rozdělení Čech a Moravy mezi Bedřicha a Konráda Otu rozhodně nelze chápat jako osamostatnění Moravy a ani jako její přímé podřízení Říši. Přesto Bedřichovy těžkosti při vládě vedly k tomu, že si Konrád Ota v dalších letech počínal mnohem samostatněji, než bývalo v minulosti u moravských údělníků zvykem. I v dalších letech však Bedřichovi odpůrci využívali každé příležitosti k povstání. Roku 1184 využili Bedřichovy nepřítomnosti a v čele s Václavem (synem Soběslava I.) oblehli pražský hrad, který však Bedřichova manželka uhájila a po Bedřichově návratu spolu s vojskem salcburského arcibiskupa Vojtěcha všichni od Václava odpadli a ten uprchl ze země. Změněné situace využil Bedřich k tomu, že jeho vojsko vedené Přemyslem v roce 1185 několikrát vyplenilo Znojemsko a Bítovsko. Koncem roku došlo k největší bitvě mezi Čechy a Moravany:\n\nBitvu sice Přemysl vyhrál, ale s tak velkými ztrátami, že se rozhodl stáhnout se zpět do Čech.\n\nNásledkem krvavé bitvy byla mírová jednání ve středočeském Kníně v roce 1186, kde Konrád Ota uznal podřízenost Bedřichovi, ponechal si však titul markraběte a zároveň byl snad i určen za nástupce knížete Bedřicha. Českým zemím tak svitla naděje na klidnější roky.\n\nPo smíru s Konrádem Otou ovšem vyplul na povrch další Bedřichův spor s jeho bratrancem a pražským biskupem Jindřichem Břetislavem. Spor ukončil císař Barbarossa, který zvláštním privilegiem prohlásil příslušnost pražského biskupa k říšským knížatům a jeho nezávislost na českém knížeti, což vedlo k dalšímu oslabení knížete.\nPo Bedřichově smrti (25. března 1189) se vlády (patrně na základu dohod z Knína) a se souhlasem českých předáků ujal Konrád II. Ota.\n\nBěhem krátké doby Konrádovy vlády (1189–1191) se nedochovaly žádné informace o Přemyslovi, který se také nevyskytuje ani jako svědek jakékoliv listiny. Konrád II. Ota zemřel 9. září 1191 bez potomstva a knížecí titul získal (snad nejstarší) Přemyslovec Václav, bratr někdejšího knížete Soběslava II. Po sporech mezi Václavem a pražským biskupem Jindřichem Břetislavem a během povstání Přemysla proti Václavovi, odebral se biskup počátkem roku 1192 do Německa za císařem Jindřichem VI.\nČerstvě nastolený Přemysl se necítil být pražskému biskupu ani císaři nijak zavázán, a také se nijak nemínil podílet na zaplacení částky, kterou císaři Jindřich Břetislav slíbil. Když se pak rozladěný biskup vydal na pouť do Santiaga de Compostela, byl v Německu zadržen Jindřichem VI. a následně držen několik měsíců jako rukojmí.\n\nZhoršovaly se ovšem také vztahy mezi císařem a Přemyslem. Přemysl se mnohem aktivněji než jeho předchůdci zapojoval do říšských záležitostí (např. pomoc příbuznému Albrechtovi z Bogenu), ale hlavně se na přelomu let 1192 a 1193 dostal do styku s chystanou proticísařskou koalicí v čele s brabantským vévodou Jindřichem I., hlavou welfské opozice Jindřichem Lvem, anglickým králem Richardem Lví srdce a Přemyslovým příbuzným Albrechtem Míšeňským. Spiknutí bylo prozrazeno a Richard Lví srdce byl při návratu z třetí křížové výpravy zajat. Na svou účast v něm nejvíce doplatil Přemysl, kterého císař v červnu 1193 zbavil knížecí hodnosti a na jeho místo překvapivě dosadil Jindřicha Břetislava.\n\nTo bylo ale vše, co byl Jindřich VI. pro biskupa Jindřicha Břetislava ochoten udělat, a tak biskupovi nezbývalo než se svých práv domoci vlastní mocí. V srpnu 1193 vtrhl Jindřich Břetislav se svým příbuzným Spytihněvem a vojskem do Čech. Ani Přemysl se však nechtěl tak lehce vzdát. Shromáždil silné vojsko a vytáhl nepřátelům vstříc. Obě vojska se setkala u Zdic. Tady však většina předních velmožů, kteří ještě nedávno slibovali Přemyslovi svou věrnost a nabízeli jako rukojmí své syny, Přemysla opustila a přešla do biskupova tábora. Opuštěný Přemysl ustoupil do Pražského hradu, kde se následující čtyři měsíce hájil, než před Vánocemi roku 1193 hrad kapituloval. Ještě předtím se ale Přemyslovi s hrstkou svých věrných podařilo uprchnout za hranice. Následujícího roku si Jindřich Břetislav podrobil i Moravu a zajal Vladislava Jindřicha. Azyl nalezl Přemysl pravděpodobně na dvoře svého švagra Albrechta Míšenského a později u svého dalšího příbuzného Albrechta z Bogenu.\n\nNa začátku roku 1197 se začalo zhoršovat zdraví Jindřicha Břetislava. Přemysl toho využil a pravděpodobně v květnu vpadl do Čech. Dostal se až k Praze, ale většina velmožů se postavila za nemocného biskupa, a tak byl jeho překvapivý výpad českými velmoži a Spytihněvem Brněnským odražen. Přesto biskup přestával důvěřovat svému okolí. Správou země pověřil Spytihněva a sám se nechal přenést na říšské území do Chebu. Zde v nejistotě 15. června 1197 zemřel. Na jeho místě byl na knížecí stolec z vězení povolán Vladislav Jindřich. Po prvotním překvapení ze zvolení svého bratra Přemysl po úmrtí císaře Jindřicha VI. využil nově nastalé situace.\n\nPřestože měl Vladislav Jindřich mnohem silnější armádu, v noci před bitvou se po poradě s biskupem Danielem a velmoži tajně sešel s bratrem.\n\nPo čtvrtstoletí bojů o český knížecí trůn, kdy takřka neminul rok bez bratrovražedných bojů, nastaly konečně českým zemím klidnější časy. Součástí dohody mezi Přemyslem a Vladislavem pravděpodobně byl i slib, že se Přemysl nebude mstít těm, kteří ho opakovaně v předchozích letech zradili, což sice asi zklamalo jeho věrné, kteří s ním vytrvali ve vyhnanství, ale získalo mu důvěru rozhodující části předáků.\n\nZklidnění domácích poměrů umožnilo Přemyslovi na rozdíl od jeho předchůdců rozvinout čilou zahraniční aktivitu, která vedla k upevnění mezinárodních pozic českého státu. V počínajícím boji o císařskou korunu mezi Štaufy a Welfy stál na straně Filipa Švábského. Jako jeho spojenec vytáhl k Rýnu proti Otovi IV. Brunšvickému a v očekávání Přemyslovy vojenské pomoci jej Filip v září či v říjnu 1198 nechal korunovat českým králem. Při té příležitosti vystavil Přemyslovi privilegium, které se sice nedochovalo, ale jeho ozvuky můžeme nacházet v pozdější Zlaté bule sicilské. Království měli Přemysl i jeho nástupci užívat dědičně a v říši měl být uznán za krále ten, koho v Čechách zvolí. Český král měl také svým biskupům udělovat investituru.\n\nPřemysl v téže době rozřešil situaci na Moravě, kde se první obětí nové situace stal Spytihněv, kterého nechal zřejmě roku 1198 oslepit a zmrzačený příbuzný ještě téhož roku zemřel. Snad také v roce 1198 (5. června) skonal i Spytihněvův bratr Svatopluk. V rychlém sledu v letech 1200–1201 za neznámých okolností brzy po sobě zemřeli i oba olomoučtí údělníci Vladimír a Břetislav. Břetislavův syn Sifrid se pak (snad pod Přemyslovým nátlakem) vzdal světské kariéry a zvolil si církevní dráhu. Bývalý znojemský a brněnský úděl pak převzal markrabí Vladislav Jindřich, Olomoucko si však prozatím Přemysl ponechal ve své přímé správě.\n\nPo přibližně dvacetiletém manželství Přemysl snad roku 1198 zapudil svou ženu Adlétu. Jako formální důvod k rozvodu posloužil Přemyslovi čtvrtý stupeň příbuzenství. Podle některých historiků (Novotný, Žemlička) to byla Přemyslova \"„nespoutaná smyslnost“\", podle jiných (Vaníček) pak prestiž, potvrzení královských ambicí a snaha o založení nové královské rodiny.\n\nNovou Přemyslovou manželkou se roku 1199 stala Konstancie, sestra uherského krále Emericha. I po nové svatbě spor neutichl, protože Adléta požádala papeže Inocence III. o ochranu svého manželství a zajištění nástupnických práv pro syna Vratislava. Spolu se svými dětmi odešla zapuzená žena ke svému bratru Dětřichovi a strýci Dedovi a ve Wettinech tak získal Přemysl nesmiřitelné nepřátele. Téhož roku se papež ve svém listu francouzskému kléru zmínil o \"„českém vévodovi“\", který stejně jako francouzský král Filip II. August, zapudil svou ženu a přijal cizoložnici.\n\nAdléta byla ještě nakrátko v letech 1204–1205 přijata manželem, ale jednalo se jen o Filipem Švábským vynucené politické rozhodnutí. Změněné situace využil Přemysl, když v roce 1205 provdal svou a Adlétinu dceru Markétu za dánského krále Valdemara II. Ještě v průběhu roku 1205 obdařila Konstancie Přemysla synem Václavem a král opětovně zapudil Adlétu, aniž bral ohled na potíže, které si tím mohl způsobit. Papež roku 1206 zahájil nový proces proti \"„nevhodnému“\" manželství a Přemysl byl pro svou neposlušnost uvržen do církevní klatby. Spor nakonec vyřešila až Adlétina smrt v roce 1211. Inocenc III. nakonec legitimoval všechny královy děti z obou manželství a tím uznal svazek s Konstancií. Prvorozený Vratislav se nástupnictví na českém trůnu nikdy nedočkal.\n\nDo bojů o říšský trůn hodlal významným způsobem zasáhnout Inocenc III. V březnu 1201 prohlásil Otu Brunšvického za jediného římského krále, vyzval Přemysla, aby přešel na jeho stranu a sliboval legitimní udělení královské koruny, protože Filip Švábský byl zvolen bez papežova souhlasu. V letech 1201–1202 se do té doby jednotná fronta štaufských spojenců začala pomalu rozpadat. Také Přemysl tehdy zahájil proslulou sérii změn svého stranictví. Obdobně se však tehdy chovala naprostá většina říšských knížat.\n\nNa Přemyslovo odpadnutí reagoval Filip Švábský tím, že asi v dubnu 1203 udělil Čechy v léno Děpoltovi, který byl tehdy s Přemyslem v blíže neznámém sporu. Přemysl měl rozhodující vliv na Filipově porážce v Durynsku v květnu 1203. Během následných vojenských akcí byl Přemysl 24. srpna 1203 podruhé korunován papežským legátem Guidem z Praeneste. Zároveň mu Ota Brunšvický potvrdil všechny dříve udělené královské výsady. V dubnu roku 1204 pak Přemyslův královský titul uznal i papež.\n\nPříznivou situaci se Přemysl pokusil využít k povýšení pražského biskupství na arcibiskupství. Jeho žádost papeži nebyla vyslyšena. Jen slabou útěchou mohla být Přemyslovi kanonizace zakladatele sázavského kláštera Prokopa, o kterou se Přemysl rovněž zasazoval.\n\nV druhé polovině roku 1204 se však po nové vojenské ofenzívě Filipa Švábského pracně budovaná welfská koalice rozpadla a již na podzim byl Přemysl v řadách Filipových spojenců. Dne 6. ledna 1205 byl Filip Švábský znovu zvolen, pomazán a korunován říšským králem. Stalo se tak na správném místě (v Cáchách) a korunovaci provedl správný arcibiskup (kolínský Adolf). Tím padly poslední formální a procedurální námitky proti Filipově volbě. Filip Švábský získával převahu a v létě 1208 svolal výpravu, která měla definitivně zlikvidovat welfský odpor. Ještě předtím, v prosinci 1207, Filip Švábský slavnostně vyhlásil zásnuby své dcery Kunhuty s tehdy dvouletým Přemyslovým synem Václavem. Vše se změnilo 21. června 1208, kdy se stalo něco \"„u Němců dosud neslýchaného“\" a bavorský falckrabí Ota z Wittelsbachu nic netušícího Filipa v době polední siesty pravděpodobně z osobní motivace zavraždil. Královraždu pomstil Jindřich z Kalden, který exkomunikovaného vraha po roce našel a v březnu 1209 zabil nedaleko Řezna.\n\nSmrtí Filipa Švábského však byly zničeny Přemyslovy plány, které budoucnost pojily s Filipem a s návratem k Welfům již nepočítaly. V říjnu 1209 byl Ota Brunšvický korunován římským císařem a jeho postoj k Přemyslovi zůstával nadále chladný. Obnovováním říšské správy v Itálii však zaskočil Inocence III., který jej 18. listopadu 1210 exkomunikoval a vyzval říšská knížata k nové volbě.\n\nNa jaře 1211 začalo vznikat „společenství“ císařových nepřátel. V samém jádru tohoto společenství stál Přemysl Otakar I., dále pak mohučský arcibiskup Sigfried a durynský lantkrabě Heřman. V létě téhož roku se přidal rakouský vévoda Leopold a bavorský vévoda Ludvík. Všichni zde uvedení se začátkem září sjeli do Norimberku, kde zvolili (či spíše předběžně vyvolili) sicilského krále Fridricha za německého císaře. Následkem toho vytáhl začátkem roku 1212 Fridrich do Říše, kde se k němu postupně přidávali další spojenci. Již během své cesty začal odměňovat své věrné. Mezi nejvíce oceněné patřili Přemysl Otakar i Vladislav Jindřich.\n\nOta Brunšvický naopak v první polovině roku na sjezdu v Norimberku dodržel slovo dané míšeňskému markraběti Dětřichovi a české království Přemyslovi odňal.\n\nDne 26. září 1212 vystavil Fridrich II. Štaufský v Basileji Přemyslu Otakarovi I. a Vladislavu Jindřichovi tři listiny, které byly zpečetěny zlatou pečetí (bulou) sicilského krále. Podle této majestátní pečeti pochází i vžitý název Zlatá bula sicilská. Pečeť použitá u listin nebyla říšská, protože Fridrich II. v té době říšskou pečeť ještě neměl a ani jí (jako pouze designovaný vládce) mít nemohl. Všechny tři listiny se navzájem doplňují a navenek tvoří nerozdílný celek. Pravděpodobně vznikly na základě v Čechách vzniklé předlohy, kterou měl písař k dispozici. Na titulní straně je latinsky napsáno: \"„Fredericus divina favente clementia Romanorum imperator electus et semper augustus, rex Sicilie, ducatus Apulie et principatus Capue.“\"\nSamotná Zlatá bula sicilská upravovala především postavení českého krále a českého státu v rámci římské říše. Přemysl získal mimo jiné potvrzení královské hodnosti pro sebe i své nástupce, potvrzení svobodné volby českého krále, právo investitury pražského i olomouckého biskupa, záruku neporušitelnosti zemských hranic a posílení svého vlivu v blízkém okolí českých zemí. Jeho bratr Vladislav pak potvrzení vlády nad celým \"markrabstvím moravským\" aníž by však přitom byl narušen Přemyslův mocenský primát.\n\nPo smrti biskupa Daniela v roce 1214 se novým pražským biskupem stal Ondřej. Před tím Ondřej zastával četné církevní funkce a od roku 1207 působil jako probošt kapituly u sv. Víta na Pražském hradě. S touto funkcí byl v této době spjat i úřad králova kancléře. Do té doby bezproblémový vztah mezi Přemyslem a Ondřejem ovlivnila Ondřejova účast na Čtvrtém lateránském koncilu v roce 1215. Především myšlenky o církvi jako svébytném tělese vzal za své a rozhodl se je prosadit v Čechách v praxi. Protože Ondřejovy představy narazily na odpor krále, koncem roku 1216 biskup narychlo opustil Čechy, odebral se do Říma a vyhlásil nad pražskou diecézí interdikt. Následně obvinil Přemysla a českou šlechtu z omezování práv a svobod církve. Spor poukázal na složité spolužití panovníka a církve, kdy na rozdíl od říšských biskupství bylo pražské i olomoucké biskupství mnohem více závislé na Přemyslovcích a pražský biskup plnil spíše funkci osobního panovníkova kaplana.\n\nPražský biskup Ondřej si stěžoval především na nedostatečné odvádění desátků, že kněze ke kostelům jmenují laikové bez souhlasu biskupa, na souzení duchovních osob světskými soudy apod. Přemysl přes počáteční jednoznačné odmítnutí biskupových obvinění posléze některé přehmaty uznal a sliboval jejich nápravu. Přestože navenek se papežská kurie stavěla do role zprostředkovatele, vcelku pochopitelně ve sporu stranila Ondřejovi.\n\nZatímco ve sporu s pražským biskupem měl Přemysl na své straně především představitele české šlechty a na jeho straně stáli i někteří církevní představitelé (pražský děkan Arnold, litoměřický probošt Benedikt, olomoucký biskup Robert), Ondřej pomalu ztrácel i podporu kléru své diecéze.\n\nSpor byl nakonec vyřešen kompromisem, který byl vyhlášen na Šacké hoře někde na moravsko-rakouském pomezí za účasti krále, biskupa, papežského legáta Řehoře de Crescencio a mnoha prelátů z Čech i Moravy. Zde vyhlášený kompromis uspokojil jak Přemysla, tak papeže Honoria. Jediným nespokojeným tak zůstával biskup Ondřej, který se nevrátil do své diecéze a s vysvětlením, že je v Čechách ohrožen jeho život, odešel zpět do Itálie. Definitivní tečku za sporem znamenalo tzv. Velké privilegium české církve vydané Přemyslem v Praze 10. března 1222, které znamenalo omezení pravomocí panovníka a šlechty vůči jimi zakládaným církevním institucím.\n\nPrakticky současně se sporem s biskupem Ondřejem věnoval Přemysl zvláštní pozornost i otázce svého nástupce. Přestože Zlatá bula sicilská zmiňovala dědičné království, stárnoucí král si uvědomoval nesamozřejmost nástupnictví svého syna Václava, a proto se ještě za svého života snažil o potvrzení jeho práv. Asi největší komplikaci představoval Vratislav, Přemyslův syn z prvního manželství s Adlétou Míšeňskou, který se těšil podpoře svých míšeňských příbuzných. Pravděpodobně v souvislosti se snahou o potvrzení Václava vystupňovali své požadavky i Děpoltici, což pravděpodobně vedlo v letech 1215–1217 ke konfliktu mezi Přemyslem a Děpoltici a k jejich následnému vyhnání. Poté již nic nebránilo tomu, aby na obecném shromáždění Čechů byl Václav 8. června 1216 zvolen za krále. Zvláště pak, když Přemysl pro tuto volbu získal podporu jak římskoněmeckého císaře, mohučského arcibiskupa, svého bratra moravského markraběte Vladislava Jindřicha a také hlavních představitelů české šlechty. Císař s Václavovou volbou souhlasil a na českou žádost mu 26. července 1216 udělil Čechy v léno.\n\nKdyž 12. srpna 1222 zemřel moravský markrabě Vladislav Jindřich, stal se jeho nástupcem Přemyslův syn Vladislav Jindřich II. Přemysl ztratil nejen bratra, ale i nejpevnějšího spojence a spolupracovníka. Brzy poté dostaly zásah Přemyslovy snahy o další povznesení království. Ve snaze o upevnění pout k císařskému rodu dosáhl Přemysl příslibu císaře Fridricha II., že se jeho syn a nástupce Jindřich VII. ožení s Přemyslovou dcerou Anežkou. Na roli římskoněmecké královny se Anežka připravovala na dvoře rakouského vévody Leopolda VI. ve Vídni a v Klosterneuburgu. I přes astronomické Anežčino věno Jindřich své zasnoubení zrušil a oženil se s dcerou vévody Leopolda Markétou. Přemyslova odplata na sebe nedala dlouho čekat a obrátila se proti Leopoldovi, který byl oprávněně považován za strůjce intriky, jež byla osudová pro další Anežčin životaběh. Vpád českých vojsk v létě 1226 se však Rakušanům podařilo odrazit. Mnohem úspěšnější útok následoval po Leopoldově smrti v roce 1230.\n\nV roce 1227 zemřel teprve dvacetiletý Přemyslův syn a moravský markrabě Vladislav a jeho nástupcem se stal nejmladší syn Přemysl. Dne 6. února 1228 nechal Přemysl Otakar I. svého druhorozeného syna, z manželství s Konstancií Uherskou, Václava korunovat českým králem, když už dříve (v roce 1224) byl obdařen titulem knížete plzeňského a budyšínského. Přesto si starý král až do posledních chvil uchoval rozhodující vliv na řízení státu. Zemřel 15. prosince 1230 a byl původně pohřben v bazilice sv. Víta na Pražském hradě. Dnes je jeho tělo uloženo v opukové tumbě z dílny Petra Parléře v kapli sv. Ostatků ve svatovítské katedrále. Dožil se pravděpodobně nejvyššího věku ze všech přemyslovských panovníků. Dle výsledků antropologického průzkumu Emanuela Vlčka byl vysoký 166–170 cm a stejně jako jeho potomci měl až žensky gracilní obličej.\n\nUž ve středověku byl Přemysl Otakar I. respektován jako jeden ze tvůrců silného českého království. Byla oceňována jeho vojenská zdatnost, stejně tak i jeho rozvaha, diplomatické schopnosti a smysl pro dohodu. Pro stabilitu českého království byla důležitá i loajalita předáků české šlechty a také osobnost jeho bratra, moravského markraběte Vladislava Jindřicha, ve kterém měl Přemysl po celou dobu své vlády nejen spolehlivého spojence, ale i rovnocenného partnera. Do dnešních dnů v hlavních rysech platí hodnocení Přemyslovy vlády zakladatelem moderního českého dějepisectví:\n\nV architektuře v době Přemysla Otakara I. vyvrcholil románský sloh a postupně se dostával do své pozdní fáze. Za podpory panovníka vznikly mnohé nákladné stavby v centrech politického dění. Například byl stavebně upraven kostel sv. Jiří na Pražském hradě, kde je v tympanonu na reliéfu zobrazen i Přemysl se svou sestrou abatyší Anežkou.\n\nTaké šlechtická heraldika v českých zemích má počátek v této době, když nejstarší dochovaná šlechtická pečeť pochází z roku 1197 a náleží Hroznatovi, zakladateli kláštera v Teplé. Před rokem 1213 vznikl v sousedním Německu na zakázku durynského lantkraběte Heřmana bohatě zdobený žaltář. Mezi iluminacemi sousedních panovníků se objevil i Přemysl Otakar se svou ženou Konstancií.\n\nČeských zemí se tehdy ještě nedotkla vlna rytířské kultury, která se v průběhu 12. století rychle šířila západní Evropou, a tak se ani Přemysl neobjevil mezi hrdiny v trubadúrských písních potulných minesengrů. Přesto do závěru Přemyslovy vlády patří rytířské klání svedené (a popsané) štýrským Oldřichem z Lichtenštejna.\n\nŽivot Přemysla Otakara I. se odrazil především v kronikářských dílech jeho současníků. Nejvýznamnějším z nich byl opat milevského kláštera Jarloch, který sepisoval svou kroniku v době Přemyslovy vlády. Jeho vyprávění končí už rokem 1198. Možná i z toho důvodu Přemysl v minulosti často zůstával ve stínu svých potomků a příbuzných, především svých dcer Anežky a Markéty a hlavně vnuka Přemysla Otakara II.\n\nTeprve na počátku 21. století se Přemysl Otakar I. stal hrdinou historických románů spisovatelky Ludmily Vaňkové \"Příběh mladšího bratra\", \"Kdo na kamenný trůn\", \"Cestou krále\" a \"Dítě z Apulie\" a také Vlastimila Vondrušky \"Velký král\". Po rozdělení Československa byl Přemysl Otakar I. zpodobněn Oldřichem Kulhánkem na lícové straně nové papírové dvacetikoruny. Uvedená bankovka byla stažena z oběhu roku 2008. I přesto se lze s Přemyslem stále setkat, protože roku 2006 se jeho podobizna objevila na dvanáctikorunové poštovní známce v sérii \"Dědiční králové z rodu Přemyslovců\", která byla vypracována stejně jako bankovka po konzultaci s doktorem Emanuelem Vlčkem.\n\nV historii českých zemí je třetí český král znám pod svým zdvojeným jménem jako Přemysl Otakar I. Nebyl první (a ani poslední), kdo z Přemyslovců používal zdvojené jméno. Zatímco v českých zemích byl obvykle nazýván Přemyslem, cizí prostředí ho od roku 1192 znalo takřka výlučně jako Otakara. Také na pečetích se s výjimkou první pečeti používané v letech 1192–1193 používal jméno Otakar. Jméno Otakar je německého původu, kde základem je germánský Odowakar, což znamená \"„majetek střežící“\". Jméno Otakar bylo dříve chápáno jako souznačně se jménem Přemysl. Zdvojeného jména Přemysl Otakar bylo poprvé použito českou královskou kanceláří na listině z roku 1212 (\"„Otakarus, dei gratia, qui et Premisel“\"). Přestože Josef Kalousek zastával názor, že správnější je používání jen jména Přemysl, současná historiografie (např. Josef Žemlička, Vratislav Vaníček aj.) preferuje obvykle používání podoby Přemysl Otakar I. Občas se lze také setkat s podobou Přemysl I. Otakar. Dalimilova kronika jméno dává do souvislosti s Otou IV. Brunšvickým: \"Na biřmovániu ciesař kněziu rúšku vzváza, a Ottakar, točiúš Ottě mił, j'mu řiekati káza.\".\n\nVznik prvních měst navazoval na ekonomické a sídelní předpoklady. Již před vznikem institucionalizovaných měst zde existovala důležitá centrální místa městům podobná, jejichž povaha se blížila rozvinutým městům. I když k tomuto vývoji docházelo již za Přemyslových předchůdců, nelze ještě hovořit o středověkých městech (nebo o jejich založení) v plném slova smyslu. Proces vzniku středověkým měst tak začíná až za Přemyslovy vlády.\n\nZ doby jeho vlády pocházejí také nejstarší dochovaná městská privilegia pro Uničov (1223) a Opavu (1224), z nichž ale ani jedno nemá zakládací charakter, ale potvrzuje, případně rozšiřuje již udělená městská práva.\n\nPrvenství (nebudeme-li počítat Cheb, který k českým zemím v té době ještě nepatřil) ve vzniku měst patří severu tehdejší Moravy. Zde vzniká asi před rokem 1213 Bruntál, brzy po něm Uničov, který převzal magdeburská práva od Bruntálu, následuje asi v letech 1213–1220 Opava a pravděpodobně v této době dochází i k založení (dnes slezských, ale tehdy ještě na Moravě ležících) Hlubčic. Teprve po tomto prvotním zakladatelském rozmachu následuje na Moravě Znojmo (1226) a Jemnice (1227), v Čechách pak Hradec Králové (1225).\n\nSporné jsou počátky Hodonína, které bývají kladeny jak do závěru vlády Přemysla Otakara I., tak až do doby vlády jeho syna Václava I. Ke konci Přemyslovy vlády je teoreticky možný i vznik Litoměřic a Žatce.\n\nPřestože v nově vznikajících městech žil jen zlomek obyvatelstva, jejich vliv vysoce převyšoval jejich demografickou váhu a města se stávala středisky rozvoje středověké společnosti.\n\n1. manželství ∞ 1178 Adléta Míšeňská (1160?–1211)\n\n2. manželství ∞ (1199) Konstancie Uherská (1181–1240)\n\n\n"}
{"id": "20511", "url": "https://cs.wikipedia.org/wiki?curid=20511", "title": "Bohuslav Reynek", "text": "Bohuslav Reynek\n\nBohuslav Reynek (31. května 1892, Petrkov – 28. září 1971, Petrkov) byl český básník, malíř, grafik a překladatel.\n\nNarodil se v Petrkově u Havlíčkova Brodu (dříve Německý Brod) jako jediný syn statkáře Bedřicha Reynka a jeho manželky Marie, rozené Divišové. Po základní škole ve Svatém Kříži navštěvoval reálku v Jihlavě. Zde se začal ovlivněn svým profesorem Maxem Eislerem zajímat o literaturu a výtvarné umění. Po maturitě studoval (zřejmě na přání svého otce) zemědělství na C.K. Vysoké škole technické, studia však po několika týdnech nechal a vrátil se do Petrkova. Odtud podnikl svou první cestu do Francie. V této době také začal psát své první básně (později byly vydány ve sbírce \"Žízně\").\n\nV roce 1914 se seznámil s vydavatelem Josefem Florianem ze Staré Říše, se kterým spolupracoval až do konce jeho života. Svými překlady poezie i prózy, vlastními básněmi a grafikami velmi ovlivnil mnoho staroříšských edic, zejména edici Dobré dílo.\n\nRoku 1923 odjel do Grenoblu, aby poznal autorku knihy \"Ta vie est là…\", básnířku Suzanne Renaudovou, kterou si 13. března 1926 v Grenoblu vzal za manželku. Následujících deset let (1926–1936) žil s rodinou, manželkou a později také se dvěma syny, narozenými v letech 1928 a 1929, střídavě ve Francii a v Petrkově, kam se nastálo vrátil až po otcově smrti, aby se ujal správy statku.\n\nRoku 1944 byli Reynkovi donuceni se vystěhovat ze statku. Po několika měsících hledání nového bydliště se celá rodina nastěhovala do Staré Říše k dětem J. Floriana, kde zůstala až do konce války. Roku 1945 se na statek vrátili, ale po komunistickém puči v roce 1948 byl Reynkův statek v Petrkově zestátněn a Reynek na něm poté pracoval jen jako zemědělský dělník až do roku 1957. (První roky se zcela uzavřel a ani neopouštěl dům.) V této době vzniká většina Reynkova grafického díla a dozrává také jeho osobitý básnický projev.\n\nV průběhu šedesátých let se na Reynka znovu začíná obracet pozornost mnohých mladých umělců (např. Jiří Kolář, Ivan Diviš nebo Ivan Martin Jirous vulgo Magor či Věra Jirousová). V roce 1964, kdy ovdověl, směl poprvé po pětatřiceti letech znovu vystavovat. Na konci roku 1969 ještě stihl vydat jeden svazek své poezie (byly to sbírky \"Sníh na zápraží\", \"Mráz v okně\" a \"Podzimní motýli\"). Svoji poslední básnickou sbírku \"Odlet vlaštovek\" už vydat nemohl – její sazba byla v rámci postupující normalizace rozmetána.\n\nPochován byl spolu s manželkou na hřbitově ve Svatém Kříži (obec je dnes součástí Havlíčkova Brodu).\n\nReynkova poezie vycházela dlouho pouze v bibliofilských vydáních nebo časopisecky, prvního souborného vydání se dočkala až roku 1969.\n\nPrvní sbírky, psané ve dvacátých letech minulého století, jsou ovlivněny expresionismem. Expresionistické tóny však postupně ztrácejí na významu, přestože mají i nadále v Reynkově poezii své místo. Po desetileté odmlce se básníkův projev mění. Významnější je motiv rodného kraje, Vysočiny, a její přírody. Z jeho básní je stále patrnější křesťanská spiritualita a láska k Bohu a ke všemu božímu stvoření po vzoru sv. Františka z Assisi. Zvláštní místo v jeho básních zaujímají obrazy z lidského hlediska zcela nepatrných tvorů, které přispívají k vylíčení básníkovy pokorné lásky k Bohu, životu a ke všemu, co žije a trpí. Vrcholem Reynkovy tvorby je jeho poslední sbírka \"Odlet vlaštovek\".\n\n\nVýznamná byla i jeho překladatelská činnost. Překládal z francouzského a německého jazyka především díla francouzských katolických básníků (G. Bernanos, L. Bloy, J. Giono, F. Jammes, J. de La Fontaine, P. Verlaine aj.) a německých expresionistů. Od konce čtyřicátých let se soustředil na překlady básnických sbírek své ženy Suzanne Renaudové.\n\nVýznam jeho překladatelského úsilí spočívá zejména v tom, že jako velmi dobrý znalec francouzské a německé literatury přeložil do češtiny díla do té doby českému čtenáři neznámých autorů. Za jeho nejvýznamnější překladatelský čin se považuje přeložení veršů G. Trakla, které významně ovlivnily soudobou českou poezii (F. Halas, V. Závada, J. Zahradníček).\n\nBěhem studia na jihlavské reálce se začal věnovat kresbě a malbě. Z tohoto období se dochovala olejomalba \"Portrét otce\" (1911). Navázal kontakty se členy skupiny Osma a Skupiny výtvarných umělců, později i se skupinou Tvrdošíjní.\n\nVe dvacátých letech vytvořil v souvislosti s nakladatelstvím Josefa Floriana ve Staré Říši expresionistické linoryty. Při vydávání své vlastní edice Sešitů poezie spolupracoval s J. Čapkem a V. Hofmanem. V letech 1927–29 vystavoval svoje kresby, pastely a lepty na několika výstavách ve Francii, kde bylo jeho dílo velmi dobře přijato. Výtvarná tvorba pro něj v tomto období znamenala hlavní zdroj obživy.\n\nV roce 1933 si Bohuslav Reynek poprvé vyzkoušel techniku suché jehly. Tyto grafiky začínají od té doby nad kresbami uhlem a pastelem převažovat. Mezi lety 1933–1971 tak vytvořil více než šest set grafických listů technikou suché jehly nebo leptu (tj. tiskem z hloubky).\n\nVe třicátých letech dominuje v jeho grafikách krajina, až od roku 1939 se výrazněji uplatňují motivy biblické. Za druhé světové války jsou nejčastějšími motivy ukřižování, pieta, zapření sv. Petra. Z této doby je také \"Pašijový cyklus\". Nejvýznamnější část Reynkova grafického díla vzniká v 50. a 60. letech, např. cyklus \"Job\" (1948–49), cyklus \"Don Quijote\" (1955–60) a množství dalších grafik.\n\nStejně jako básnická tvorba i tvorba grafická došla plného oficiálního uznání až po pádu komunistického režimu v 90. letech.\n\n\"Mrtvá kočka\"\n\nVrak z bídy břehu,\nvychrtlá, malá\nkočka tu leží.\nTeplou a svěží\nrozdala něhu.\n\nSmutně tu čeká\nna krůpěj mléka\nod luny a sněhu.\nNoc po sobotě,\nzima je, svítá\nluna kamenitá.\nStydne mrtvé kotě.\n\nČí vina je smyta?\n\nBásně Bohuslava Reynka zhudebnili například:\n\n\n\n"}
{"id": "20512", "url": "https://cs.wikipedia.org/wiki?curid=20512", "title": "Fialová", "text": "Fialová\n\nFialová (od Viola, fialka) je barva na okraji barevného spektra mezi modrou a neviditelnou ultrafialovou (UV). Její vlnová délka je zhruba 380–450 nm.\n\nZ hlediska skládání barev je to pak kterákoli z barev mezi červenou a modrou. Fialová s větším podílem červené je purpurová a magenta, naopak větší podíl modré má indigo nebo ultramarín.\n\nV západních církvích je fialová liturgickou barvou pro advent, postní dobu a některé další příležitosti. Fialová je také barva biskupů a arcibiskupů,\n\nFialovým trojúhelníkem byli v nacistických koncetračních táborech označováni Svědkové Jehovovi.\n\n"}
{"id": "20516", "url": "https://cs.wikipedia.org/wiki?curid=20516", "title": "Kongo (řeka)", "text": "Kongo (řeka)\n\nKongo ( , , v letech 1971 až 1997 nazývaná Zair) je nejvodnější řeka v Africe a druhá nejvodnější na Zemi po Amazonce. Co se týká délky je se svými 4 667 km druhá nejdelší v Africe po Nilu. Její povodí je v \"Africe\" největší a je druhým největším říčním povodím na světě (opět po \"Amazonce\"). Má rozlohu 3 680 000 km² a leží převážně v Konžské pánvi a okolních hornatinách. Řeka a většina jejích přítoků protéká Konžským deštným pralesem, což je (po Amazonském pralese) druhý největší tropický deštný prales světa. Řeka tvoří přirozenou hranici mezi Konžskou republikou a Konžskou demokratickou republikou a v poslední části před ústím rovněž severní hranici Angoly. Na jejích březích se nacházejí hlavní města Brazzaville a Kinshasa.\n\nPodle stavby říčního údolí se tok řeky dělí na tři části.\n\n\nK systému řeky náleží několik velkých jezer. Jsou to Tanganika a Kivu v povodí Lukugy, Bangweulu a Mweru v povodí Luvuy, Mai Ndombe v povodí Kasai a Tumba spojena průtokem Irebu přímo s \"Kongem\".\n\nNa průtok řek v povodí \"Konga\" mají vliv převážně bohaté dešťové srážky. Většina přítoků je na severní polokouli a má maximum od září do listopadu. Přítoky z jižní polokoule včetně horního toku Lualaby mají maximum od dubna do května. Na středním a především dolním toku je sezónní kolísání menší díky vyváženosti severních a jižních přítoků a tok \"Konga\" je tak přirozeně regulován. Za rok dochází ke dvěma vzestupům a dvěma poklesům vodní hladiny. Na středním toku závisí vzestup hladiny na podzimním maximu \"Lualaby\" a připadá na květen až červen a má druhotný charakter. Hlavní vzestup je zde ale způsoben severními přítoky v listopadu a v prosinci. Na dolním toku nastává hlavní vzestup také v listopadu a v prosinci a méně významný z dubna až května je způsoben podzimním maximem řeky Kasai. Průměrný průtok za rok při ústí činí 41 800 m³/s. V nejvodnějším měsíci prosinci dosahuje 60 000 m³/s a v nejméně vodném červenci 29 000 m³/s. Absolutní krajní hodnoty jsou 23 000 a 75 000 m³/s. Celkový roční odtok je 1230 až 1453 km³. Ohromná masa vody oslazuje oceán do vzdálenosti 75 km od břehu. Úsekem u ústí nese řeka 50 Mt pevných částic za rok.\n\nCo se týká zásob vodní energie zaujímá \"Kongo\" první místo na světě. Z toho se však využívá pouze zanedbatelné množství (Le Marinel, Delcomiun). Dolní tok řeky nabízí vynikající podmínky pro budování vodních elektráren na světě (převýšení 96 m na 15 km). Mohla by zde vzniknout svou produkcí největší soustava vodních elektráren na světě. Již zbudované vodní elektrárny Inga I a Inga II a slouží převážně pro Kinshase. Elektrárny byly zbudovány také pro provincii Shaba, která díky těžbě mědi patří mezi hospodářské základny země. Bylo zbudováno 1800 km elektrického vedení (700 000 V pro snížení ztrát na této velké vzdálenosti). Vedení nicméně neslouží k napájení oblastí mezi Kinshasou a \"Shabou\" – cílem bylo zvýšit kontrolu hlavního města nad touto oblastí, která se již v minulosti snažila o odtržení. Díky snižování produkce dolů však hlavním spotřebitelem zůstalo obyvatelstvo \"Kinshasy\", město tak má dobré veřejné osvětlení i ve svých nejodlehlejších částech.\n\nCelková délka splavných vodních cest po řekách a jezerech v povodí řeky činí přibližně 20 000 km. Většina splavných úseků je v Konžské pánvi, kde představují jeden velký rozvětvený vodní systém, který je však od oceánu oddělen Livingstonovými vodopády na dolním toku. Čtyři hlavní úseky vhodné pro vodní dopravu na samotné řece jsou:\nJednotlivé splavné úseky jsou pospojovány železnicemi. Hlavní říční a jezerní přístavy v povodí jsou Kinshasa, Brazaville, Mbandaka, Kisangani, Ubundu, Kindu, Kongolo, Kabalo, Bukama, Bangi (Ubangi), Ilebo aneb Port Franki (Kasai), Kalima, Kigoma, Bujumbura (Tanganika), Bukavu (Kivu). Na dolním toku je to námořní přístav Matadi s vnějším přístavem Ango-Ango, dále Boma a Banana.\nŘeky a jezera v povodí jsou bohatá na ryby. Vyskytuje se v nich více než 1000 druhů, z nichž mnohé mají průmyslové využití (okoun nilský, tlamouni, parmy, tygří ryby, sladkovodní sledi).\n\nÚstí řeky bylo objeveno v roce 1482 (podle jiných zdrojů 1484) portugalským mořeplavcem Diogem Cãem. Horní tok (Lualaba) byl objeven Davidem Livingstonem v roce 1871. Velkou část toku prozkoumal Henry Morton Stanley v letech 1876 až 1877\n\n\n"}
{"id": "20518", "url": "https://cs.wikipedia.org/wiki?curid=20518", "title": "A priori", "text": "A priori\n\nA priori nebo také apriori je latinské spojení (doslova \"z předchozího\"), které znamená „předem“ nebo „předchůdný“. Odtud pak také apriorní, předchůdný, autoritativní. V běžné řeči se užívá například pro apriorní úsudky, které člověk dělá dříve, než se s posuzovanou věcí seznámí. Opak je a posteriori: zpětně, dodatečně, až na základě zkušenosti.\n\nVe filosofii tento pojem označuje poznání, které může člověk mít bez zkušenosti, tedy před ní. Opakem takového poznání je poznání a posteriori, které vyžaduje před úsudkem zkušenost.\n\nMezi apriorní discipliny pak patří např. matematika, logika a praxeologie (obecná věda o lidském chování, jejíž součástí je např. ekonomie). Výroky typu „2 + 2 = 4“ jsou považovány za apriorní, protože vycházejí z pouhé reflexe. Přírodní a sociální vědy jsou naopak považovány za aposteriorní. Výroky typu „obloha je obvykle modrá“ patří k aposteriornímu poznání.\n\nJednou ze základních otázek gnozeologie je, zda existuje nějaké syntetické poznání a priori. Racionalismus tvrdí, že ano, avšak empirismus takové poznání popírá a tvrdí, že veškeré lidské poznání vychází z vnější zkušenosti.\n\nSoučasné užití pojmu pochází od Immanuela Kanta, který k rozlišení mezi syntetickými a analytickými větami přidal rozlišení mezi apriorním a aposteriorním poznáním. Apriorní výroky jsou podle něho nutně pravdivé, kdežto výroky aposteriorní jsou kontingentní, neboť záleží na vnějších podmínkách, které se mohou měnit.\n\n"}
{"id": "20520", "url": "https://cs.wikipedia.org/wiki?curid=20520", "title": "Analytický soud", "text": "Analytický soud\n\nAnalytický soud (analytický výrok, analytická věta) je takový výrok (či věta), jehož pravdivost či nepravdivost plyne apriori z analýzy použitých pojmů bez jakéhokoli empirického zkoumání. Tak soud „tělesa jsou rozprostraněná“ je nutně vždy pravdivý, protože představa rozprostraněnosti je už obsažena v pojmu tělesa. Opakem je soud syntetický, například „všechny labutě jsou bílé“, který vyžaduje ověření na všech labutích (a ukáže se tak jako nepravdivý). Rozlišení zavedl Immanuel Kant a hrálo pak významnou roli i v analytické filosofii a v logice.\n\nÚkolem transcendentální filosofie není podle Kanta zkoumat to, jak se věci mají, nýbrž zkoumat podmínky pravdivého poznání. Analytické soudy jsou a priori, tedy bez dalšího zkoumání stavu věcí, pravdivé nebo nepravdivé, což plyne z prosté analýzy pojmů. Ovšem analytický soud je v důsledku toho tautologický, čili nerozšiřuje poznání a může je pouze objasnit. Kant proto také mluví o „vysvětlujících soudech“.\n\nNa druhé straně syntetické soudy sice mohou poznání rozšířit, jejich pravdivost či nepravdivost se však obvykle musí rozhodovat zkušeností, smyslovým poznáním, které není jisté. Jednou z hlavních otázek Kantovy filosofie poznání byla tudíž otázka, jak jsou syntetické soudy a priori možné. Kant byl přesvědčen, že takové soudy jsou možné například v matematickém důkazu.\n\nFilosofie Vídeňského kruhu dostala později název „analytická filosofie“ proto, že viděla úlohu filosofie právě v analytických soudech; syntetické soudy příslušejí jednotlivým vědám. Soudy či věty, jež nejsou ani analytické ani ověřitelné zkušeností, nemají smysl. Tento postoj je ovšem sporný proto, že samo tvrzení, že všechny smysluplné soudy a věty musí být buď empirické nebo analytické, není ani analytické ani empirické. O jeho pravdivosti tedy nelze rozhodnout.\n\nRoku 1951 uveřejnil americký logik a filosof Willard Van Orman Quine článek „Dvě dogmata empirismu“, kde celé rozlišení na analytické a syntetické soudy zpochybnil a prohlásil za neudržitelné dogma. Hlavní problém je v tom, že přísně vzato neumíme rozlišit, co je a co není v pojmech zahrnuto, pokud to nejsou pojmy matematické, logické nebo administrativní, a tedy přesně definované. Tak je v pojmu trojúhelníku jistě zahrnuto, že má tři vrcholy, nebo v pojmu plátce daně, že má jistý příjem, ale je například v pojmu havran zahrnuto, že je černý? V běžné řeči asi ano, logicky však nikoli. Quinovu argumentaci většina odborníků přijímá, rozlišení se však jako heuristická pomůcka dále používá.\n\n"}
{"id": "20522", "url": "https://cs.wikipedia.org/wiki?curid=20522", "title": "Syntetický soud", "text": "Syntetický soud\n\nSyntetický soud (syntetický výrok, syntetická věta) je takový výrok (či věta), jehož predikát není obsažen v podmětu. Predikát zde vypovídá o podmětu něco nového, co není obsahem jeho definice, a rozšiřuje tak poznání. Příkladem syntetické věty je výrok:\nOpakem je analytický soud, kde predikát naopak vyplývá z vlastností podmětu. \n\nAnalytické soudy se vyznačují tím, že jsou logicky nutné a naprosto obecné. Protože syntetický soud neplyne nutně z definice podmětu, vzniká obvykle indukcí a je patrně založen na nějaké zkušenosti. Většina syntetických soudů patří proto podle Kanta mezi soudy a posteriori (následné) a může být také klamná. Důležitým bodem Kantovy filosofie je otázka, zda existují také syntetické soudy a priori, které podle něho tvoří obsah \"čistého rozumu\". Kant se domníval, že jsou to například soudy matematické a logické, které neplynou ze zkušenosti a přitom nejsou pouze dedukcí z pojmu. \n\n"}
{"id": "20523", "url": "https://cs.wikipedia.org/wiki?curid=20523", "title": "Ganga", "text": "Ganga\n\nGanga (někdy užíván též tvar \"Ganges\", , , , ) je největší řeka Indie. Protéká státy Uttarákhand, Uttarpradéš, Bihár, Džhárkhand a Západní Bengálsko v Indii a Bangladéšem. Co se týká průtoku, tak dohromady s Brahmaputrou zaujímá 3. místo na světě po Amazonce a Kongu. Je 2510 km dlouhá. Povodí má rozlohu 1 120 000 km². Včetně \"Brahmaputry\" má povodí rozlohu 2 055 000 km².\n\nTok řeky můžeme rozdělit na čtyři části.\n\nHorní tok začíná v Himálaji dvěma zdrojnicemi. Zprava to je Bhagírathí a zleva Alakanandá. Bhagírathí začíná poblíž ledovce Gangotri a Alakanandá začíná u ledovců Satopanth a Bhagirath Kharak a protéká poutním místem Badrináth. Údolí Alakanandy je asi 229 km dlouhé. Soutok Bhagírathí a Alakanandy je znám jako Dévprajág (v sanskrtu \"Devaprayāga\"). Odtud řeka nese název Ganga.\n\nStřední tok začíná v místech kde řeka opouští hory a vstupuje do naplaveninové Ganžské roviny (východní část Indoganžské roviny). Nejprve zde řeka protíná vlnitou a značně zalesněnou krajinu, která je hustě rozčleněná koryty řek stékajících s \"Himálají\". Poté pokojně teče plochou rovinou v 8 až 12 km širokém údolí. V něm se nachází mnoho starých ramen, jezer, průtoků a bažin. Šířka koryta je 400 až 600 m. \"Ganga\" přijímá velké množství přítoků, z nichž největší je Jamuna. Ta teče téměř 1 000 km paralelně s \"Gangou\" a spojuje se s ní u Ilahabadu. Území mezi těmito dvěma řekami se nazývá Doab, což znamená \"dvojříčí\". Je to jedna z nejhustěji zabydlených oblastí \"Indie\".\n\nDolní tok začíná od ústí \"Jamuny\". Nadmořská výška roviny se na tomto úseku postupně zmenšuje ze 100 až 120 m na 25 až 30 m na začátku delty. K pravému břehu místy zasahují výběžky pohoří Čhota-Nagpur (vysočiny Baghélkhand a Radžmahal). Břeh je vysoký, skalnatý a na některých místech se vyskytují peřeje (Mirzapur). Na ostatních místech je koryto široké a dolina je jasně vyznačena. Úval je členěn starými koryty a mnohými průtoky. \"Ganga\" přijímá levé přítoky stékající z \"Himálají\" a její šířka dosahuje až 2 km.\n\nDelta začíná pod vysočinou \"Radžmahal\", kde \"Ganga\" vtéká do Bengálské nížiny. Společně s Brahmaputrou zde vytváří jednu z největších delt na světě, která má složitou strukturu. Podle skladby povrchu se dělí na dvě části.\nDelta je na krajích ohraničena velkými rameny \"Gangy\". Na západě je to Huglí a na východě Meghna, která se spojuje s \"Brahmaputrou\" 230 km od ústí a jeví se hlavním korytem \"Gangy\" ústícím do Bengálského zálivu čtyřmi základními rameny.\n\nNejvýznamnější přítoky jsou zleva Ramganga, Gomati, Ghághra, Gandak, Kósí, Burhi Gandak, Ghugri a Mahananda a zprava Jamuna a Són.\n\nZdroj vody je smíšený. Na horním toku jsou to především tající ledovce a u města Váránasí se konají slavnosti sněhových vod. Na středním a dolním toku jsou zdrojem především monzunové deště, které přicházejí převážně od července do září. Vliv monzunů je částečně rozprostřen i na horskou oblast do výšky až 4 000 m. Vzestup vody začíná na konci dubna až na začátku května. Nejvyšší úrovně dosahuje hladina většinou ve druhé polovině srpna až v první polovině září. Průměrný vzestup hladiny je 10 m a při velkých povodních to může být až 15 m i více. V chladnou část roku má řeka sníženou vodnatost. Na úroveň hladiny v deltě mají velký vliv mořské přílivy. V ústí Huglí je to 5,5 m a u Kalkaty 3 až 3,4 m. Přílivy zasahují až 300 km do vnitrozemí. Průměrný roční průtok vody v ústí spolu s Brahmaputrou je 35 000 až 38 000 m³/s (1 200 km³ za rok). Řeka unáší přibližně 350 Mt nánosů za rok. Tím se vysvětluje značná kalnost vody řeky a Bengálského zálivu u jejího ústí.\n\n\"Ganga\" má velký ekonomický význam. V jejím povodí leží mnoho velkých měst. Největší jsou Dillí, Ágra, Muradabad, Kanpur, Iláhábád, Váránasí, Patna, Kalkata. \"Kalkata\" je zároveň mořským přístavem. Vodní zdroje povodí se široce využívají pro potřeby zavlažování. Voda z řeky se začíná rozebírat hned poté, co opustí hory. Největší magistrální zavlažovací kanály jsou Hornoganžský, Dolnoganžský, Hornojamunský, Dolnojamunský, Východojamunský, Západojamunský, Agra, Sarda. Splavná je do vzdálenosti 1 450 km od ústí. V deltě je říční doprava základní a často jedinou možnou dopravou. Řeka slouží stále prudce rostoucí populaci, zemědělství i průmyslu jako zdroj pitné i užitkové vody, kanál i dopravní tepna. Problémem je její enormní znečištění, kvalita vody se přitom stále zhoršuje vlivem průmyslového a městského odpadu. Doposud bylo uzavřeno 237 velkých průmyslových objektů, které do řeky vypouštěly nečistoty. Přesto nedochází k závažným epidemiím, jak by se dalo očekávat, a voda se ani při dlouhodobém skladování nekazí. K vysvětlení tohoto jevu přispělo objevení bakteriofágů v její vodě a neobvykle vysoké schopnosti vázat kyslík.\n\nŘeka Ganga patří mezi védská božstva, bývá zobrazována jako říční bohyně jedoucí na krokodýlu a v mýtických textech je chotí boha Šiva. Každoročně se v jejích vodách omývají miliony lidí. Tyto rituální koupele mají očistit duši i tělo. Do Gangy se také sype popel z těl zemřelých lidí v naději, že tak budou osvobozeni ze samsáry.\n\n"}
{"id": "20524", "url": "https://cs.wikipedia.org/wiki?curid=20524", "title": "A posteriori", "text": "A posteriori\n\nA posteriori je latinské spojení („z pozdějšího“), které označuje poznání získané „ze zkušenosti“, tedy empirické poznání. Protikladem je poznání a priori (apriorní) získané bez zkušenosti, dedukcí. \n\nPřírodní a společenské vědy založené na pozorování jsou označovány za aposteriorní discipliny, na rozdíl od matematiky, logiky a praxeologie, které jsou označovány za odvětví apriorní. Avšak aplikace matematiky a logiky mohou být v exaktních vědách chápány jako apriorní i aposteriorní: Matematicky nebo logicky formulované (reprezentované) hypotézy mohou předpovídat výskyt objektů a průběh procesů a aposteriorní datová verifikace hypotézy potvrzuje její platnost, vždy však v určité oblasti její platnosti t. j. v rozsahu hodnot veličin a parametrů v hypotéze se vyskytujících. Příkladem kombinace apriorních a aposteriorních kroků je fyzika částic, kde apriorní hypotéza specifikuje, na co má být experiment zaměřen, a poté výsledek experimentu hypotézu ověřuje, vyvrací nebo nerozhodne, nedá potřebnou odpověď. Významnou roli ve vědě hraje rovněž apriorní a aposteriorní pravděpodobnost (vizte článek podmíněná pravděpodobnost).\n\nAposteriorní poznání zahrnuje tedy veškeré zkušenostní poznání člověka. Názor, že aposteriorní poznání je jediné, jehož kladnou pravdivostní hodnotu lze dotvrdit, zastával zvláště v 17. století empirismus.\n\n"}
{"id": "20526", "url": "https://cs.wikipedia.org/wiki?curid=20526", "title": "Antiochijská škola", "text": "Antiochijská škola\n\nAntiochijská škola je označení pro skupinu církevních Otců, raných křesťanských teologů a exegetů ze syrské oblasti z 5.–6. století, jejímž centrem bylo město Antiochie. Hlavními představiteli této teologické a především exegetické školy byli např. Diodor z Tarsu, Jan Zlatoústý nebo Theodor z Mopsuestie. \n\nTato exegetická škola se vyznačovala svou opozicí vůči škole alexandrijské. Zatímco alexandrijská škola kladla při exegezi velký důraz na alegorii a obrazný výklad Bible, aniochijští otcové se drželi následujících postupů: \n\n\n\n\nJako názorný příklad rozdílu pojetí exegeze může sloužit výklad kázání proroka Jonáše. Zatímco pro Teodora z Mopsuestie (Antiochie) je to výzva k obrácení Ninivanů a je na nich, aby se vzpamatovali a zřeli svého špatného jednání, pro Cyrila Alexandrijského se jedná o ukázku síly a moci Božího slova, které obrací pohany k Bohu. Patrný je zcela jiný aspekt kladený při výkladu téhož textu.\n"}
{"id": "20527", "url": "https://cs.wikipedia.org/wiki?curid=20527", "title": "Památný strom", "text": "Památný strom\n\nPamátný strom je chráněný strom, který požívá úctu nebo ochranu od místního obyvatelstva. Právní ochranu takových stromů mohou zajišťovat místní zákonné předpisy. Právní úprava je řešena v § 46 zákona č. 114/1992 Sb., o ochraně přírody a krajiny. Památné stromy je zakázáno poškozovat, ničit a rušit v přirozeném vývoji. Na označení památných stromů se užívá malého státního znaku České republiky. Databáze památných stromů je dostupná ze stránky http://drusop.nature.cz. \n\nPamátné stromy mohou být vyhlášeny zejména z následujících důvodů: \n\n\nPamátné stromy vynikají nad ostatní především svou jedinečností, která je daná například vzácností výskytu, vzrůstem, stářím nebo připojenou legendou.\nV různých zemích je přístup k ochraně individuálních stromů různý. Buď je pro stromy vyhrazena ze zákona speciální kategorie chráněných území nebo jsou chráněny v rámci jiných kategorií chráněných území.\n"}
{"id": "20528", "url": "https://cs.wikipedia.org/wiki?curid=20528", "title": "Vantaa", "text": "Vantaa\n\nVantaa (švédsky \"Vanda\") je město v jižním Finsku. Spolu s Helsinkami a Espoo, se kterými sousedí, a Kauniainen tvoří Velké Helsinky.\n\nMěsto se rozkládá na 242,66 km², z čehož 2,03 km² jsou vodní plochy. Ve městě žije 215 813 lidí, čímž se ve velikosti ve Finsku řadí na čtvrté místo za Tampere a před Oulu.\n\nNa území Vanty se nachází hlavní helsinské letiště.\n\nVe Vantaa se narodilo pár významných osobností, mezi ně patří i finský violoncellista a skladatel Eicca Toppinen, a také bývalý pilot F1 Mika Häkkinen, dvojnásobný mistr světa z roku 1998 a 1999.\n"}
{"id": "20531", "url": "https://cs.wikipedia.org/wiki?curid=20531", "title": "Tatra T6A5", "text": "Tatra T6A5\n\nTatra T6A5 je čtyřnápravová tramvaj, která byla v letech 1991–1998 vyráběna firmou ČKD Tatra v Praze pro český a slovenský trh jako nástupce tramvají Tatra T3. Celkem bylo vyrobeno 296 těchto vozů (+ jedna karoserie), které dodnes jezdí v Praze, Brně, Ostravě, Bratislavě a Košicích a od roku 2016 v Charkově a v Sofii.\n\nKoncem 80. let 20. století byly do československých měst neustále dodávány tramvaje Tatra T3 zkonstruované na přelomu 50. a 60. let téhož století. Během 80. let se v ČKD již pracovalo na projektech tramvají další generace, tehdy vznikl i tříčlánkový vůz Tatra KT8D5, jehož sériová výroba ale byla zahájena až na konci desetiletí. Pro Sovětský svaz byl ve velké míře vyráběn model Tatra T6B5, který však nebyl pro tuzemská města vhodný. Protože však byla obnova vozového parku zastaralými tramvajemi T3 s nehospodárnou odporovou regulací krokem zpět, ČKD na přelomu 80. a 90. let vyvinulo pro česká a slovenská města nástupce legendární „té trojky“ – typ T6A5.\n\nModel T6A5.3 vznikl ve druhé polovině 90. let 20. století jako pokus o modernizaci vozu T3 s dosazením nové vozové skříně na původní podvozky. Vzhledem k ceně, která byla téměř shodná s cenou nové tramvaje, bylo od tohoto způsobu upuštěno. Pro tento vůz se mezi zaměstnanci pražského dopravního podniku používá přezdívka „kočkopes“.\n\nTatra T6A5 je jednosměrný čtyřnápravový motorový tramvajový vůz. Je odvozen z modelů T6B5 pro SSSR a T6A2 pro NDR. Skříň tramvaje je svařena z válcovaných a lisovaných ocelových profilů, které jsou z vnější strany oplechovány, z vnitřní strany obloženy umakartem a sololitem. Podlaha vozu, která se nachází ve výšce 920 mm nad temenem kolejnice, je pokryta protiskluzovou krytinou. Tramvaj má v pravé bočnici troje dveře, v prvních dodávkách se jednalo o dveře čtyřkřídlé skládací, později vyrobené vozy obdržely dvojkřídlé výklopné dveře. Sedačky pro cestující jsou u starších tramvají koženkové, novější vozy je mají plastové s textilním potahem. Horní část oken je otevíratelná, původně byla posuvná (jako u T3), u vozů z novějších dodávek jsou výklopná. Kabina řidiče je zcela uzavřená s posuvnými dveřmi.\n\nTramvaj je vybavena elektrickou výzbrojí typu TV3 s tyristorovou regulací. Stejnosměrné sériové trakční motory se nacházejí v podvozcích (v každém dva) a jsou uloženy podélně. Vždy dva motory jsou zapojeny do série a jsou napájeny z jednoho pulzního měniče. Vozy jsou vybaveny vícečlenným řízením, je tak možné spřahovat tramvaje T6A5 do dvou- nebo třívozových vlaků a ovládat je pouze z předního vozu.\n\nPokud je souprava 2 x T6A5 spojena poloautomatickými spřáhly (jde o spřáhla firmy Sécheron s mechanickou částí +GF+) s příslušnou napájecí propojkou, pak lze jezdit jen na jeden pantograf (v Praze a Ostravě je vytažen pantograf prvního vozu, v Košicích je vytažen jen pantograf druhého vozu, v Bratislavě se pak využívá buď pouze předního nebo pouze zadního sběrače). Do Brna byly dodány vozy bez silového elektrického propojení, které musejí mít vytaženy oba pantografy.\n\nV polovině 90. let vznikly pro různé zkoušky dva prototypy tramvaje T6A5. Jeden z nich byl vybaven elektrickou výzbrojí TV14, kromě toho měl zakryté podvozky, neboť se zkoušelo snížení hluku. Druhý vůz měl střídavou elektrickou výzbroj TV30.\n\nTramvaj T6A5.3 (jediný kus) je prototypová rekonstrukce starší tramvaje T3 s dosazením nové vozové skříně typu T6A5. Z vozu T3 byly použity především podvozky a některé další díly. Proti ostatním tramvajím T6A5 má T6A5.3 modernější elektrickou výzbroj typu TV14 s tranzistorovou regulací výkonu a klasická spřáhla pražského typu. Na její výrobě se podílela ČKD, která dodala novou vozovou skříň, a Dopravní podnik hl. m. Prahy, od kterého pochází repasované díly z vozu T3.\n\nV letech 1991 až 1998 bylo vyrobeno celkem 296 vozů T6A5 a 1 nová vozová skříň. Byly určeny výhradně pro Československo, respektive později pro samostatnou Českou a Slovenskou republiku.\n\nPrototypy (zkoušeny v Praze pod čísly 0026 a 0027) byly vyrobeny v roce 1991. Po různých zkouškách byly o rok později odeslány do Bratislavy, kde s evidenčními čísly 7901 a 7902 jsou doposud v provozu.\n\nNa dalších zkušebních vozech (s čísly 0030 a 0032 vyrobených roku 1996) se bez cestujících zkoušela především nová elektrická výzbroj typů TV14 (na voze č. 0030) a TV30 (vůz č. 0032). Po krachu ČKD Dopravních systémů byly oba vozy v roce 2004 prodány firmě Pars nova, kde byly upraveny (včetně dosazení standardní elektrické výzbroje TV3), a poté odprodány do Bratislavy, kde obdržely evidenční čísla 7957 a 7958.\n\nDo Brna byly dodány až tramvaje T6A5 z novější série, jednalo se konkrétně o 20 vozů vyrobených v roce 1995 a do provozu zařazených na jaře následujícího roku (byly označeny evidenčními čísly 1201–1220). Tyto tramvaje jsou vybaveny dvojkřídlými, vně výklopnými dveřmi s poptávkovým otevíráním cestujícími, ručním řadičem, polopantografem Stemann a informačním systémem s terčíkovými transparenty. Sedadla jsou uspořádána po obou stranách vozu v jedné řadě. Jelikož jsou v Brně tramvaje T6A5 provozovány výhradně ve stálých dvouvozových soupravách, výbava předního a zadního vozu se liší. Zadní vozy nejsou vybaveny např. předním informačním transparentem či klimatizací kabiny řidiče. Vozy jsou navzájem spojeny poloautomatickými spřáhly, přední spřáhlo předního vozu a zadní spřáhlo zadního vozu je pražského typu. Vozy dodané do Brna nejsou silově elektricky propojeny, proto soupravy 2 x T6A5 jezdí s oběma vytaženými pantografy. Od roku 2015 prochází postupně všechny tramvaje generální opravou. Při této opravě dochází k výměně poloautomatických spřáhel mezi vozy za spřáhla pražského typu se zásuvkou dle typu VarioLF a dosazení vnitřního i vnějšího kamerového systému. Dále je do zadního vozu doplněn přední informační transparent a u předního vozu je vyměněna klimatizace Hagenuk za klimatizační jednotku Konvekta KL 20 E.\n\nZávěrem května 2019 pořídil DP města Brna 10 ojetých pražských vozů, které byly dovezeny v červnu. Tramvaje obdržely č. 1221–1229 a po zprovoznění a provedení oprav a úprav vyjela první „pražská“ souprava č. 1228+1223 do provozu s cestujícími dne 29. října 2019. Silové propojení vozů zůstalo zachováno a používá se. Dva ze zakoupených vozů do běžného provozu nezasáhly: jeden byl rozebrán na náhradní díl, druhý, pro nějž bylo původně určeno č. 1224, které tak nebylo obsazeno, začal být využíván jako posunovací tramvaj v ústředních dílnách (č. 4921).\n\nOd července 2019 začal DPMB zkušebně provozovat na lince 1 jednu třívozovou soupravu tramvají T6A5, na níž v září 2019 navázala i druhá obdobná trojice.\n\nPrvní tramvaje T6A5 na území dnešního Česka byly zařazeny do provozu v roce 1994 v Ostravě. Jednalo se o deset vozů, které byly označeny evidenčními čísly 1101–1110. Další dodávky proběhly v letech 1995, 1996 a 1998, celkem bylo dodáno 38 tramvají T6A5 do čísla 1138. V Ostravě jsou všechny vozy vybaveny skládacími čtyřkřídlými dveřmi, polopantografem a ručním řadičem, sedačky pro cestující jsou rozmístěny systémem 2+1. Tramvaje z první dodávky měly v přední části střechy nainstalovaný tzv. budník pro číslo linky, novější vozy již měly sériově osazené maticové informační transparenty (u prvních deseti tramvají byly dodatečně namontovány v roce 1996). Vozy T6A5 jsou v Ostravě provozovány jak sólo, tak i ve dvouvozových soupravách. V červenci 2019 bylo provozováno v rámci hudebního festivalu Colours of Ostrava celkem sedm posilových třívozových souprav složených z tramvají T6A5.\n\nPražský dopravní podnik objednal celkem 150 kusů tramvaje T6A5, které byly dodány ve třech sériích v letech 1995, 1996 a 1997 a které byly označeny evidenčními čísly 8601–8750. Všechny vozy jsou novějšího provedení, mají dvojkřídlé výklopné dveře, polopantografy, ruční řadiče, spojeny jsou poloautomatickými spřáhly, vybaveny jsou i terčíkovým informačními transparenty. Tramvaje dodané v roce 1995 mají uspořádání sedadel 1+1, ve zbylých vozech jsou sedačky rozmístěny 1+2. V Praze jsou tramvaje T6A5 provozovány jak sólo, tak i ve dvojicích. Jelikož jsou v soupravě oba vozy elektricky silově propojeny, jezdí pouze na jeden (konkrétně na přední) sběrač. Zajímavostí byly zátěžové zkoušky tramvajové trati na Barrandov 1. listopadu 2003, při nichž byly sestaveny 3 třívozové soupravy složené z vozů typu T6A5. Při této zkoušce byly na 2. a 3. voze soupravy vypnut vždy jeden ze dvou trakčních podvozků.\n\nV roce 1998 byl dokončen jediný vůz typu T6A5.3, který byl zařazen do pravidelného provozu pod evidenčním číslem 8600. Zlikvidován byl v roce 2012.\n\nVůz č. 8671 se v září 2008 zúčastnil dopravní nehody, při které byl vážně poškozen. Následně zůstal odstaven ve vozovně Motol a koncem roku 2009 byl definitivně zlikvidován. Tato tramvaj se tak stala prvním zrušeným vozem typu T6A5 nejen v Praze, ale i v celém Česku. Další dva vozy č. 8697 a 8698 byly zrušeny a sešrotovány po nehodě ze dne 19. září 2011, kdy tato souprava narazila do stojící tramvaje Škoda 14T. V roce 2015 začalo systematické vyřazování vozidel T6A5 z důvodu dodávky nových tramvají Škoda 15T. Prvním takovým vozem se stala tramvaj č. 8605. O rok později zakoupil 20 vyřazených pražských vozů dopravní podnik ze Sofie. Koncem května 2019 zbylo v provozu jen 29 vozů. Odstavení posledních T6A5 je, dle DP Praha, plánováno na rok 2020.\n\nBratislava obdržela tramvaje T6A5 jako vůbec první město již na konci roku 1991. Do roku 1997 dorazilo do hlavního slovenského města celkem 56 těchto tramvají (včetně obou prototypů) evidenčních čísel 7901–7956 jak ve starším, tak i v novějším výrobním provedení. Vozy z let 1991 a 1992 měly čtyřdílné skládací dveře, převíjecí přední transparent s „budníkem“ pro číslo linky na střeše a klasický pantograf. 12 tramvají z roku 1993 již mělo nainstalovaný polopantograf. Nejnovější vozy z let 1996 a 1997 již mají z výroby polopantograf, dvojkřídlé vně výklopné dveře a maticové informační transparenty. Starší vozy dodané v letech 1991–1993 byly později upravovány dosazením polopantografu a maticových transparentů.\n\nPo krachu ČKD zůstaly v jejím pražském areálu nevyužité dva zkušební prototypy tramvají T6A5 s atypickými prvky. Ty byly odstraněny v šumperské firmě Pars nova a tramvaje byly začátkem roku 2006 dodány do Bratislavy, kde obdržely čísla 7957 a 7958. Nasazení do pravidelného provozu se dočkaly v prosinci téhož roku, po dlouhém koloběhu schvalování.\n\nTramvaje T6A5 jezdí v Bratislavě (až na výjimky) vždy ve dvouvozových soupravách, pouze při mimořádných příležitostech jsou vypraveny sólo vozy. V létě 1993 byla zkoušena třívozová souprava vozů T6A5, která se na přibližně tři hodiny objevila i v provozu s cestujícími na lince 7. Další dva třívozové vlaky jezdily 14. a 15. listopadu 1996 jako posilové spoje na lince 11 při vinobraní v Rači. Souprava tvořená třemi vozy T6A5 byla v květnu a červnu 2019 zkušebně vypravována na linku 7 coby posilový spoj k železniční zastávce Vinohrady.\n\nDopravný podnik mesta Košice (DPMK) zakoupil celkem 30 tramvají T6A5 (evidenční čísla 600–629). Ty byly dodány v roce 1992, pouze dva vozy až následující rok (jeden z nich byl ve zkušebním provozu v Szegedu). Jednalo se o tramvaje nejstaršího provedení s klasickým pantografem, čtyřdílnými skládacími dveřmi, předním převíjecím transparentem (tentokrát ale bez „budníku“ na střeše) a poloautomatickými spřáhly. Vozy jsou provozovány sólo i ve dvojicích. Zajímavostí je, že dvouvozové soupravy jezdí pouze na zadní sběrač. Na konci 90. let byly některým tramvajím nainstalovány digitální maticové transparenty, ostatní vozy získaly elektronický informační systém v roce 2006.\n\nV roce 1999 obdržel DPMK nabídku ČKD na výrobu vlečného, částečně nízkopodlažního vozu typu B6A5N. Vzhledem k případným nutným úpravám tramvají T6A5 a současnému rušení třívozových souprav tramvají Tatra T3 k objednávce tohoto vozu nedošlo.\n\nV lednu 2009 byl vyřazen první vůz typu T6A5 (ev. č. 618) po vážné nehodě v sídlišti Nad Jazerom. Druhý vůz v soupravě, ev. č. 619, byl opraven a zařazen do provozu „sólo“.\n\nTramvaje T6A5 společně s vlečnými vozy B6A5 (původně se uvažovalo o dodání tramvají KT8D5) měly být dodány i pro plánovanou společnou tramvajovou síť měst Chomutova a Jirkova. Nakonec však plánované tramvaje nahradily trolejbusy.\n\nAčkoliv byly tramvaje T6A5 původně provozovány výhradně na území Česka a Slovenska, existovaly souvislosti i se zahraničními provozy.\n\nNa přelomu let 1992 a 1993 byl v maďarském Szegedu zkoušen jeden vůz T6A5, který byl určen do Košic.\n\nTramvaje typu T6A5 měly být také dodány do východoněmeckého Schwerinu. Kvůli špatné komunikaci dopravce s výrobcem se ale ve Schwerinu v roce 1989 objevily vozy Tatra T6A2 s užší karoserií. Vzhledem k skutečnosti, že nástupiště byla stavěna pro 2,5 m široké vozy (T6A2 má 2,2 m), byly dodané tramvaje T6A2 (společně s vlečnými vozy B6A2) předány do Magdeburgu. Po změně poměrů v roce 1989 již byly výhradně nakupovány nízkopodlažní tramvaje, zatímco starší vozy T3 a B3 byly modernizovány. S nákupem vozů T6A5 počítalo i německé město Chemnitz.\n\nV roce 2016 zakoupil dopravní podnik ze Sofie 20 vyřazovaných tramvají T6A5 z Prahy. Prvních deset vozů (všechny s rokem výroby 1995) bylo do Bulharska převezeno na přelomu června a července 2016. Během téhož roku bylo z Prahy do Charkova dodáno 10 ojetých vozů T6A5. V letech 2017 a 2018 zakoupil sedm pražských tramvají T6A5 kyjevský dopravní podnik.\n\n"}
{"id": "20532", "url": "https://cs.wikipedia.org/wiki?curid=20532", "title": "Chráněná krajinná oblast Pálava", "text": "Chráněná krajinná oblast Pálava\n\nChráněná krajinná oblast Pálava byla vyhlášena výnosem Ministerstva kultury ČSR ze dne 19. 3. 1976 na území o rozloze 83 km² zahrnujícím hřebeny Pavlovských vrchů, Milovický les a sníženinu jižně od něj až po státní hranici s Rakouskem.\n\nCHKO Pálava ochraňuje nejcennější biotopy druhově bohatých skalních, drnových a lučních stepí, lesostepí, teplomilných doubrav a suťových lesů vyvinutých na vápencových kopcích Pavlovských vrchů. Lesní komplex Milovického lesa tvoří teplomilné doubravy a panonské dubohabřiny se dvěma oborami pro chov zvěře.\n\nV nivě Dyje mezi Novými Mlýny a Bulhary se střídají lužní lesy s jinými mokřadními nebo vodními společenstvy.\n\nV roce 1986 byla chráněná krajinná oblast Pálava organizací UNESCO zařazena do mezinárodní sítě biosférických rezervací chránících ukázky nejvýznačnějších světových ekosystémů.\n\nSídlo správy CHKO Pálava: 692 01 Mikulov, Náměstí 32\n\nNa území CHKO byla v roce 2004 vyhlášena ptačí oblast. Předmětem ochrany jsou populace čápa bílého, orla mořského, včelojeda lesního, strakapouda jižního, strakapouda prostředního, pěnice vlašské, lejska bělokrkého a ťuhýka obecného.\n\n"}
{"id": "20534", "url": "https://cs.wikipedia.org/wiki?curid=20534", "title": "Endoplazmatické retikulum", "text": "Endoplazmatické retikulum\n\nEndoplazmatické retikulum (ER) je soustava vzájemně propojených miniaturních membránových cisteren a kanálků, která se nachází v cytoplazmě drtivé většiny eukaryotních buněk. Napojuje se na buněčné jádro a obvykle i na Golgiho aparát.\n\nEndoplazmatické retikulum zvětšuje vnitřní povrch buňky, což má velký význam pro metabolické procesy. Rozlišujeme\nDrsná část endoplazmatického retikula se specializuje na syntézu některých bílkovin a procesy s tím související, jako je skládání těchto proteinů a jejich oligomerizace či navěšování jistých cukerných zbytků na tyto bílkoviny. V drsném ER také probíhá rozklad špatně sbalených či poškozených bílkovin – mechanismus za to zodpovědný se označuje jako ER-asociovaná degradace proteinů.\n\nV hladkém endoplazmatickém retikulu se odehrávají zcela odlišné procesy – odstraňování toxických (odpadních) látek, některé části metabolismu lipidů a metabolismu hemu. Dále se mohou z hladkého ER regulovaně uvolňovat vápenaté ionty.\n\nPrvní pozorování endoplazmatického retikula se uskutečnila již světelným mikroskopem, ale výzkumníci neměli představu o tom, co vlastně pozorují. Příkladem jsou Nisslova tělíska objevená Franzem Nisslem v nervových buňkách v roce 1884. Endoplazmatické retikulum jako takové tak bylo ve srovnání s ostatními organelami objeveno až poměrně pozdě – v roce 1945 – a to díky použití elektronového mikroskopu ke studiu buněk. Práce se jmenovala \"A Study of Tissue Culture Cells by Electron Microscopy\" a jejími autory byli Keith R. Porter, Albert Claude a Ernest F. Fullam.\nBylo popsáno ve fixovaných ptačích buňkách jako systém vzájemně propojených váčků a vláken o velikosti kolem 100–150 mikrometrů. V následujících letech se popisu této struktury věnovali i další studie a v roce 1953 Keith R. Porter poprvé navrhl termín „endoplazmatické retikulum“ („endoplazmatické“ proto, že se nachází ve vnitřní části cytoplazmy (v endoplazmě), „retikulum“ kvůli své komplikované větvené struktuře – latinsky „reticulum“ = síť).\n\nEndoplazmatické retikulum se vyskytuje v buňkách všech eukaryotických (jaderných) organismů, ačkoliv je někdy velmi redukované a sotva znatelné. Společný předek všech eukaryot s nejvyšší pravděpodobností vlastnil funkční systém vnitřních membrán včetně ER. Tomu nasvědčuje i rozšíření proteinových rodin, důležitých pro funkci ER, napříč všemi eukaryotickými organismy. K těmto univerzálně se vyskytujícím bílkovinám patří coat proteiny, SNARE, GAPy a GEFy. O průběhu vzniku endoplazmatického retikula bylo publikováno několik hypotéz, autorem jedné z nich je Thomas Cavalier-Smith. Ten vychází ze skutečnosti, že je ER v podstatě kontinuální s membránou jaderného obalu, a domnívá se, že ER vzniklo vlastně současně s jádrem. Představuje si to tak, že u předka eukaryot byla DNA navázána u cytoplazmatické membrány, následně však v místě, kde byla navázána DNA, došlo k odškrcení této cytoplasmatické membrány a vzniku vnitřního váčku s DNA uvnitř. Membránový váček se na vnější straně postupně nařasil a vznikl systém endoplazmatického retikula. Následně došlo ke specializaci systému jaderné membrány a membrán ER – tyto membrány totiž začaly využívat kotranslační transport pomocí částice SRP, což je něco, co cytoplazmatická membrána neumí. Byly vypracovány teorie, jak mohl tento kotranslační transport vzniknout, když proteiny k němu potřebné jsou zároveň vytvářeny právě jen díky kotranslačnímu transportu.\n\nER je neuvěřitelně dynamický systém vzájemně propojených váčků, v rámci kterého dochází k čilému transportu lipidů a bílkovin. Každou minutu projde endoplazmatickým retikulem mezi 2 a 10 miliony bílkovin a jen málokterá v něm zůstane. Přesto je v dlouhodobém měřítku udržována přibližně konstantní velikost ER a rozložení jeho váčků. Významnou roli v udržování rovnováhy v ER hrají molekulární motory asociované s mikrotubuly, které jsou schopné roztahovat váčky endoplazmatického retikula do požadovaného sektoru cytosolu.\n\nEndoplazmatické retikulum představuje pravděpodobně rozsahem nejvýznamnější část systému vnitřních membrán v eukaryotické buňce (tzv. endomembránového systému). Někdy může zaujímat až 10 % objemu buňky. Je tvořeno trojrozměrným systémem vzájemně propojených trubic či plochých váčků, tzv. \"cisteren\", který může sahat od jádra až k povrchu buňky. Celkový povrch membrán ER např. u jaterních buněk tvoří více než 50 % celkového povrchu buněčných membrán (u exokrinních buněk slinivky dokonce 60 % a v Leydigových buňkách dokonce 71 %). Celkový povrch endoplazmatického retikula v jaterních buňkách činí asi 56 000 μm, v (objemově mnohem menších) exokrinních buňkách slinivky asi 7 800 μm a v Leydigových buňkách asi 32 000 μm. Existují však i opačné extrémy: ve zralých červených krvinkách se endoplazmatické retikulum nevyskytuje, je vypuzeno společně s jádrem v průběhu zrání červených krvinek. Někdy se udávalo, že ER chybí také u prvoka \"E. histolytica\", případně, že funkci ER zastává systém izolovaných váčků. Pomocí pokročilých fluorescenčních technik (GFP fúzní protein a následné FLIP) však bylo u tohoto prvoka nakonec nalezeno i opravdové membránové retikulum.\n\nVýznamné rozdíly v rozsahu endoplazmatického retikula jsou patrné při srovnávání různých buněčných typů v rámci lidského těla. Je známo, že například pankreatické acinární buňky, fibroblasty a plazmatické buňky mají obrovské drsné endoplazmatické retikulum. To souvisí s jejich vysokou proteosyntetickou aktivitou, tzn. vyrábí spoustu proteinů, ať už to jsou trávicí enzymy v případě acinárních buněk, kolagen v případě fibroblastů či protilátky v případě plazmatických buněk. K velkému rozvoji hladkého endoplazmatického retikula dochází v buňkách, které vyrábí steroidy (např. v buňkách kůry nadledvin), dále také v hepatocytech, ale i ve svalových buňkách, kde se označuje jako sarkoplazmatické retikulum.\n\nCisterny endoplazmatického retikula jsou obaleny buněčnou membránou s charakteristickým složením. Například membrána ER v potkaních hepatocytech obsahuje z 53 % fosfatidylcholin, z 20,2 % fosfatidylethanolamin, z 3,7 % sfingomyelin a zbývajících 14,1 % zaujímají fosfatidylserin a fosfatidylinositol. Podobná čísla (s menšími odchylkami) platí i např. pro kořenové buňky ječmene. U kvasinky \"Saccharomyces cerevisiae\" je složení rovněž podobné, jen obsahuje o něco více fosfatidylethanolaminu (33,4 %) na úkor fosfatidylcholinu. V membráně ER se udávají i stopová množství signálních fosfolipidů (DAG, CDP-DAG, PA a lysofosfolipidů) a také dolicholu. Membrána ER je v porovnání s ostatními membránami extrémně chudá na steroly (jako je cholesterol) a složitější sfingolipidy. Absence cholesterolu je způsobena tím, že tento sterol je sice v endoplazmatickém retikulu syntetizován, ale následně je velmi rychle transportován do jiných organel.\n\nLumen (dutina) endoplazmatického retikula má charakteristické chemické složení, jež toto prostředí odlišuje od cytosolu. Mluvíme o proteomu a metabolomu endoplazmatického retikula. Panují zde zvláštní redoxní podmínky, za kterých mohou vznikat disulfidické můstky (oxidací SH skupin), na druhou stranu se v endoplazmatickém retikulu pyridinové nukleotidy (nutné pro řadu metabolických drah) udržují v redukovaném stavu. Další anomálií je velmi vysoká koncentrace vápenatých iontů: ta je v některých buňkách až 10 000× vyšší, než v cytosolu (cca 1 mM ve srovnání s 0,1 μM v cytosolu). Naopak pH v endoplazmatickém retikulu je v podstatě neutrální, srovnatelné s cytosolem.\n\nEndoplazmatické retikulum se skládá z několika morfologicky odlišitelných částí, které však mezi sebou volně komunikují a nedá se např. zamezit difuzi proteinů přítomných uvnitř ER, aby rovnoměrně vyplnily celý prostor ER. Nejčastěji uváděnými částmi ER jsou drsné endoplazmatické retikulum (RER, z angl. \"rough\") a hladké endoplazmatické retikulum (SER, z angl. \"smooth\"). Základní rozdíl mezi drsným a hladkým ER spočívá v přítomnosti ribozomů na membráně drsného endoplazmatického retikula, zatímco v hladkém tyto struktury chybí.\n\nNěkteré studie mají tendenci uvádět jako třetí část ER ještě jaderný obal, který se od ER liší přítomností jaderných pórů a proteinů, které se vážou na chromatin a jadernou laminu. Čtvrtou část ER mohou u rostlin představovat desmotubuly endoplazmatického retikula, procházející skrz plazmodezmata mezi buňkami. William C. Pollard tyto části označuje jako subdomény a přidává k nim ještě „exportní zónu ER“ (z níž se váčky odštěpují do sekretorické dráhy) a „kontaktní zónu ER“ (kde dochází k výměně lipidů s jinými membránovými organelami).\n\nVýznam drsného endoplazmatického retikula spočívá především ve výrobě a úpravě bílkovin, jejich transportu a rozkladu.\n\nV drsném ER dochází k výrobě (translaci) prakticky všech transmembránových bílkovin, tedy bílkovin, jež jsou trvale zabudovány do některé z buněčných membrán. Mohou to být jak proteiny určené pro cytoplazmatickou membránu, tak i např. pro membránu Golgiho aparátu, buněčného jádra, endozomů, lyzozomů, ale i pro membránu samotného endoplazmatického retikula. Mimo to jsou zde vyráběny bílkoviny, které se vyskytují uvnitř ER, Golgiho aparátu, endozomů, lysozomů a dalších složek sekreční dráhy. Konečně zde dochází k vytváření většiny proteinů, které jsou z buňky následně uvolňovány ven, do mimobuněčného prostoru.\n\nTranslace na drsném endoplazmatickém retikulu je jedna ze dvou hlavních možností, jak může v buňce k syntéze bílkovin docházet (druhý způsob je translace na volných ribozomech v cytosolu). Translace proteinů určených pro ER začíná rovněž v cytosolu, ale následně jsou rozeznány jisté signální sekvence nacházející se na začátku vyráběného proteinu (k rozeznání dojde pomocí signál rozpoznávající částice, SRP), načež je protein naveden na SRP receptor na membráně endoplazmatického retikula a translace je znovu spuštěna. Díky SRP receptoru dojde k vazbě na speciální membránový kanál, skrz který může být polypeptid soukán do lumen endoplazmatického retikula. Existují i speciální mechanismy, jak například vyrobit bílkoviny, jež membránu překračují několikrát.\n\nUvnitř endoplazmatického retikula se nachází velké množství enzymů, které usnadňují skládání bílkovin, jež jsou translokovány do retikula. Jedním z těchto enzymů je proteindisulfidizomeráza (PDI), která usnadňuje vznik SS můstků. Bílkoviny vyráběné v ER se od těch cytosolických liší mimo jiné tím, že mohou mít SS můstky, protože v lumen ER jsou pro to dostatečně oxidativní podmínky. Další bílkovinou, která se účastní skládání bílkovin, je BiP protein. Tento chaperon rozeznává hydrofobní oblasti na povrchu špatně složených proteinů a pokouší se přimět tyto proteiny, aby se složily správně.\n\nV endoplazmatickém retikulu probíhá i část tzv. „posttranslačních modifikací“, konkrétně glykosylace, tedy výroba glykoproteinů. Většina proteinů přítomných v endoplazmatickém retikulu i v jiných částech sekreční dráhy jsou ve skutečnosti (N-)glykoproteiny. V endoplazmatickém retikulu se na proteiny přidává poměrně komplikovaný větvený oligosacharid (tzv. prekurzorový oligosacharid), který je pro tento účel předpřipraven v membráně (navázaný na dolichol). V následujícím kroku je část monosacharidů promptně odstraněna. Ačkoliv většina glykosylační rozmanitosti vzniká až v Golgiho aparátu, i glykosylace v ER má zřejmě důležitou funkci. Na glykosylované proteiny se totiž vážou chaperony kalnexin a kalretikulin, které drží špatně sbalené proteiny v ER do té doby, než se správně uspořádají.\n\nDalším důležitým procesem, který probíhá v endoplazmatickém retikulu, je připevňování vybraných membránových proteinů na GPI kotvu, která v konečném důsledku umožňuje periferní připevnění bílkovin na vnější list cytoplazmatické membrány.\n\nPokud se nepodaří sbalit protein do prostorového uspořádání, které mu přísluší, nabízí se možnost tento protein degradovat (rozložit), aby v endoplazmatickém retikulu nepřekážel či neškodil. Dráha, která toto zjišťuje, se označuje „ERAD“ – z angl. \"ER-associated degradation\", tedy degradace asociovaná s endoplazmatickým retikulem. Celý proces začíná rozpoznáním špatně složeného proteinu. Následně je takový protein transportován (retrotranslokován) do cytosolu, kde je ubikvitinován. Ubikvitinace v podstatě říká, že daný protein má být v proteazomu rozložen na základní stavební kameny.\n\nPokud se v endoplazmatickém retikulu vyskytuje příliš mnoho špatně složených bílkovin, značí to, že je něco v nepořádku s enzymatickou mašinérií chaperonů a dalších proteinů podílejících se na skládání proteinů. Za těchto podmínek se spustí tzv. unfolded protein odpověď (UPR), která mění expresi několika stovek genů a způsobí, že je posléze ER výkonnější a schopnější, co se týče skládání proteinů.\n\nV hladkém endoplazmatickém retikulu dochází k širokému spektru různých anabolických či katabolických reakcí. Soustředí se zde i enzymy schopné zneškodňovat toxické látky. Hladké ER je mimoto jakýmsi vnitrobuněčným skladem vápenatých iontů. Dochází zde také k tvorbě tuků a cukrů.\n\nV endoplazmatickém retikulu (zejména v tom hladkém, kde není kladen důraz na syntézu bílkovin) se odehrává řada poměrně významných metabolických pochodů. Přímo uvnitř (v lumen) hladkého ER dochází například k hydrolýze glukóza-6-fosfátu, oxidaci a redukci různých steroidních hormonů, syntéze vitamínu C a k některým krokům rozkladu hemu, probíhá zde i desaturace mastných kyselin, jeden z typů elongace mastných kyselin či třeba jejich ω-oxidace. Na vnitřní straně membrány ER probíhá např. část syntézy cholesterolu nebo ceramidu. Celá řada dalších pochodů probíhá na vnější straně membrány endoplazmatického retikula, namátkou syntéza fosfolipidů či výroba acyl-CoA pomocí acyl-CoA syntetázy.\n\nV membráně endoplazmatického retikula se vyskytuje skupina cytochromů P, proteinů schopných přidávat různé funkční skupiny na různé mastné kyseliny, steroidy a prostaglandiny, ale také na cizorodé látky včetně léků, organických rozpouštědel, pesticidů a karcinogenů. Tím dochází k jejich biotransformaci, načež mohou být např. léky následně vyloučeny z těla. Jedním z cytochromů P přítomných v endoplazmatickém retikulu je cytochrom P 3A4 (CYP3A4), který metabolizuje celou polovinu všech známých léků (namátkou nifedipin, cyklosporin, erytromycin, gestoden či aflatoxiny).\n\nJednou z důležitých rolí endoplazmatického retikula je skladovat vápenaté ionty (Ca) a v případě potřeby je řízeně uvolňovat do cytosolu. Hladina vápníku v cytosolu má totiž zásadní vliv na průběh celé řady procesů v buňce a je nutné ji udržovat pod striktní kontrolou. V endoplazmatickém retikulu dosahuje koncentrace vápenatých iontů asi 1–3 mM (cca stejně jako vně buňky), tedy mnohokrát více než v cytosolu. Většina vápenatých iontů v ER je navázána na Ca vazebné proteiny, jako je např. kalretikulin, GRP94, BiP či kalsekvestrin. Malá část (asi 0,1–0,4 mM) je volně v lumen ER (nenavázána na proteiny). Vápenaté ionty se do ER pumpují pomocí SERCA ATPázy a uvolňují se (po přijetí urč. signálu) skrz kanály v inositoltrifosfátových receptorech či v ryanodinových receptorech. Hladké endoplazmatické retikulum ve svalových buňkách (tzv. sarkoplazmatické retikulum) se specializuje právě na uvolňování vápenatých iontů: bez otevírání vápníkových kanálů by nemohlo docházet ke svalovému stahu.\n\nZ ER vychází množství váčků do jiných organel, jiné naopak s ER splývají. ER je první zastávkou v tzv. sekrečním systému, který umožňuje transport látek směrem k plazmatické membráně a ven z buňky. Bílkoviny, které mají v ER zůstat, musí být opatřeny značkou KDEL. Pro většinu bílkovin přítomných v ER je endoplazmatické retikulum pouze první zastávkou na jejich pouti buňkou. Tyto bílkoviny se shromažďují v „ER exportních doménách“ a pomocí speciálních signálních motivů na svém povrchu se váží na celou řadu pomocných proteinů a nakonec pučí ven ve váčcích obalených pláštěm z COPII komplexů. Váčky směřují ke Golgiho aparátu, a to podél speciálních „kolejnic“ tvořených mikrotubuly. Byly však prokázány i váčky, které se od Golgiho aparátu vrací zpátky k endoplazmatickému retikulu (jsou tzv. „retrográdní“). Jsou důležité např. pro recyklaci „omylem“ odeslaných bílkovin z Golgiho aparátu zpět do ER. Tyto váčky pučí díky plášťovému proteinu COPI.\n\n"}
{"id": "20539", "url": "https://cs.wikipedia.org/wiki?curid=20539", "title": "Pálava (odrůda révy vinné)", "text": "Pálava (odrůda révy vinné)\n\nPálava (zkratka Pa) je moštová odrůda révy vinné (\"Vitis vinifera\"), určená k výrobě bílých vín, která vznikla křížením odrůd \"Tramín červený\" a \"Müller Thurgau\". Odrůda byla (podobně jako odrůda \"Aurelius\") vyšlechtěna Ing. Josefem Veverkou, který její šlechtění zahájil v roce 1953 ve Šlechtitelské stanici ve Velkých Pavlovicích a později v něm pokračoval v Perné.\n\nRéva vinná (\"Vitis vinifera\") odrůda \"Pálava\" je jednodomá dřevitá pnoucí liána dorůstající v kultuře až několika metrů. Kmen tloušťky až několik centimetrů je pokryt světlou borkou, která se loupe v pruzích. Úponky umožňují této rostlině pnout se po pevných předmětech. Růst je středně bujný až bujný s polovzpřímenými letorosty. Včelka je zelená, ochlupení je výrazně bělavé, okraje jsou slabě načervenalé. Vrcholek letorostu je značně ochlupený až plstnatý, bělavý s karmínově červeným lemováním okrajů, letorost je převážně zelený se slabě karmínovým odstínem. Jednoleté réví je tmavohnědé, čárkované tečkované. Zimní pupeny jsou malé.\n\nList je malý až středně velký, povrch čepele je neurčitě zvlněný, čepel je okrouhlá, tří- až pětilaločnatá se středně hlubokými horními bočními výkroji. Vrchní strana čepele listu je silně puchýřnatá, kožovitě vrásčitá, sytě zelené barvy, spodní strana listu je hustě ochlupená, řapík listu krátký až středně dlouhý, lehce narůžovělý, řapíkový výkroj je nejčastěji uzavřený bez průsvitu nebo s úzkým eliptickým průsvitem.\n\nOboupohlavní pětičetné květy v hroznovitých květenstvích jsou žlutozelené, samosprašné. Plodem je středně velká (13–15 mm, 1,1 g), kulatá až mírně oválná, světle červenošedá bobule, její slupka je pevná, dužnina bez zbarvení, šťavnatá, aromatická, s plnou, muškátovou vůní a kořenitou chutí. Semeno je hruškovité, středně velké, zobáček je středně dlouhý. Hrozen je středně velký (100–150 mm, 169 g), kónický, středně hustý, na bázi někdy s 1–2 křidélky, se středně dlouhou stopkou.\n\n\"Pálava\" je pozdní moštová odrůda vinné révy (\"Vitis vinifera\"), která vznikla křížením odrůd \"Tramín červený\" a \"Müller Thurgau\" a byla vyšlechtěna Ing. Josefem Veverkou. Josef Veverka zahájil šlechtění v roce 1953 ve Šlechtitelské stanici vinařské ve Velkých Pavlovicích, odkud však musel v roce 1959 z politických důvodů odejít. Ing. Veverka vybral semenáč č. 0104, který svými vlastnostmi vynikal nad ostatními. Klonové potomstvo tohoto semenáče bylo pak sledováno zejména ve Šlechtitelské stanici v Perné u Mikulova.\n\nDo Státní odrůdové knihy České republiky byla odrůda zapsána v roce 1977, je zapsána i v listině registrovaných odrůd na Slovensku. Výsadby této odrůdy jsou hlavně na jižní Moravě, v Mikulovské a Znojemské podoblasti, v obcích Perná, Lechovice, Hrušky a Čejkovice. Na Slovensku se dosud pěstuje jen ojediněle, převážně v Malokarpatské oblasti. Roku 1999 byla v ČR pěstována na 0,5 % a roku 2010 na 1,1 % veškeré plochy vinohradů (roku 2007 to bylo 124 hektarů). Průměrné stáří vinic této odrůdy roku 2010 činilo 13 let, odrůda je v současné době oblíbená a osazené plochy vinic mají rostoucí tendenci. Udržovateli odrůdy v ČR jsou Ampelos-Šlechtitelská stanice vinařská Znojmo, Ing. Alois Tománek, Ing. Miloš Michlovský a ŠSV Velké Pavlovice.\n\nNázev odrůdy je odvozen od názvu Chráněné krajinné oblasti Pálava v Jihomoravském kraji. Další, dříve používaná synonyma odrůdy jsou: \"Nema, Veverka, TČ x MT 0104\".\n\nRéví pomaleji vyzrává. Proti zimním mrazům je odrůda průměrně odolná, pro rané rašení je ohrožována pozdními jarními mrazy. V méně příznivých podmínkách trpí vadnutím třapiny. Jsou doporučovány podnože K 5BB, na hlubších půdách je vhodnější SO-4 a T 5C. Nejvíce se pěstuje na rýnskohesenském vedení. Vhodné je rovněž vysoké vedení s řezem na tažně, se zatížením 8–10 oček na 1 m². Poskytuje větší a pravidelnější výnosy než \"Tramín červený\". Průměrný výnos je 8–11 t/ha. cukernatost se pohybuje mezi 19 až 23 °NM. Hrozny se nechávají často přezrát za účelem přípravy vína v jakosti výběr z hroznů a výběr z bobulí. Hodnota kyselin ve víně činí 6 až 11 g/l, nízký obsah kyselin je hlavně v jižních rajónech. Pravidelnost výnosů je narušována jarními a zimními mrazy.\n\nDoba rašení oček je raná, v první polovině dubna (dříve, než \"Tramín červený\"), kvete středně pozdně, ve druhé dekádě června. Zaměkání začíná ve druhé polovině srpna, sklizňová zralost ve druhé dekádě října.\n\nOdrůda je náchylná na padlí révové (\"Uncinula necator\"), neboť keře jsou dosti husté (zálistky), ostatními houbovými chorobami je napadána průměrně. V ročnících s nepříznivým podzimním počasím hrozny napadá plíseň šedá (\"Botrytis cinerea\"). Odolnost proti škůdcům je v běžných mezích.\n\nNa polohu má vyšší nároky, neboť dřevo pomaleji vyzrává. Vyhovují jí středně těžké, výživné, záhřevné půdy dostatečně zásobené vodou. Na suchých stanovištích bývají hrozny řídké, sklizně nižší a kolísavé. Patří do nejkvalitnějších, teplých a bezmrazových poloh na jižně exponované svahy.\n\"Pálava\" je vhodná pro výrobu jakostních a výběrových vín až po kategorie výběr z hroznů a bobulí. Protože se jedná o aromatickou odrůdu, je možno využít více technologických postupů zpracování hroznů. Lze zvolit přísně reduktivní technologii výroby za účelem dosažení svěžích, dobře pitelných vín (jakostní vína a nižší přívlastky). Lze také využít krátkodobé macerace rmutu za řízené teploty (vyšší přívlastky), čímž se uvolní větší množství aromatických látek a vína jsou mohutnější a plnější s výrazným aroma. V tomto případě je vhodné ponechat vyšší obsah zbytkového cukru, který zvýrazní aromatický charakter a chuťovou plnost. Výběrová vína jsou vhodná i na střednědobou archivaci.\n\nTypový charakter vín je podobný vínům odrůdy \"Tramín červený\", ale kořenitá plnost bývá nižší a naproti tomu acidita poněkud vyšší. Aciditu je každopádně nutné zachovat pro příjemné vyznění. Vína bývají obvykle zlatožluté barvy, ve vůni jsou aromatické látky Tramínu, tedy růží, doplněné o vanilkové tóny, chuť je plná, dlouhotrvající, jemnější harmonie než u Tramínu. Ve vůni a chuti můžeme hledat koření, muškát, vanilku, mandarinky.\n\nPodává se podobně jako Tramín k silněji kořeněným jídlům, k paštikám, ke sladkým úpravám masa, k jemným ovčím či kozím sýrům, chipsům a olivám.\n\n\n\n"}
{"id": "20542", "url": "https://cs.wikipedia.org/wiki?curid=20542", "title": "Iracionální číslo", "text": "Iracionální číslo\n\nV matematice je iracionální číslo (řecky \"arretos\" či \"alogos\") každé reálné číslo, které není racionálním číslem, tedy takové číslo, které nelze vyjádřit jako zlomek, tedy podíl dvou celých čísel \"a\"/\"b\", kde \"a\" a \"b\" jsou celá čísla a \"b\" není nula. Iracionální číslo má neukončený a neperiodický desetinný rozvoj.\n\nAsi nejstarším a nejjednodušším příkladem iracionálního čísla je formula_1. Její iracionalitu lze dokázat celkem jednoduše sporem pomocí základních vlastností dělitelnosti (viz níže). Obecně platí, že odmocniny z přirozených čísel jsou buď přirozená anebo iracionální čísla, což lze snadno dokázat pomocí rozkladu na prvočísla (základní věty aritmetiky).\n\nTaké logaritmy jsou většinou iracionální, elementárně lze dokázat např. iracionalitu čísla formula_2. Míníme dekadický logaritmus, pro přirozený formula_3 to platí rovněž, důkaz je však podstatně složitější. Rovněž hodnoty exponenciálních, goniometrických apod. transcendentních funkcí jsou často iracionální čísla.\n\nMezi nejznámější iracionální čísla patří číslo formula_4, vyjadřující délku kružnice s jednotkovým průměrem nebo Eulerovo číslo e, základ přirozených logaritmů. Tato čísla jsou dokonce transcendentní – nejsou kořeny žádné algebraické rovnice (rovnice, v níž jsou koeficienty přirozená čísla).\n\nObjev je připisován matematikovi Pythagorovy školy jménem Hippasos, který dokázal, že úhlopříčka jednotkového čtverce nemůže být vyjádřena racionálním číslem.\nPodle pověsti byl Hippasus svržen z lodi do moře a utopen, aby tento objev zůstal utajen.\n\n\nDůkaz iracionality Ludolfova čísla resp. Eulerova čísla je obtížnější a podařil se teprve v druhé polovině osmnáctého století.\n\nProtože každé racionální číslo je možné vyjádřit podílem dvou celých čísel, množina racionálních čísel je nekonečná spočetná. Ale reálných čísel je nespočetně, tedy více než racionálních, takže iracionálních čísel musí být také nespočetně, množina iracionálních čísel má stejnou mohutnost jako množina čísel reálných, tzn. mohutnost kontinua.\n\n"}
{"id": "20543", "url": "https://cs.wikipedia.org/wiki?curid=20543", "title": "Golgiho aparát", "text": "Golgiho aparát\n\nGolgiho aparát (resp. Golgiho komplex, především u rostlinné buňky také diktyozom) je soustava buněčných váčků, které slouží k transportu a úpravě bílkovin. Představuje součást endomembránového systému většiny eukaryotických buněk; chybí např. u parazitického prvoka \"Giardia lamblia\".\n\nJméno dostala tato organela podle italského anatoma Camilla Golgiho, který jej nalezl a popsal v nervových buňkách (rok 1898).\n\nSoustava Golgiho aparátu slouží k transportu, přechovávání a úpravě (tzn. posttranslační modifikaci, tzn. modifikaci až po translaci) proteinů. K těmto posttranslačním úpravám bílkovin patří např. proteolytické štěpení částí bílkovin (často nutné k jejich správné funkci), navazování a odstraňování nebílkovinných (zejména cukerných) složek, syntéza polysacharidů a imunoglobulinů a tvorba váčků využívaných při exocytóze. V Golgiho komplexu vzniká také materiál pro tvorbu buněčné stěny.\n\nNa výstupu z Golgiho aparátu jsou produkty opět zabaleny do váčků a zpravidla „odeslány“ na místo určení do konkrétního místa buňky.\n\nV rostlinných buňkách se často vyskytuje tzv. disperzní Golgiho aparát. Jednotlivé diktiozómy jsou malé a jsou rozptýleny po celé buňce, takže tento typ GK není zjistitelný pod světelným mikroskopem.\n\nNaproti tomu v typických živočišných buňkách jsou diktyozómy větší a jsou nahloučeny vedle sebe, zpravidla poblíž jádra a hladkého endoplazmatického retikula. Diktiozómy jsou navzájem popropojované a zpravidla na straně přivrácené k jádru neustále přijímají váčky odštěpené od ER a intenzívně odštěpují váčky naplněné různými buněčnými sekrety.\n\n"}
{"id": "20544", "url": "https://cs.wikipedia.org/wiki?curid=20544", "title": "Lysá hora (Moravskoslezské Beskydy)", "text": "Lysá hora (Moravskoslezské Beskydy)\n\nLysá hora (1323 m n. m., v některých zdrojích 1324 m n. m. – o výšku se již dlouho vedou spory) je nejvyšší vrchol Moravskoslezských Beskyd a Těšínska. Leží na rozhraní obcí Krásná, Malenovice, Ostravice a Staré Hamry. Tento vrch byl také v letech 1939-1945 nejvyšším bodem Protektorátu Čechy a Morava (ačkoliv leží ve Slezsku). Na holém (lysém) vrcholu, na který vede silnice z Krásné, se nachází charakteristický telekomunikační vysílač, meteorologická stanice a několik horských chat.\n\nSamotnému vrcholu se přezdívá \"Gigula\". Z vrcholu Lysé hory vybíhají čtyři rozsochy: \"Malchor, Zimný (Zimní Polana), Kobylanka (Velký Kobylík) a Lukšinec\". Vrchol představuje významnou křižovatku turistických cest a dvakrát týdně (ve středu a pátek) na něj dojíždí autobusový spoj Raškovice – Lysá hora určený původně pro tělesně postižené a důchodce, nyní využívaný hojně i dalšími návštěvníky Beskyd.\n\nV masívu Lysé hory vzniklo několik přírodních rezervací a památek: \"Mazák\" a \"Mazácký Grúnik\", \"Malenovický kotel\", \"Vodopády Satiny\", \"Koryto řeky Ostravice\", \"Ondrášovy díry\" (lašsky \"Ondrašovy ďury)\" a další menší na okrajích masívu. Důvodem ochrany jsou smrčiny s příměsí jedlobukových porostů a oblasti svahových sesuvů. V tzv. \"Ondrašovych ďurach\" se nachází pseudokrasové jeskyně a pukliny hojné i v dalších částech hory. V oblasti potoka Mazák a Řehucí vznikly menší skalní útvary a pro potok Satinu charakteristické vodopády. \"Koryto řeky Ostravice\" je chráněno kvůli geologické kvalitě. Vrchol Lysé hory v minulosti vážně poškodila průmyslová těžba dřeva.\n\nLysá hora je vlivem nadmořské výšky přesahující 1300 m n. m. jedním z nejchladnějších, nejdeštivějších a největrnějších míst v České republice.\n\nPrůměrná roční teplota (1961–1990) činí 2,6 °C. V nejchladnějším lednu je průměrná teplota –6,2 °C a v nejteplejším červenci 11,3 °C. Průměrné roční srážky vykazují hodnotu 1390,8 mm. Nejdeštivější je červenec (196,8 mm) a nejsušší březen (76,8 mm).\n\nLysá hora je velmi bohatá na sníh. V březnu kulminuje sněhová pokrývka a obvykle přesahuje 2 m. Sněhová pokrývka se zde vyskytuje každoročně od října do května. Sněžení se může objevit i v červenci a srpnu.\n\nV roce 1880 vznikla na Lysé hoře útulna Albrechta Habsburského, což se stalo zdrojem určité závisti části českých turistů, kteří „německou“ (tehdy míněno habsburskou) chatu ignorovali. Proto v roce 1935 vznikla na vrcholu chata Klubu českých turistů nazvaná podle Petra Bezruče \"Bezručova chata (na Lysé hoře)\", ačkoliv sám Petr Bezruč navštívil pouze „německou“ chatu a v případě „české“ se odmítl i účastnit jejího otevření. V roce 1948 byly obě znárodněny (chata Albrechta Habsburského přejmenována na \"Slezskou chatu\") posléze sjednoceny a v letech 1972 a 1978 postupně obě do základů vyhořely.\n\nV dalších letech poskytovaly turistům na vrcholu služby bufet Šantán, turistická ubytovna Kameňák a Horská chata Lysá hora zvaná „Plesnivka“, která byla rozebrána v roce 2011. V letech 2012–2015 byla Klubem českých turistů nákladem 32 milionů korun znovu postavena a v září 2015 otevřena Bezručova chata. Následně byl zbourán známý Šantán, který byl provizorní náhradou vyhořelé původní Bezručovy chaty. Na místě bývalé Plesnivky stojí nyní nová Chata Emila Zátopka – Maratón.\n\nNa Lysé hoře stojí i stanice horské služby s provozem o víkendu a svátcích. Od roku 1897 se provádějí meteorologická měření (nová budova českého hydrometeorologického ústavu je zde od roku 1954).\n\nOd roku 1980 funguje i telekomunikační vysílač vysoký 78 metrů tvořící charakteristickou dominantu Lysé hory.\n\nNa hřebeni pod Lysou horou se nachází mohyla Ivančena (925 m) na památku popravených skautů.\n\nV rámci cvičného letu prolétávala 21. května 1964 kolem Lysé hory dvě vojenská letadla MIG-19S. Jedno z nich v mlze narazilo do bočního hřebene Lysé. Třiatřicetiletý pilot, major Vlastimil Zaydlar, se nestačil katapultovat a při neštěstí zemřel.\n\nPodle pověsti se na Lysé hoře slétaly čarodějnice z celého Slezska a k smrti utancovaly každého zabloudilce, který se připletl k jejich rejům.\n\nČeského básníka Petra Bezruče hora a kraj Beskyd inspirovaly k příznačným básnickým sbírkám. Po Bezručovi je také pojmenován i nejstarší turistický výšlap v Evropě, tzv. Bezručův výplaz, který se na podzim v roce 2008 konal již popadesáté. Ve vesnici Pražmo, asi 7 km severo-severovýchodně od vrcholu Lysé hory, je pochována Maryčka Magdónová, známá z několika jeho básní.\n\n"}
{"id": "20545", "url": "https://cs.wikipedia.org/wiki?curid=20545", "title": "Irenej z Lyonu", "text": "Irenej z Lyonu\n\nIrenej z Lyonu, řecky Εἰρηναῖος Eirénaios, latinsky Irenaeus (mezi 140 a 160 v Malé Asii – asi 202) byl zdaleka nejvýznamnějším křesťanským teologem 2. století. Byl biskupem v galském Lugdunu, dnešním Lyonu.\n\nIrenej se narodil v některém z maloasijských měst, nejspíše ve Smyrně mezi roky 140 a 160, přesné datum není známo. Z jeho \"Listu Florinovi\" vysvítá, že v mládí potkal smyrnenského biskupa Polykarpa a možná patřil mezi jeho žáky. Jeho prostřednictvím byl spojen s dobou apoštolů, zároveň v něm pak vrcholí teologické úsilí poapoštolské doby.\n\nZ neznámých důvodů opustil Irenej Malou Asii a vydal se do Galie. Roku 177/178 byl jako presbyter lugdunské církevní obce vyslán k papeži Eleutherovi do Říma, aby společně s ním koordinoval postup v otázce montanismu. Eusebius z Kaisareie (\"Hist. eccl.\" 5,4,2) zaznamenává znění listu, který lugdunské církvi papež poslal, a z něj vyplývá, v jaké vážnosti se Irenej u Eleuthera těšil. Když se Irenej vrátil z Říma, starý lugdunský biskup Photinus zemřel jako mučedník a Irenej se stal jeho nástupcem.\n\nBěhem pozdějšího sporu o datum slavení Velikonoc naléhal na papeže Viktora, který exkomunikoval asijské církve, aby se s nimi smířil a nastolil znovu vzájemné společenství. Podle Eusebia tak dostál svému jménu coby mírotvorce (εἰρηνοποιός \"eirénopoios\").\n\nPo této události se však ztrácí po Ireneji stopa a neznáme ani přesný rok jeho úmrtí. Teprve \"Historia Francorum\" (1,27) Řehoře z Tours jej označuje jako mučedníka. Eusebius se o této události nezmiňuje, je však možné, že Irenej zemřel spolu s dalšími lyonskými mučedníky během pronásledování roku 202. Církev jej slaví jako mučedníka 28. června.\n\nIrenej pojal za svůj úkol kromě správy své diecéze také snahu potlačit gnostická hnutí v rámci církve. Gnostické polemiky se týkají též jeho díla. Význam jeho děl však ve starověku rychle opadl a málokteré Irenejovo dílo se dochovalo.\n\nNejrozsáhlejším Irenejovým dílem je Ἔλεγχος καὶ ἀνατροπὴ τῆς ψευδονύμου γνώσεως (\"Elenchos kai anatropé tés pseudonymú gnóseós\", Odhalení a odmítnutí předstíraného, avšak falešného poznání), které je však známo mnohem více pod kratším latinským názvem \"Adversus haereses\" (Proti bludům). Pod tímto názvem se totiž toto dílo v latinském poměrně doslovném překladu dochovalo vcelku. V řeckém originále se zachovaly pouze fragmenty včetně téměř kompletní první knihy. Z dobových překladů existují ještě arménské a syrské pasáže.\n\nJak původní název naznačuje, dílo se skládá ze dvou částí. První se zabývá odhalením, resp. analýzou gnostické hereze. Tvoří obsah první z celkem pěti knih a jedná se o neocenitelný materiál pro studium křesťanské gnóze 2. století. Irenej se zde věnuje studiu valentinánů, teprve pak se věnuje samotné gnózi. Pojednává o Šimonu Mágovi, Menandrovi a postupně o všech vůdčích osobnostech gnostických škol: Satornilovi, Basileidovi, Karpokratovi, Kérinthovi, ebionitech, nikolaitech, Kerdónovi, Markiónovi, Tatianovi a enkratitech.\n\nDruhá část, odmítnutí těchto herezí, je obsahem dalších čtyř knih:\n\n\n"}
{"id": "20546", "url": "https://cs.wikipedia.org/wiki?curid=20546", "title": "Blevice", "text": "Blevice\n\nBlevice jsou obec v okrese Kladno, Středočeského kraje, zhruba 12 km severovýchodně od Kladna a 6 km jihozápadně od Kralup nad Vltavou. Mají rozlohu 4,24 km² a žije zde obyvatel. Blevice spadají do obvodu pošty v Zákolanech, PSČ 273 28.\n\nVesnice leží stranou všech hlavních komunikací v závěru údolí drobného Blevického potoka, obklopená podkovou lesů na jeho jižních a východních svazích (1/6 podíl lesa na rozloze obce je na poměry širšího okolí výrazně nadprůměrný). Blevické údolí po obvodu obecního katastru lemují plochá, bezlesá, poli pokrytá návrší o úrovni kolem 270 m n. m. Nejnižší bod katastru (zhruba 213 m n. m.) se nachází severovýchodně od vsi v údolí potoka při silnici do Slatiny, centrum vsi má výšku kolem 230 m n. m., nejvyšší kótou (287 m n. m.) je pole na návrší jihozápadně od vsi směrem ke Kolči.\n\nPři sčítání lidu v roce 2001 bylo v obci shledáno 282 obyvatel, téměř výhradně české národnosti. Pouze dva obyvatelé se přihlásili k národnosti jiné (vietnamské, respektive ukrajinské). Bez vyznání bylo 81,6 % (230) obyvatel, 7,8 % (22) se hlásilo k církvi římskokatolické, 2,1 % (6) k ostatním vyznáním, u zbylých 8,5 % (24) nebyla náboženská příslušnost zjištěna. Obec má zemědělský a rezidenční charakter bez významnějších ekonomických subjektů, naprostá většina obyvatel do zaměstnání dojíždí. Školní zařízení v Blevicích není, žáci prvního stupně navštěvují základní školu v Kolči, žáci druhého stupně základní školu na Brandýsku.\n\nPrvní písemná zmínka o obci pochází z roku 1282. V blízkosti kostela stávala středověká tvrz vladyckého rodu Šlechtů, kde se pravděpodobně narodil významný český humanista a diplomat Jan Šlechta ze Všehrd (24. 1. 1466 Blevice – 29. 8. 1525 Kostelec nad Labem).\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Blevice \"(488 obyvatel)\" byly v roce 1932 evidovány tyto živnosti a obchody: 3 autodopravci, cihelna, 4 obchodníci s dobytkem, družstvo pro rozvod elektrické energie v Blevicích, 2 hostince, konsum Včela, kovář, krejčí, obchod s ovocem a zeleninou, pokrývač, 6 rolníků, řezník, sadař, 3 obchody se smíšeným zbožím, stavební družstvo Svépomoc, trafika, truhlář, vodní družstvo pro zásobování vodou.\n\n\n\n\n\n\n"}
{"id": "20547", "url": "https://cs.wikipedia.org/wiki?curid=20547", "title": "Brandýsek", "text": "Brandýsek\n\nBrandýsek (též Brandejsek) je obec ve středních Čechách, leží 6 km severovýchodně od Kladna. Má rozlohu 3,89 km² a žije zde obyvatel. PSČ místní pošty je 273 41. Je zde základní i mateřská škola, 4 obchody se smíšeným zbožím, hřiště, záchranná stanice pro divoká zvířata a zdravotní středisko, které navštěvuje i většina obyvatel z okolí. Součástí obce je i vesnice Olšany.\n\nPrvní zmínka o obci (\"in villa Brandis\") pochází z roku 1345. Až do počátku 19. století zněl název obce Brandýs (u Slaného), teprve od této doby se pro lepší odlišení od měst stejného jména užívá ve zdrobnělé podobě Brandýsek (proto také přídavné jméno nezní brandýsecký, ale uchovalo si tvar brandýský).\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Brandýsek \"(přísl. Holousy, Olšany, 2699 obyvatel, poštovní úřad, telegrafní úřad, telefonní úřad, četnická stanice, sbor dobrovolných hasičů)\" byly v roce 1932 evidovány tyto živnosti a obchody: lékař, 2 autodílny, biograf Republika, 3 cihelny, cukrář, drogerie, obchod s dřívím, elektrotechnický závod, 4 holiči, 8 hostinců, hudební škola, 2 kapelníci, klempíř, konsum Včela, kovář, 4 krejčí, lakýrník, lékárna, malíř, 2 obchody s obuví, 4 obuvníci, 2 obchody s ovocem a zeleninou, obchod s papírem, 2 pekaři, stáčírna lahvového piva, 2 pletárny, pohřební ústav, 3 pokrývači, 2 porodní asistentky, povozník, 14 rolníků, 5 řezníků, 4 sadaři, sedlář a čalouník, sklenář, 10 obchodů se smíšeným zbožím, Živnostenská záložna v Brandýsku, 2 stavitelé, 5 švadlen, tesařský mistr, 4 trafiky, 6 truhlářů, 2 zahradnictví, 2 zámečníci, zednický mistr.\n\n\n\n\n\nVýznamným krajinným prvkem je Vodní park Čabárna, který se nachází mezi Brandýskem a kladenskou městskou částí Švermov. Jedná se o soustavu rybníků, které tvoří přírodní ekosystém na Týneckém potoce. Čabárna byla vybudována rodinou Lážnovských za podpory Ministerstva životního prostředí ČR. Vodní park má rozlohu 3,5 ha, s cílem navrácení původní fauny a flory do přirozeného prostředí, včetně růstu kriticky ohrožených rostlin.\n\nSvé si zde najdou i rybáři, chovatelé okrasných ryb, jako jsou japonští KOI kapři, jeseteři apod. Naleznete zde také rozmanité království leknínů a vodních rostlin.\n\nVodní park je díky své charakteristice zároveň i naučnou stezkou pro mateřské a základní školy.\n\n\n"}
{"id": "20548", "url": "https://cs.wikipedia.org/wiki?curid=20548", "title": "O krtkovi", "text": "O krtkovi\n\nO krtkovi je volná série krátkých animovaných filmů pro děti výtvarníka Zdeňka Milera, která vznikala mezi lety 1957 až 2002. Hlavní postavou je kreslený krtek potýkající se mnohdy se světem lidí a zažívající různé příhody se svými zvířecími kamarády. Po smrti autora umožnila jeho vnučka vznik nových dílů s krtkem, koprodukční čínsko-český seriál se jmenuje \"Krtek a Panda\".\n\nPostavičku krtka vytvořil Zdeněk Miler ve studiu Krátký film Praha. Animovaný film je dnes obvykle uváděn jako ucelený televizní seriál v pořadu \"Večerníček\", ve kterém byl poprvé uveden roku 1975, přestože první filmy vznikaly samostatně.\n\nPrvní díl z roku 1957 nesl název \"Jak krtek ke kalhotkám přišel\", ve kterém se objevily i další postavičky jako žába, čáp, rákosník, rak, pavouci, ježek a především rostlina len. Další díly přibývaly velmi pozvolna, \"Krtek a autíčko\" (1963), \"Krtek a raketa\" (1966) a další, celkem 49 dílů. Jednotlivé díly mají délku od cca 5 min až po 29 minut (Krtek ve městě; ve snu a další 4 díly). Po velkém úspěchu animovaných filmů a večerníčků po celém světě vznikla řada dětských knih, kompaktních disků a videokazet s námětem Krtka.\n\nZdeněk Miler údajně postavičku krtka vymyslel v roce 1954 poté, co zakopl o krtinu. Navíc krtka, jako jedno z mála zvířátek, nepoužil ve svých filmech Walt Disney, proto byla postava krtka ve své době originální. Postava krtka téměř nemluví, říká jen nemnoho slov a převážně citoslovce (hele, jé, ach jo…), která pro první díly nadabovaly Milerovy dcery. Výjimkou je první film \"Jak krtek ke kalhotkám přišel\", který je mluvený.\n\nV roce 2014 uzavřela vnučka Zdeňka Milera smlouvu s čínskou televizí CCTV o natáčení nových příběhů Krtečka. Podle Vadima Petrova, který k původním příběhům skládal hudbu, si Zdeněk Miler nepřál, aby se v jeho díle dále pokračovalo. Nové díly vznikly už počítačovou 3D technologií a postava krtka v nich oproti předchozím zvyklostem také mluví. Seriál se začal vysílat v Číně. V Česku jeho první díl uvedla TV Barrandov, která patří do skupiny Empresa Media s minoritním čínským vlastníkem, nejprve samostatně u příležitosti státní návštěvy čínského prezidenta Si Ťin-pchinga v České republice koncem března 2016. Filmová kritička Mirka Spáčilová po jeho odvysílání usoudila, že se krtek „chová způsobem, který může ctitele původní postavičky z dílny Zdeňka Milera vyděsit. […] Bez ohledu na okatý politický kontext celého projektu […] i z jediné epizody čiší, že krtek prodal svůj charakter. Je lokajský, upovídaný, nyvý, výtvarně konfekční.“ Nový 26dílný seriál se jmenuje \"Krtek a Panda\", v roce 2017 vyšel v Česku na DVD a odvysílala jej stanice Barrandov Plus. V březnu 2019 Vrchní soud v Praze pravomocně rozhodl, že Milerova vnučka nemá ke Krtkovi licenci ani právo poskytovat podlicence dalším výrobcům a smlouva z roku 2011, na základě které tak činila, je neplatná, neboť její obsah není dost určitý.\n\nPlyšová figurka Krtečka se stala symbolem poslední vesmírné mise raketoplánu Endeavour, která propagovala vědu a vesmírný výzkum všech dětí světa. Mise STS-134 měla být původně zahájena 19. dubna 2011. Start byl odložen a uskutečnil se 16. května téhož roku. Krteček letěl do vesmíru na návrh astronauta A. J. Feustela, jehož manželka má české předky. Dne 1. června v ranních hodinách pak raketoplán Endeavour přistál na Zemi společně s Krtkem.\nPodruhé vzal astronaut Feustel Krtka do vesmíru 21. března 2018, kdy se pro změnu proletěl v Sojuzu a dělal přes půl roku společnost osazenstvu ISS až do 4. října 2018.\nO velké oblíbenosti postavy Krtečka není pochyb. Jako svého maskota pro projekt Naše cesta kolem světa si jej vybrali cestovatelé Pavel Zrzavý a Martina Libřická. Krteček vyrazil společně se svými novými přáteli cestovat 8. února 2015. Svět poznával celkem 527 dní, během kterých procestoval 22 zemí, navštívil stovky míst a poznal mnoho zajímavých kultur. Krtečka si cestovatelé vybrali jako symbol představující domov. Zároveň také chtěli, aby Krteček i nadále inspiroval děti a dospělé, kteří ho mají rádi. Krteček cestoval se svým kamarádem Myšákem, známým jako Gosig Mus.\n\nMezi lety 1957 až 2002 bylo natočeno celkem 49 krátkých snímků v délce od 5 až po 28 minut.\n\nPřesto některé zdroje uvádějí jiný počet dílů. Česká televize uvádí 51 dílů, ale to jen proto, že dva díly má v seznamu dvakrát.\n\nNa Internet Movie Database napočítali 63 dílů a chybějících 14 dílů má pocházet z roku 1998. Ve skutečnosti jsou to krátké skeče, zhruba minutové, které jsou údajně obsaženy na DVD jako bonus. Níže je jejich seznam:\n\n\n"}
{"id": "20549", "url": "https://cs.wikipedia.org/wiki?curid=20549", "title": "Buštěhrad", "text": "Buštěhrad\n\nBuštěhrad (ve starších dobách \"Buštěves\" či \"Buckov,\" německy:\"Buschtiehrad,\" též \"Busterat\") je malé rychle se rozvíjející město ve středních Čechách, ležící ve východním sousedství Kladna, severním sousedství Lidic a 19 km severozápadně od centra Prahy. Město, k němuž přísluší též východněji položená osada Bouchalka, má rozlohu 7,61 km² a žije zde obyvatel.\n\nÚzemí Buštěhradu je osídleno již několik tisíciletí, jak dokládají archeologické nálezy ve městě i v blízkém okolí. K nejzajímavějším nálezům patří kostrová pohřebiště z mladší doby hradištní (950–1200 n. l.). První zmínku o vesnici však nalézáme až v listině týkající se majetku kláštera v Oseku, kterou potvrdil pražský biskup Daniel v roce 1209 a ve které byl mimo jiné jmenován i statek ve vsi \"„Busczewes“\".\n\nDalší informace nalézáme ve druhé polovině 14. století, kdy se Buštěves stala majetkem rodu z Braškova a zároveň také pražského patricije Františka Rokycanského, který zakoupil i blízkou Okoř a přestavil ji do podoby gotického hradu. Dalším významným majitelem vesnice byl Bedřich z Ředhoště, kterému se podařilo ji sjednotit v jeden celek. Ale již jeho syn Albrecht o ves přišel vinou finanční tísně ve prospěch bohatého měšťana Pešíka od Stříbrné hvězdy, který velmi výhodně provdal svou dceru Kateřinu za Jindřicha Libštejnského z Kolovrat, přičemž ta jako součást věna obdržela právě Buštěves. Tímto se obec dostala do područí Kolovratů, jednoho z nejbohatších a nejmocnějších českých panských rodů, který se zde usídlil na bezmála dvě stě let.\n\nPáni z Kolovrat dokončili přestavbu gotického hradu Buštěhrad v mohutnou pevnost s mnoha masivními dělovými baštami, díky čemuž patřila stavba k největším hradům své doby nejen ve středních Čechách. Později v 16. století pokračovali majitelé v přestavbě obytných budov, takže hrad měl nakonec podobu pohodlného, takřka zámeckého sídla s masivním opevněním. Z této nádherné goticko-renesanční stavby se však díky pozdějšímu vyplenění a následnému rozebírání na stavební materiál dochovaly jen skromné torzální zbytky.\n\nDo historie Buštěvsi zasáhl nejvýrazněji pan Jetřich z Kolovrat, který se zasadil o povýšení vsi u krále Vladislava Jagellonského. Ten dekretem z roku 1497 povýšil \"„Buštěves pod zámkem Buštěhradem“\" na město Buckov a udělil mu právo hrdelní, várečné a trhové, rovněž znak a modrý pečetní vosk.\n\nPosledním Kolovratem vlastnícím buštěhradské panství byl pan Zbyněk Novohradský z Kolovrat (+1630), jenž mimo jiné se svou manželkou Annou Magdalenou Popelovou z rodu Lobkoviců hostil na zdejším hradě dne 30. října 1619 protestantského panovníka Fridricha Falckého při jeho příchodu z Německa do Prahy. Bylo to s podivem, neboť buštěhradský pán byl známým katolíkem. Král nocoval v tzv. letohrádku (Lusthausu), který patří dodnes mezi nejzachovalejší části z někdejšího hradu. Zdejší Kolovraté díky katolickému smýšlení a přímluvám vlivných příbuzných unikli po prohře Fridricha Falckého a českých protestantských stavů konfiskaci majetku a zachovali si nadále i jisté postavení. Na počátku 30. let 17. století však panství skrze další sňatek ovdovělé Marie Magdaleny Popelové z Lobkovic s knížetem Jindřichem Juliem dostává do majetku bohatých a mocných vévodů ze Saska-Lauenburgu. Ti však v Buštěhradě nesídlili, neboť panství bylo zle poškozeno tehdejší válkou. Vdova po Kolovratovi s oblibou sídlila na svém zákupském zámku a sama vévodská rodina měla své hlavní sídlo v západočeském Ostrově u Karlových Varů, který již tehdy (pro jeho skvostné zahrady a přepychové vybavení) označovali současníci za osmý div světa.\n\n17. století bylo pro Buštěhrad dobou velmi nepříznivou. Nejprve byl během třicetileté války téměř kompletně vypleněn a vypálen roku 1632 ustupujícím saským vojskem pod velením Schönfelda, který dokonce nechal odvézt zvony, křtitelnici i pivovarský kotel. Veškeré naděje na obnovu hradu, když se poměry uklidnily a vrchnost našetřila jisté prostředky, byly následně zmařeny rozsáhlou morovou epidemií v roce 1680, které údajně podlehli všichni obyvatelé městyse!\n\nNásledně bylo ze severočeského Zákupska, které patřilo buštěhradské vrchnosti, dovedeno na Buštěhradsko nové německé obyvatelstvo. Poprvé k tomu došlo již roku 1682. Němečtí dosídlenci doplnili přeživší české poddané. Noví usedlíci si dlouho uchovávali svojí řeč a ještě kolem roku 1780 se na Buštěhradsku vedle češtiny též mluvilo tzv. německým horským nářečím. Nakonec se však potomci zákupských Němců počeštili a německý ostrov (v českém moři středních Čech) zanikl.\n\nK obnově panského sídla došlo až o několik desetiletí později především díky nové majitelce Anně Marii Františce Toskánské (1672–1741), manželce posledního velkovévody toskánského z proslulého rodu Medici. Velkovévodkyně, která odmítala žít ve své nové italské vlasti, se raději zdržovala na svých českých statcích a v první polovině 18. století se zasadila o počátek výstavby nového buštěhradského zámku. V dalších stavebních aktivitách pokračoval zeť velkovévodkyně – bavorský vévoda Klement František Bavorský. Po smrti jeho ženy – vévodkyně Karolíny (jediné dcery někdejší velkovévodkyně Toskánské) – zdědil panství Buštěhrad bavorský kurfiřt Maxmilián Josef, za jehož panování bylo na panství u sousedních Vrapic poprvé objeveno uhlí. Takže v roce 1781 byly otevřeny dvě štoly – Josef a Gottfried (poblíž dnešní železniční zastávky \"Kladno-Vrapice\").\n\nV roce 1805 získal panství Ferdinand Habsburský a od něho Ferdinand V. Dobrotivý, tím se panství stalo částí komplexu císařských velkostatků, kde setrvalo do roku 1918, kdy se stalo majetkem Československé republiky jako státní velkostatek.\n\nV letech 1915 až 1919 patřil Buštěhrad mezi místa, v nichž byli ubytováni obyvatelé jihotyrolského údolí Ledro (rakouští příslušníci italské národnosti), nuceně evakuovaní do Čech před frontou první světové války. Celkem v městečku našlo svůj dočasný domov přibližně 129 osob (27 rodin), část z těchto obyvatel (cca 45 osob) bylo ubytováno v restaurantu U Bečvářů, který stojí v městečku Buštěhrad necelých 200 let. V Buštěhradě tehdy pro potřeby vysídlenců působili i italská učitelka a kněz.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost města v roce, kdy ke změně došlo:\n\nVe městě Buštěhrad \"(přísl. Bůhzdař, 3435 obyvatel, poštovní úřad, telegrafní úřad, telefonní úřad, četnická stanice, katol. kostel, evangel. kostel, chudobinec, Společenstvo živností obchodních, sbor dobrovolných hasičů)\" byly v roce 1932 evidovány tyto živnosti a obchody (výběr): lékař, cukrárna, 2  autodopravci, nákladní autodoprava, biograf Skála, 2 cihelny, drogerie, 2 galanterie, hodinář, 12 hostinců, 2 hotely Bůhzdař a Buštěhrad, 2 kapelníci, knikupec, konsum Včela, lékárna, 2 modistky, obchod s obuví Baťa, pila, pivovar, sklenář, Živnostenská záložna v Buštěhradě, stavební a bytové družstvo, stavební podnikatel, státní velkostatek, vetešník, 3 zahradnictví, zubní ateliér.\n\nDruhá polovina 20. století byla ve znamení stavebního boomu. Byla vybudována nová budova ZŠ, došlo k rekonstrukci bývalé fary (dnes sídlo ZUŠ), proběhla rozsáhlá výstavba rodinných i panelových domů. K rozvoji infrastruktury přispěla rekonstrukce komunikací, plynofikace, výstavba kanalizace a ČOV. Nyní život města nejvíce ovlivňuje jeho rychlý rozvoj v souvislosti s novou vlnou výstavby rodinných domů v dosud neobydlených částech města. Rovněž probíhá rozsáhlá rekonstrukce objektu zámku.\n\n\n\n\n\n\nDne 28. června 2008 byla podepsána dohoda o partnerství mezi Svazem obcí Valle di Ledro (sestávajícím z obcí: Molina di Ledro, Pieve di Ledro, Bezzecca, Concei, Tiarno di Sotto a Tiarno di Sopra; od roku 2010 jsou sloučeny do jedné obce s názvem Ledro) na straně jedné a osmi českými městy a obcemi (Příbram, Všeň, Milín, Buštěhrad, Nový Knín, Ptice, Chyňava, Doksy) na straně druhé.\n\n\n"}
{"id": "20550", "url": "https://cs.wikipedia.org/wiki?curid=20550", "title": "Krtek", "text": "Krtek\n\nKrtek je české jméno pro 13 rodů malých savců, hmyzožravců z čeledi krtkovitých (\"Talpidae\").\n\nJejich nejznámějším zástupcem je krtek obecný, žijící i na území ČR. Toto zvířátko inspirovalo výtvarníka Zdeňka Milera k vytvoření animované postavičky Krtečka (resp. Krtka).\n\nKrtci žijí v podzemních chodbách, které si vyhrabávají velkými tlapami.\n\nKrtek se živí bezobratlými, které vyhledává pomocí sluchu a čichu. Především žere žížaly, které loví ve svých chodbách.\n\n\n"}
{"id": "20557", "url": "https://cs.wikipedia.org/wiki?curid=20557", "title": "Swing", "text": "Swing\n\nSlovo swing má několik významů:\n\n"}
{"id": "20558", "url": "https://cs.wikipedia.org/wiki?curid=20558", "title": "Alegorie", "text": "Alegorie\n\nAlegorie (řec. \"ἀλληγορία\" – „říci jinak“), česky také jinotaj, je text nebo výtvarné dílo, jehož doslovné znění či zjevná podoba má vypovídat o něčem jiném, nezjevném. Je to tudíž dílo, jehož vlastní smysl je nezasvěceným skryt a k porozumění vyžaduje nějaký klíč. Alegorie se tím podobá symbolu a do jisté míry i podobenství, jenže její vlastní smysl v ní není výslovně vyjádřen. Příkladem alegorie může být Orwellův román \"Farma zvířat\", který líčí poměry na farmě, sděluje však něco podstatného o totalitárním státě. Jednotlivá zvířata na farmě odpovídají různým rolím a funkcím v takovém státě a pro čtenáře, který tento odkaz nepochopil, nedává román valný smysl. Alegorie často používá personifikace a metafory.\n\nAlegorie jako literární stylistický útvar označuje text, jehož doslovný, první význam není podstatný (a nemusí být ani smysluplný), ale který obsahuje význam druhý, hlubší a skrytý. Úkolem alegorie je většinou tento pravý význam skrýt tak, aby jej pochopili jen zasvěcení. \n\nAlegorie staví na principu dvou souběžných příběhů, textů. Jeden je vyprávěný (fiktivní), druhý je myšlený (reálný). Posluchač slyší fiktivní a jeho úkolem je dobrat se k myšlenému, reálnému smyslu. První přitom odkazuje na druhý v co nejvíce svých prvcích. Optimální čtenář či posluchač, který čte či poslouchá alegorii, od začátku ví, že se jedná o alegorii, a v průběhu textu „překládá“ vyprávěný příběh do skutečného, myšleného příběhu. Činí tak tím, že nalézá odpovídající prvky mezi jednotlivými příběhy, texty. Čím více je těchto styčných bodů, tím dokonalejší alegorii má posluchač před sebou. \n\nÚkolem „vnějšího“, vyprávěného textu je pouze navést čtenáře na skutečný (zamaskovaný) smysl, nikoli působit jako skutečný, přesvědčivý příběh. Proto alegorie sama o sobě často není příliš věrohodná a bývá nereálná. Je možné například převyprávět dějiny nějakého města či národa ve formě alegorie (viz např. apokryfní Kniha Henoch, která obsahuje mnoho ukázkových alegorií), kde různé národy a země jsou „zamaskovány“ jednajícími zvířaty. Podobně mohou být použity nereálné prvky jako např. mluvící zvířata, zvířata s proměnlivým počtem očí, rohů apod. Podstatné je jen to, aby příběh poskytoval dostatečné klíče ke správné interpretaci. \n\nOd alegorie se liší např. podobenství, bajka nebo parabola, které sice často obsahují alegorické či alegorizující prvky, ale jejich smyslem není „převyprávět“ v maskovaných termínech jiný příběh, ale působit „realisticky“, smysluplně samy o sobě (v případě bajek je tato „realističnost“ míněna přeneseně). Mezi fiktivním a skutečným vyprávěním tedy není (na rozdíl od alegorie) mnoho styčných bodů, ale stěžejní je pointa. \n\nOd alegorie je třeba odlišit \"alegorizaci\", tj. přepracování nealegorického příběhu do podoby alegorie, a \"alegorezi\", tj. alegorický výklad nealegorického textu.\n\nAlegorie je častým literárním stylem svatých spisů, především Nového zákona. Nový zákon uvádí několik alegorií v Janově evangeliu, jako jsou „Dobrý pastýř“ (Jan 10,1–18) a alegorie „O vinném kmenu“ (Jan 15,1–8). V Knize Mormonově je uvedena alegorie o ušlechtilém a divokém olivovníku. Tento text nalezneme v Jákobovi 5:2–77 a je připisován údajnému hebrejskému prorokovi Zenosovi. Bible ovšem žádneho proroka Zenose neuvádí.\n\nAlegorizace je literární útvar, který přepisuje a přepracovává původně nealegorický text do alegorické podoby. Tak starověká filosofická alegorizace řeckého mýtu o Amorovi a Psýché dělá z textu alegorické vyprávění, kde jednotlivým prvkům odpovídají prvky skutečně míněné.\n\nAlegoreze je alegorický způsob výkladu (interpretace) textu, který sám o sobě alegoricky míněn nebyl. Tak starověký židovský učenec Filón Alexandrijský vykládal příběhy Starého zákona jako alegorie filosofických pravd. \n\n\n\n"}
{"id": "20561", "url": "https://cs.wikipedia.org/wiki?curid=20561", "title": "Maraton", "text": "Maraton\n\nMaraton, česky také Maratón, jiných jazycích Maratone je odvozen od řeckého názvu Marathon a může označovat:\n\n\n\n"}
{"id": "20562", "url": "https://cs.wikipedia.org/wiki?curid=20562", "title": "Maratonský běh", "text": "Maratonský běh\n\nMaratonský běh neboli maraton je běžecký závod na vzdálenost 42,195 km, druhá nejdelší atletická disciplína na programu olympijských her. Slovo maraton se též obecně používá pro označení dlouhých a vytrvalostně náročných akcí sportovního i jiného charakteru.\n\nNázev a délka trati se odvozují z legendy o řeckém běžci jménem Feidippidés (někteří uvádí jméno Diomedón), který měl údajně po bitvě u Marathonu, datované historiky na 12. září 490 př. n. l., nést zprávu o vítězství Athéňanů nad Peršany z Marathónu do Athén a tam se slovy \"„Νενικήκαμεν“ – „Zvítězili jsme“\" vyčerpáním zemřel.\n\nHistorik Hérodotos, který žil v 5. století př. n. l., tedy nedlouho po marathonské bitvě, však tuto událost s marathonským běžcem vůbec nepřipomíná. Naopak se zmiňuje o výkonu běžce Feidippida, vyslaného nedlouho před rozhodujícím střetnutím z Athén do Sparty s prosbou o vojenskou pomoc. Do cíle, vzdáleného 1240 stadií (240 km) tehdy Feidippidés dorazil již následujícího dne, kdy přinesl obratem domů zprávu, že Sparťané nemohou z náboženských důvodů vyrazit na pomoc dříve, než za několik dní skončí svátky na počest boha Apollóna Karneia.\n\nPrvní písemná zmínka o poslovi z Marathonu do Athén se objevuje až na konci 1. století n. l. u Plútarcha, který připisuje běh do Athén muži jménem Thersippos nebo Euklés. O sto let později jmenuje Lúkiános jako marathonského běžce jistého Filippida. Protože se zdá velmi nepravděpodobné, že by téměř současník Hérodotos tak zajímavou epizodu ve svém díle pominul, lze předpokládat, že příběh o běžci z Marathónu do Athén si vytvořila až fantazie autorů, žijících o několik století později. Ani historický Feidippidés však nezůstává zapomenut, od roku 1983 se na jeho počest každoročně v září koná Spartathlon, 246 km dlouhý závod z Athén do Sparty.\n\nV 19. století, které bylo dobou romantického obdivu ke starověkému Řecku, byla mezi vzdělanci populární i pověst o maratonském běžci. Anglický básník Robert Browning ji například roku 1879 ztvárnil v básni \"Feidippidés\". S myšlenkou uspořádání maratonského běhu přišel jako první francouzský filolog Michel Bréal, na něhož hluboce zapůsobila návštěva památných míst v Řecku. Seznámil s tímto nápadem svého přítele Pierra de Coubertina a ten jej v roce 1894 zavedl do programu připravovaných olympijských her. Po několika zkušebních kvalifikačních bězích se první maratonský závod uskutečnil v rámci programu I. olympijských her na přibližně původní trati z Marathonu do Athén 10. dubna 1896. Vítěz prvního Olympijského maratonu pořádaného 10. dubna 1896 (jednalo se pouze o závod mužů) byl Spyridon Louis, řecký nosič vody, jež dosáhl času 2 hodiny, 58 minut a 50 sekund. Maraton pořádaný na Letních olympijských hrách v roce 2004 se běžel na původní trati z Maratónu do Athén, se zakončením na Panathénském stadionu, dějišti Olympijských her v roce 1896.\n\nPrvní oficiální maraton na českém území byl pak uspořádán 25. října 1908 na trati Smíchov – Dobříš. Zúčastnilo se jej 6 závodníků.\nK nejznámějším a největším maratonským běhům současné doby patří maraton v Bostonu, založený již v roce 1897, v New Yorku, v Chicagu, v Londýně a v Berlíně.\nV Česku je v současnosti nejznámější Pražský mezinárodní maraton, založený v roce 1995. Další maraton se však běhá v pražské Stromovce již od roku 1963. Na Slovensku je nejpopulárnější Mezinárodní maraton míru v Košicích, založený již v roce 1924, krátce po olympijských hrách v Paříži. Českou maratonskou legendou je Emil Zátopek, který vyhrál olympijský maraton v Helsinkách v roce 1952 v čase 2:23:03 (běžel jej tehdy poprvé v životě); v roce 1956 v Melbourne byl šestý. Naším nejlepším maratoncem v 21. století je Róbert Štefko – v roce 2004 v čase 2:12:35.\n\nŽenský maraton se poprvé běžel v roce 1984 na Letních olympijských hrách v Los Angeles. Zvítězila Joana Benoitová z USA s časem 2 hodiny, 24 minut a 52 sekund.\n\nPo dlouho dobu po té, co byl Olympijský maraton součástí Olympijských her, neexistovaly ženské závody na dlouhou trať. I když několik žen běhalo maratonskou vzdálenost, tak nebyly zařazeny do oficiálních výsledků. Marie-Louise Ledru byla první žena, která oficiálně absolvovala maraton, v roce 1918 dosáhla na čas 5 hodin a 40 minut a umístila se na 38. místě. Miroslava Bínová v Úpicích září roku 1952 dokončila maratonskou vzdálenost v čase 4:35:00 v rámci rabořického závodu. Arlen Pieperová byla první ženou, která oficiálně dokončila maraton v USA, když tuto trať zaběhla na Pikes Peak Maratonu v Manitou Springs v Coloradu v roce 1959. Kathrine Switzer byla první ženou, která běžela Bostonský maraton se závodním číslem. I když když prošla vstupním procesem, po odhalení chyby byla obviněna za hrubé porušení pravidel a byla stíhána. Bobbi Gibb jako první v roce 1966 uběhla celý Bostonský maraton, a později byla prohlášena organizátory za vítěze v ženské kategorii v tomto roce, stejně jak v roce 1967 a 1968.\n\nStalo se tradicí, že mužský Olympijský maraton je poslední událostí atletického rozvrhu a běží se poslední den Olympijských her. V poslední době jsou za maraton udělovány medaile během závěrečného ceremoniálu (včetně roku 2012 a 2016). Po mnoho let maratonský běh končil uvnitř olympijského stadionu; nicméně na Letních olympijských hrách v roce 2012 startoval a končil na ulici The Mall v Londýně, a na Letních olympijských hrách v roce 2016 na Sambódromo, místě pro pozorování karnevalů.\n\nVzhledem k tomu, že soutěže v maratonském běhu se konají za velmi proměnlivých podmínek na otevřené silnici místo na standardní atletické dráze, dlouhá léta nebyly v této disciplíně evidovány světové rekordy, ale pouze nejlepší světové výkony. Teprve od 1. ledna 2004 eviduje Mezinárodní asociace atletických federací (IAAF) nejlepší výkony na silnici v maratonu, půlmaratonu i chůzi jako světové rekordy.\n\nDne 6. května 2017 zaběhl keňský vytrvalec Eliud Kipchoge maratonskou distanci za rekordních 2:00:25 hodiny, šlo ale o neregulérní závod ve speciálních podmínkách, který se uskutečnil na závodním okruhu Formule 1 v Monze. Čas tedy nemůže být uznán jako světový rekord.\n\nKipchoge zopakoval tento pokus 12. října 2019, kdy skutečně zaběhl ve Vídni (hlavní alej v Prátru) jako první v historii maraton pod dvě hodiny (časem 1:59:40,2 hod.). Protože se však jednalo o speciální akci (před běžcem jelo doprovodné vozidlo přesně určeným tempem 2:50 na kilometr a pomáhalo mu 41 vodičů) nejedná se o oficiální světový rekord.\n\nPřestože původní vzdálenost z bojiště u Marathonu do Athén byla asi 38 km, byla na olympijských hrách v Athénách Mezinárodním olympijským výborem stanovena na rovných 39 km. Délka maratonu nebyla původně standardizována a měnila se podle vytyčené cesty.\n\nRoku 1908 byla délka olympijského maratonu v Londýně vytyčena od startu u terasy Windsorského zámku do cíle před královskou lóží na Olympijském stadionu (aby královská rodina mohla pozorovat vítěze olympijského maratonu), čímž byla trať prodloužena na 42,195 km (26,2 mil neboli 45.760 yardů). Přestože na dalších dvou olympijských hrách v letech 1912 a 1920 byla stanovena jiná délka maratonského běhu, od olympiády v roce 1924 v Paříži se ustálila délka maratonu právě na délce londýnské trati, tedy 42,195 km.\n\n\n\nPředpokládá se, že za příznivých podmínek by se během příštích zhruba 30 let mohli muži – maratonci dostat i pod hranici 2 hodin. Ženy by zároveň mohly atakovat hranici 2:10 hod.\n\nDva tituly mistra světa:\n\nMaratonský běh je na programu LOH již od prvních her v roce 1896. Byl součástí i neoficiálních her v roce 1906.\nŽeny běhají maraton na olympijských hrách až od LOH 1984.\n\nMaraton se na MS běhá hned od prvního MS v roce 1983 v kategoriích mužů i žen.\n\n</div>\nNejstarším maratoncem je britský občan indického původu Fauja Singh (*1. dubna 1911). Jako první stoletý maratonec na světě běžel na podzim 2011 Toronto Waterfront Marathon, a to v čase 8:11:06. S běháním začal v 89 letech, je vegetarián. Důležité je podle něj vyhýbat se stresu, špatně naladěným lidem a být vděčný za všechno, co máte.\n\nNejstarší ženou v cíli maratonu se stala v roce 2010 Američanka Gladys Burrillová (*1918). V 92 letech zvládla Honolulu Marathon v čase 9:53:16. S maratony začala v 86 letech.\n\nNejstarším Čechem, který uběhl maraton, je umělecký kurátor Jiří Soukup z Hradce Králové, který v listopadu 2014 absolvoval maraton ve věku 87 let. Dosáhl času 8:12:10.\n\nÚspěšné absolvování maratonského běhu vyžaduje vydání velkého množství energie, které běžci přijímají prostřednictvím potravin bohatých na sacharidy. Ty se ukládají ve formě glykogenu, sloužícího jako pohotový zdroj energie při běhu. Po jejich vyčerpání se pak stávají zdrojem energie bílkoviny (proteiny) a lipidy (tuky), jejichž spalování je však mnohem méně účinné. Tento okamžik nastává většinou kolem 30. km běhu. V této chvíli pocítí většina běžců prudce zvýšenou únavu, popisovanou jako náraz do zdi. Proto je velmi důležité pravidelným tréninkem získat schopnost absorbování co největšího množství glykogenu.\nDalším nebezpečím je stav \"hyponatremie\", který se vyznačuje kriticky nízkou hladinou sodíku v krvi při nadměrném množství vypité vody během závodu (někdy může hrozit až smrt). Takto kritický stav se řeší neprodlenou nitrožilní aplikací silného solného roztoku. Proto není vhodné při závodě pít nadměrné množství vody – lépe je o něco méně pít a během závodu požívat malá množství soli .\n\n\n\n\n\n"}
{"id": "20563", "url": "https://cs.wikipedia.org/wiki?curid=20563", "title": "Marathón", "text": "Marathón\n\nMarathón (řecky Μαραθών, novořecky Μαραθώνας \"Marathónas\") je město v Řecku. Nachází se na východním pobřeží poloostrova Attika a žije v něm asi 33 423 obyvatel. Marathón znamená v překladu fenyklové pole. Obec je známá slavným vítězstvím Athéňanů nad Peršany v roce 490 př. n. l. a maratónským během v délce 42 km a 195 m. Z města pocházel též sofista Héródés Attikos.\n\nHistorie Marathónu sice nezačíná řecko-perskými válkami, ale je to období, kdy se Marathón proslavil (více viz bitva u Marathonu). Pomoc Athéňanů maloasijským Řekům při povstání proti perské nadvládě vedla k odvetě. V roce 490 př. n. l. poslala mocná Perská říše svou armádu proti Athéňanům a vylodila se v blízké zátoce u Marathónu. V čele Peršanů stáli Dátis a Artafernés, převaha jejich armády byla obrovská (20 000 až 30 000 vojáků). Velitelem Athéňanů byl Kallimachos a Miltiadés, jejich armáda čítala přibližně 9 000 athénských a asi 1 000 platajských vojáků. Byl vyslán posel o pomoc i do Sparty, ale ti dorazili až po bitvě. Přesto zvítězili Athéňané, kteří ztratili pouhých 192 mužů. Útočníci ztratili 6 400 mužů. Bylo to jedno z nejslavnějších vítězství řeckých vojsk. Porážkou Peršanů Athéňané založili své mocenské postavení a uchránili řeckou kulturu před náporem východní despocie.\n\nVítězství Řeků běžel oznámit do Athén řecký voják Thersippose nebo Euklea. Uběhl bez odpočinku trať 42 km 200 m. Na athénském náměstí zvolal: Zvítězili jsme! (Neníkékamen!). Poté klesl mrtev zcela vyčerpán nadlidským výkonem. Některé zdroje uvádějí jako běžce Feidipida, ten však běžel žádat o pomoc do Sparty přibližně 270 km.\n\nJako připomenutí slavného běhu vojáka do Athén a na základě uběhnuté vzdálenosti (cca 42 km) byla počátkem 20. století pojmenována nejdelší olympijská běžecká trať jako maratonský běh.\n\nAthéňané byli zpopelněni a společně pohřbeni v mohyle – kruhové nasypané návrší (tzv. Soros) o výšce 9–12 m, průměru 50 m a obvodu 185 m. V současnosti stojí před mohylou moderní kopie stély (památník ve tvaru podlouhlé vertikální desky) z 5. stol, jejíž originál je vystaven v Národním archeologickém muzeu v Athénách. Mohyla je velmi působivá, ale neznamená nic ve srovnání s vítězstvím, které symbolizuje. Z jejího vrcholu lze přehlédnout celé bojiště od zátoky na východě až po výšinu na západě, pod níž byl athénský tábor. Bojiště se rozprostíralo východně od silnice vedoucí z Nea Makri do dnešní obce Marathón, která leží asi 5 km severně od bojiště. Mohyla Platajských je blízko archeologického muzea, asi 3 km na západ. Peršané byli pohřbeni na severovýchodě v oblasti kolem kostelíka Panagía Mesosporítisissa, ale jejich hroby nejsou nijak označeny.\n\n\n\n"}
{"id": "20565", "url": "https://cs.wikipedia.org/wiki?curid=20565", "title": "U96", "text": "U96\n\nU96 je německý hudební projekt Alexe Christensena působící převážně v 90. letech 20. století. Proslavil se zejména techno/taneční verzí filmové melodie k filmu \"Ponorka\".\n\n\n\n"}
{"id": "20566", "url": "https://cs.wikipedia.org/wiki?curid=20566", "title": "Lugdunum", "text": "Lugdunum\n\nLugdunum, plným názvem Colonia Copia Claudia Augusta Lugdunum (nynější Lyon) byla důležitým římským městem v Galii. Město založil roku 43 př. n. l. Lucius Munatius Plancus jako hlavní město římské provincie Gallia Lugdunensis. Následujících 300 let bylo Lugdunum nejvýznamnějším městem severozápadní Evropy. Město se nacházelo na soutoku Rhôny a Saôny.\n\nIhned po založení se město stalo střediskem římské Galie a Germánie. Významu města výrazně přispívala císařská mincovna. Obyvatelstvo bylo rozsáhlé a různorodé. Roku 10 př. n. l. se zde narodil císař Claudius.\n\nPoměrně záhy vznikla ve městě i komunita křesťanů, která se nevyhnula rozsáhlým pronásledováním, a to roku 177 a 202.\n\nPo roce 250 a nepokojích na Rýnu ztratilo Lugdunum své výsadní postavení, které postoupilo Trevíru. Stalo se však později střediskem burgundského království.\n\n"}
{"id": "20568", "url": "https://cs.wikipedia.org/wiki?curid=20568", "title": "Kruh (rozcestník)", "text": "Kruh (rozcestník)\n\nKruh může být:\n\n\n\n\n\n\n\n\n\n\n\n\n\n"}
{"id": "20569", "url": "https://cs.wikipedia.org/wiki?curid=20569", "title": "Kateřina Emmons", "text": "Kateřina Emmons\n\nKateřina Emmons, rozená Kůrková (* 17. listopadu 1983 Plzeň), je bývalá česká sportovní střelkyně ze vzduchovky a malorážky, organizována v klubu Rapid Plzeň. Je trojnásobnou olympijskou medailistkou, mj. vítězkou v disciplíně střelba ze vzduchové pušky na olympijských hrách 2008 v Pekingu, vedle toho také mistryní světa a Evropy.\n\nV juniorském věku patřila do klubu Rapid Plzeň. V roce 2001 získala titul Talent roku. O rok později společně s Pavlou Habartouvou a Kateřinou Beranovou získaly titul juniorských mistryň Evropy v soutěži družstev ve vzduchové pušce. Vyrovnaly přitom tehdy platný světový rekord.\n\n9. srpna 2008 vybojovala na Letních olympijských hrách v Pekingu zlatou medaili ve střelbě ze vzduchové pušky na 10 metrů, když dokázala porazit i domácí favoritku Tu Li, která skončila až pátá. V kvalifikaci přitom Emmons vytvořila nový olympijský rekord nastřelením maximálního počtu 400 bodů. Její celkový nástřel včetně finále, 503,5 bodu, se stal rovněž olympijským rekordem.\n\n14. srpna 2008 získala stříbrnou olympijskou medaili ve střelbě ze sportovní malorážky na 3x20 ran díky poslední ráně 10.2, která ji posunula z průběžného čtvrtého až na druhé místo. Zlato patřilo domácí favoritce Tu Li.\n\n28. července 2012 na Letních olympijských hrách 2012 v Londýně skončila ve střelbě ze vzduchové pušky na 10 metrů na 4. místě.\n\nV roce 2015 oznámila ukončení sportovní kariéry.\n\nJe dcerou několikanásobného mistra světa ve střelbě z malorážky Petra Kůrky. Naopak není příbuzná s Janem Kůrkou, zlatým medailistou ve střelbě z malorážky z OH v Mexiku 1968. 30. června 2007 se v Plzni provdala za amerického střelce Matthewa Emmonse. Mají spolu čtyři děti, dceru Julii (* 2009), syna Martina Henryho (* 2013), dceru Emmu (* 2015). a dceru Gabrielu Maju.\n\n\n"}
{"id": "20572", "url": "https://cs.wikipedia.org/wiki?curid=20572", "title": "Polarizace", "text": "Polarizace\n\nPolarizace označuje obvykle proces odlišování, rozrůzňování do vzájemně odlišných skupin. Výsledkem tohoto procesu bývá polarita.\nPolarizace má více různých významů:\n\n"}
{"id": "20573", "url": "https://cs.wikipedia.org/wiki?curid=20573", "title": "Apokalypsa", "text": "Apokalypsa\n\nApokalypsa (řecky ἀποκάλυψις \"apokalypsis\" zjevení, odhalení) je starověký literární žánr, jehož typickou ukázkou je zejména poslední biblická kniha stejného názvu. Člověku (prorokovi) je skrze nebeského (andělského) prostředníka zjevena nadpřirozená pravda o dějinách a jejich smyslu (s důrazem na boží jednání v dějinách ve prospěch trpících), ale může se jednat i o zjevení nebeského světa jako takového (viz např. knihu Ezechiel, 1. knihu Henochovu apod.). Text obsahuje i výzvu k určitému jednání nebo naopak zdržení se něčeho a výzvy ke sledování dějinných znamení (kniha Daniel).\n\nV přeneseném smyslu se termínu „apokalypsa“ užívá též pro charakteristiku katastrofy či válečného konfliktu, jejichž rozměry vedou k možnému zničení světa či jeho části.\n\nTermín „apokalypsa“ pochází z apokalypsy \"par excellence\", z novozákonní Knihy Zjevení svatého Jana, jež začíná právě slovy „Zjevení Ježíše Krista“, řecky Άποκάλυψις Ίησοῦ Χριστοῦ (\"Apokalypsis Iésú Christú\"), podle nichž dostala svůj název jak samotná kniha Janova zjevení, tak celý literární druh.\n\nPodle typu obsahu se apokalypsy dělí obvykle do dvou velkých skupin:\n\nApokalypsy obvykle odrážejí nějakou krizovou situaci společnosti (pronásledování Židů za Antiocha IV. Epifana nebo zničení druhého jeruzalémského chrámu v roce 70), ale ne vždy je tato krize z textu patrná; někdy je potřeba pojem „krize“ brát velmi široce (pronikání helénismu do židovství). Apokalypsy jsou veskrze psány velmi vzdělanými lidmi, kteří měli široký kulturní rozhled.\n\nApokalypsu jako literární druh je třeba odlišit od apokalyptiky (což je nauka). Ne každé apokalyptické hnutí vyprodukovalo vlastní apokalypsy (Kumrán), stejně jako ne všechny apokalypsy pocházejí z apokalyptických hnutí. Úvahy o konečném zničení světa lze najít i v jiných kulturách ( Mayové, apod. ).\n\nZ literatury pak různé apokalyptické výjevy přešly do formy rozličných výtvarných motivů. V evropském umění se pak jednalo zejména o různé motivy ze Zjevení sv.Jana, např.:\n\n\n\n\n\n"}
{"id": "20576", "url": "https://cs.wikipedia.org/wiki?curid=20576", "title": "Třetí patro", "text": "Třetí patro\n\nTřetí patro je československý televizní seriál z roku 1985.\n\nSledujeme osud Martina Brázdy, který ihned po skončení základní vojenské služby nastoupí jako mistr odborné výchovy na střední odborné učiliště. Místo slíbeného 1. ročníku je ale přiřazen rovnou ke třeťákům, kteří jsou věkem jen o něco málo mladší než Martin. Samozřejmě, že získat si v takovémto případě autoritu je velmi složité. Seriál ukazuje také vztahy mezi \"bažanty\" a \"mazáky\" na internátě učiliště.\n\n\n\n"}
{"id": "20578", "url": "https://cs.wikipedia.org/wiki?curid=20578", "title": "Ionizovaný plyn", "text": "Ionizovaný plyn\n\nIonizací plynu vzniká ionizovaný plyn. Pro ionizaci se některé molekuly plynu rozštěpí na elektron a kladný iont. Plamen nebo záření jsou ionizátory, které dodávají elektronům energii potřebnou k jejich odtržení. Elektron se může spojit s neutrální molekulou a vytvořit záporný iont.\n\nVzduch je vždy alespoň částečně ionizován účinkem kosmického záření a radioaktivity zemské kůry. Běžně vzniká v 1 cm³ vzduchu každou sekundu přibližně 10 kladných iontů a elektronů.\n\nElektrické vlastnosti ionizovaného plynu můžeme měřit pomocí ionizační komory. Je zhotovena jako deskový kondenzátor v kovovém krytu s okénkem, kterým do prostoru mezi deskami proniká ionizující záření. Při zvyšování napětí získáváme měřením odporu kondenzátoru voltampérovou charakteristiku výboje.\n\nFormou ionizovaného plynu je plazma.\n"}
{"id": "20579", "url": "https://cs.wikipedia.org/wiki?curid=20579", "title": "Polarizace (elektrodynamika)", "text": "Polarizace (elektrodynamika)\n\nV elektrodynamice je polarizace vlastnost vlnění, jako je světlo, a jiného elektromagnetického záření. Na rozdíl od jiných vlnění jako je například zvuk či vlnění vodní hladiny má dvě vektorové složky, tedy vektor elektrické složky kolmý na složku magnetického pole. Obě složky jsou v každém okamžiku na sebe navzájem kolmé, ale mohou se otáčet okolo vektoru šíření, tento fenomén popisuje polarizace. Polarizace záření ovlivňuje například:\n\n\nNejjednodušší popis polarizace se vztahuje k rovinné vlně, což je dobrá aproximace pro většinu pozorovaného světla. Pro ně je vektor magnetického a elektrického pole kolmý na směr šíření. Vezmeme si tedy jimi danou rovinu (rovinu jejíž normálou je směr šíření). V této rovině se pohybuje vektor elektrického pole, rozložíme si ho na složky x' a y' ve směru os roviny (jak je běžné v analytické geometrii). Pro jednoduchou harmonickou vlnu se amplituda obou složek x' a y' mění způsobem popsatelným funkcí sinus se stejnou frekvencí, ale dva další parametry se mohou lišit – amplituda a fáze. Můžeme pozorovat, že tvar křivek vytvořených konci vektorů intenzity elektrického pole tvoří tvar Lissajousových křivek.\n\nPodívejme se nejprve na speciální případ, kdy jsou obě ortogonální komponenty x' a y' ve fázi. V tomto případě jsou obě komponenty stále stejné či v konstantním poměru, takže směr vektoru elektrického pole bude stále stejný v rovině kolmé na směr šíření. Tento stav nazýváme lineární polarizace. Směr vektoru je dán velikostí amplitud obou složek a může být skloněn v libovolném konstantním směru. Na obrázku jsou červeně zachyceny některé vektory, jejich vrcholy jsou na sinusoidě (zelená barva). Modře je její průmět do roviny kolmé na směr pohybu.\n\nPokud mají obě složky x' a y' stejnou amplitudu a jejich fázový rozdíl je přesně π/2 radiánů (90°), pak je jedna složka nulová, když druhá nabývá minima či maxima (její absolutní hodnota nabývá maxima). Existují dvě možnosti jak toto realizovat. Složka x' může být o π/2 před či za komponentou y'. Elektrický vektor složený z těchto komponent v rovině kolmé na směr pohybu bude kroužit po kružnici. Tento stav nazýváme kruhovou polarizací a její dvě varianty \"pravotočivá kruhová polarizace\" a \"levotočivá kruhová polarizace\". Na obrázku je zeleně zaznačen vývoj umístění vrcholu výsledného elektrického vektoru, modře je naznačena stěna válce na níž jsou všechny vrcholy. Podstava válce je shodná s průmětem vektorů do roviny kolmé na směr šíření.\n\nVšechny ostatní případy polarizovaného světla, kde obě složky x' a y' nejsou ve fázi, ani nemají fázový rozdíl π/2 nebo nemají stejnou amplitudu, se nazývají obecně eliptická polarizace neboť výsledný vektor vykresluje elipsu.\n\nMnoho běžného záření je produkované množstvím nezávislých světelných zdrojů, jimi produkované světlo se pak nazývá nekoherentní, obecně nemají společnou frekvenci ani osu vyzařování. Proto nelze u takových zdrojů jednoznačně popsat chování vektorů intenzity elektrického pole. To však neznamená, že by polarizace byla vlastností jen koherentního záření, neboť i inkoherentní záření může vykazovat statistickou korelaci mezi komponentami elektrického pole, jež se dá interpretovat jako částečná polarizace, kterou lze popsat jako superpozici záření plně polarizovaného a nepolarizovaného.\n\nPolarizace se obvykle popisuje pomoci polarizační elipsy, zejména podle směru její hlavní poloosy a excentricity. Běžně se popisuje pomocí úhlu mezi hlavní poloosou a osou x a poměru délky poloos. Toto se užívá při geometrickém popisu polarizace, který má jen omezené využití\n\nCelkovou informaci o stavu polarizace získáme také pomocí amplitud a fáze ortogonálních složek vektoru elektrického pole v rovině polarizace, jak bylo použito výše. Informace o amplitudě a fázi bývají reprezentovány pomocí dvojdimenzionálního komplexního vektoru zvaného Jonesův vektor:\n\nVšimněte si, že vynásobení komplexní jednotkou se nezmění stav polarizace, daný její elipsou, ale jen elektrické pole o danou část fáze, kterou dané číslo reprezentuje. Elektrické pole závisí na fázi, ale polarizace nikoli. Báze vektorů pro representaci Jonesova vektoru nemusí representovat lineární stavy polarizace (nemusí být reálná). Obecně mohou posloužit jakékoli dva ortogonální stavy, ortogonální vektory jsou definovány tak, že mají nulový skalární součin. Častou volbou je pravo- a levotočivá kruhová polarizace pro model jejich odlišného šíření v opticky aktivních látkách.\n\nNehledě na to, zda polarizační elipsu popisujeme geometricky či pomocí matic, máme volnost v tom, jak si zvolíme směr souřadnicových os. Ty můžeme prakticky libovolně rotovat podél směru pohybu záření. To nám umožní zvolit si souřadnice s významem pro pozorovatele. Například pozorujeme-li záření souběžné se zemským povrchem, obvykle se používá termínů horizontální a vertikální mód, kde druhý vyjadřuje mód kolmý na zemský povrch. Naopak v astronomii se používá rovníkový souřadný systém. Další systém se používá při studiu odrazu. Jak je zobrazeno na obrázku, mód TE se nazývá transverzálně elektrický nebo ortogonální, neboť elektrická pole jsou ortogonální k rovině dopadu, mód TM transverzálně magnetický (TM), neboť magnetická pole jsou ortogonální k rovině dopadu. Alternativní pojmenování pro TM mód je paralelní, elektrické pole je paralelní s rovinou dopadu.\n\nV případě částečně polarizovaného záření se Jonesův vektor mění v čase i prostoru. V tomto případě je vlnové pole spíše stochastické a můžeme získat jen statistické údaje o korelaci mezi složkami. Tato informace se vyjadřuje pomocí koherenční matice:\n\nVe vakuu se elektrické pole šíří rychlostí světla, přičemž se mění fáze vlny, ale stav polarizace se nemění, což se popisuje rovnicí:\nkde \"k\" je vlnové číslo a \"z\" je vzdálenost ve směr pohybu. Jak již bylo řečeno, výše reálná část Jonesova vektoru vyjadřuje amplitudu elektrického pole. Když elektromagnetické vlny interagují s látkou, vlastnosti jejich šíření se mění. Pokud to závisí na stavu polarizace, mění se i ta.\n\nV mnoha typech látek dochází k rozkladu na dvě na sebe kolmé složky, které se šíří odlišně. K podobné situaci dochází i během zpracovávání signálů v detekčních zařízeních, jež zaznamenávají elektrické pole přímo. Šíření paprsku se dá vhodně popsat pomocí transformace popsané maticí 2×2 zvanou Jonesova matice:\n\nObecně Jonesova matice prostředí závisí na frekvenci vlny.\n\nPro šíření dvou ortogonálních módů lze Jonesovu matici psát takto:\n\nformula_5,\n\nkde \"g\" a \"g\" jsou komplexní čísla udávající změnu amplitudy a fáze daného módu a T je unitární matice reprezentující změnu báze ze zvolené báze šíření záření na bázi danou vlastností prostředí. Pro ta prostředí, v nichž se nemění amplituda, ale dochází ke změně fázového rozdílu mezi složkami, je Jonesova matice unitární. Pokud se mění jen amplituda, je Jonesova matice hermitovská. Jelikož lze „každou“ matici zapsat jako součin unitární a hermitovské matice,lze každé lineární šíření popsat jako součin těchto dvou typů transformací.\nMédia, ve kterých dochází k posunu fází složek, se nazývají dvojlomná. Dobře známou ukázkou tohoto jevu jsou fázové destičky, Faradayova rotace a optická aktivita. Snadno představitelný případ je, kdy máme dva lineární módy a přicházející světlo je polarizováno v úhlu 45 ° k nim, jak světlo prochází, mění se jeho polarizace na eliptickou, při posunutí o 90 ° na kruhovou, pak znovu eliptickou, při fázovém posunu 180 ° je lineárně polarizované kolmo ke vstupující vlně. Potom znovu přes stavy eliptické a kruhové polarizace se vrátí do původního stavu a cyklus může začít znovu.\n\nMédia, v nichž se rozdílně mění amplituda složek, se nazývají dichroická. Optické prvky, jež téměř nepropouštějí jednu složku, se nazývají polarizační filtry nebo polarizátory.\n\nKaždé světlo odražené od rovinného předmětu je alespoň částečně polarizované. Lze to pozorovat za pomoci polarizačního filtru, který budete držet kolmo k rovině odrazu. Intenzita světla by se měla snížit. Filtr nepropouští světlo polarizované kolmo k jeho módu. Proto můžete položit dva filtry pootočené o 90° a nebude jimi procházet žádné světlo.\nPolarizaci můžeme pozorovat všude kolem nás. Stačí si vzít jednoduchý polarizační filtr a otáčet s ním. Pokud na něj dopadá polarizované světlo mění se jas jim prošlého světla. Polarizaci můžeme pozorovat na světle procházejícím oblohou (dochází zde k jeho rozptylu). Fotografové vědí, že tato částečná polarizace způsobuje bledou oblohu na snímcích\n\nI lidské oko je slabě citlivé na polarizaci bez nutnosti použití filtrů, viz Haidingerův snop.\n\nMnoho živočichů je schopno pozorovat polarizaci slunečního světla, což obvykle využívají pro navigaci, neboť polarizace slunečního světla procházejícího atmosférou je lineární a vždy kolmá ke směru, ve kterém je Slunce. Tato schopnost je častá mezi hmyzem, například včelami, které tuto informaci využívají pro orientaci tance, kterým sdělují, kde je potrava. Africký chrobák Scarabaeus zambesianus je také citlivý na polarizaci, ale na rozdíl od ostatních se orientuje pomocí polarizovaného světla Měsíce. Vnímavost polarizace byla též pozorována u chobotnice, sépie a strašilky. Sépie užívají rychle se měnící výrazné obrazce na pokožce ke komunikaci, přičemž některé vzory jsou polarizované. Od strašilek se světlo odráží rozdílně dle polarizace. Polarizaci oblohy mohou vnímat někteří obratlovci, například holub, pro kterého je to jedna, ale ne jediná, ze schopností umožňujících mu navádění.\nČlověk je schopen vnímat polarizaci světla velmi omezeně, viz Haidingerův snop.\n\nDvojlom je rozšířená vlastnost mezi krystalickými minerály a byla tou, která vedla k objevení polarizace. V mineralogii se určují minerály i za pomoci polarizačního mikroskopu. Viz pleochroismus.\n\nV chemii se využívá (kruhový) dichroismus a „optická rotace“ (kruhový dvojlom), jež pozorujeme u opticky aktivních (chirálních) molekul.\n\nTechnologické využití je velmi široké. Asi nejčastějším využitím jsou LCD monitory. Všechny rádiové vysílače a přijímače jsou polarizované, speciální využití to má u radarů. Vztah mezi mechanickým napětím a dvojlomem se občas využívá k nalezení rozložení napětí v prototypech. Elektronicky kontrolované dvojlomné přístroje jsou spolu s polarizačními filtry využívány jako modulátory ve vlnovodné optice.\n\nPolarizace oblohy je využívaná v „sky compass“, který byl použit v padesátých letech dvacátého století při navigování v blízkosti zemského magnetického pólu, když nebylo vidět ani slunce, ani hvězdy (při denní oblačnosti či stmívání). Je sporná domněnka, že Vikingové využívali podobný přístroj („sunstone“) při jejich dalekých cestách severním Atlantikem v 9. až 11. století, před příchodem magnetickýho kompasu do Evropy ve 12. století. Vztah k sky compass má „polar clock“, vynalezený Charlesem Wheatstonem koncem 19. století.\n\n"}
{"id": "20581", "url": "https://cs.wikipedia.org/wiki?curid=20581", "title": "Tatra RT6S", "text": "Tatra RT6S\n\nTatra RT6S je typ částečně nízkopodlažní tramvaje, která byla vyrobena v ČKD Tatra jako prototyp v roce 1996. Sériová výroba tohoto modelu nebyla zahájena, jediný vůz byl v provozu v Liberci, kde je od roku 2003 dlouhodobě odstaven.\n\nPrvní česká nízkopodlažní tramvaj byla vyrobena v ČKD Tatra v roce 1993, jednalo se o prototyp vozu Tatra RT6N, který během následujících let prodělal různé zkušební a předváděcí jízdy po celém Česku a rovněž i v Polsku. Na tento model navázala tramvaj RT6S, která se měla stát modernějším pokračovatelem RT6N1. Prototyp byl vyroben v roce 1996, vzhledem k potížím výrobce, na kterého byl v roce 2000 vyhlášen konkurz, ale další vozy RT6S již nevznikly.\n\nMechanická část tramvaje RT6S vychází z předchozího typu RT6N. Jedná se o jednosměrný šestinápravový, částečně nízkopodlažní motorový tramvajový vůz. Vůz je usazen na třech podvozcích. Oba krajní, které jsou hnací, se nachází pod středněpodlažní částí předního a zadního článku. Vyrobila je německá firma Duewag a díky kolům s menším průměrem bylo možné snížit výšku podlahy z 900 mm nad temenem kolejnice (TK; hodnota u RT6N1) na 560 mm nad TK. Střední pojezd je tvořen čtyřmi samostatnými koly na výkyvných ramenech. Krátký prostřední článek (se sedačkami umístěnými podélně) společně s částmi krajních článků jsou nízkopodlažní s výškou podlahy 370 mm nad TK. Do nízkopodlažní části, která zabírá přibližně 2/3 délky vozidla, vedou čtvery dvoukřídlé dveře (dvoje v předním a dvoje v zadním článku), středněpodlažní část tramvaje je přístupná jednak přes schůdek v interiéru, jednak jednokřídlými dveřmi, které jsou umístěny v přední i zadní části vozidla. Přední i zadní čela tramvaje jsou totožná. Design vozu (stejně jako u RT6N1) navrhl Ing. arch. Patrik Kotas.\n\nV obou krajních podvozcích se nachází dva asynchronní trakční motory, každý pohání jednu nápravu. Bezkontaktní elektrická výzbroj založená na IGBT tranzistorech pochází od firmy Siemens AG. Motory v podvozku jsou spojeny paralelně a jsou napájeny z trakčního měniče s digitálním řízením.\n\nVůz byl dokončen v září 1996 (vystaven na Mezinárodním strojírenském veletrhu v Brně), zprovozněn byl vzhledem k problémům v srpnu 1997. V letech 1997–1998 pod číslem 0031 absolvoval zkušební jízdy v Praze. Následně byl prodán do Liberce (viz článek Tramvajová doprava v Liberci), kde obdržel evidenční číslo 85. Po zkušebním provozu bez cestujících v prosinci 1998 byl do provozu s cestujícími zařazen 31. prosince 1998. Vzhledem k různým problémům (brzda středního podvozku, elektrická výzbroj) byl často odstaven, kvůli čemuž nebyl Drážním úřadem schválen do pravidelného provozu. Kvůli těmto závadám a rychle se sjíždějícím obručím kol (důsledek použití kol menšího průměru) byl v listopadu 2003 definitivně odstaven v liberecké vozovně.\n\nV roce 1998 objednal liberecký dopravní podnik šest upravených tramvají RT6SM (později označených jako LT36), které však nebyly vzhledem k problémům výrobce ČKD Dopravní systémy vyrobeny ani dodány.\n\nPrototypový vůz měl být podle plánů ze 2. desetiletí 21. století využit jako exponát pro chystané liberecké tramvajové muzeum, k jehož realizaci ale nedošlo. Nakonec byl na konci roku 2013 odprodán a 13. prosince toho roku opustil na železničních vagónech Liberec. Převezen byl do Herlíkovic, kde stojí pod širým nebem na krátkém kusu položené koleje. Tramvaj měla být v interiéru upravena a měla sloužit jako bar a půjčovna lyží, neboť se nachází v blízkosti lyžařského areálu. Tento záměr se ale neuskutečnil a začátkem roku 2018 byl vůz RT6S nabízen k odprodeji.\n\n"}
{"id": "20584", "url": "https://cs.wikipedia.org/wiki?curid=20584", "title": "Nové Butovice (stanice metra)", "text": "Nové Butovice (stanice metra)\n\nNové Butovice (zkratka NB) je název stanice pražského metra na lince B, je západní konečnou úseku III. B.\n\nStanice byla pro veřejnost otevřena 26. října 1988 pod názvem Dukelská (navrhovaný název byl \"Vítězného února\") na počest 70. výročí založení ČSR. Nachází se na území Jihozápadního Města, na jeho východním okraji, mezi sídlištěm Nové Butovice a Jinonicemi.\n\nStanice je hloubená, založená ve stavební jámě, jejíž svahy byly zajištěny kotvenou sítí, na níž byl později nanesen stříkaný beton. Nástupiště stanice je veliká hala bez sloupů, za stanicí se směrem na západ napojuje další úsek V.B a jsou tam i dvě odstavné koleje. Ty se používaly mezi lety 1988 až 1994, kdy Nové Butovice měly charakter konečné stanice. Včetně těchto kolejí je stanice dlouhá 592,7 m, hloubka založení pod zemí je pak 5,3 m.\n\nObklad stanice tvoří režné keramické desky. Na její vybudování v letech 1986–1988 bylo vynaloženo celkem 179,3 milionů Kčs.\n\nVýstupy má stanice dva, vycházejí po pevném schodišti každý z jednoho konce nástupiště, v jeho ose a ústí do povrchových vestibulů. Ty jsou betonové, s prosklenými stěnami. V blízkosti se nacházejí stanoviště pro autobusovou dopravu. 10. března 2004 byla na části jednoho z pevných schodišť zprovozněna šikmá plošina pro imobilní osoby.\n\n"}
{"id": "20586", "url": "https://cs.wikipedia.org/wiki?curid=20586", "title": "Rovinný graf", "text": "Rovinný graf\n\nRovinný graf (též \"planární graf\") je graf, pro který existuje takové rovinné nakreslení, že se žádné dvě hrany nekříží.\n\n\"Oblouk\" je podmnožina roviny tvaru formula_1, kde formula_2 je nějaké spojité a prosté (až na koncové body) zobrazení intervalu formula_3 do roviny. Body formula_4 a formula_5 se nazývají \"koncové body\" oblouku.\n\n\"Rovinné nakreslení\" je pak zobrazení formula_6, které každému vrcholu formula_7 přiřazuje bod roviny formula_8 a hraně formula_9 přiřadí oblouk s koncovými body formula_10 a formula_11. Zobrazení je prosté (různým vrcholům odpovídají různé body roviny) a žádný bod formula_8 není nekoncovým bodem žádného oblouku. Graf spolu s takovýmto zobrazením nazveme \"topologický graf\".\n\nTopologický graf je rovinný, pokud libovolné dva oblouky odpovídající hranám formula_13 a formula_14 (formula_15) mají společné nejvýše koncové body.\n\nNechť formula_16 (kde formula_17 je množina všech bodů a všech oblouků nakreslení grafu). Nazveme ji \"souvislou\", pokud pro formula_18 platí, že existuje oblouk formula_19 s koncovými body formula_20 a formula_21 takový, že formula_22. Oblouky příslušné hranám nějakého topologického grafu pak podle této relace souvislosti rozdělují rovinu na třídy ekvivalence, které se nazývají \"stěny\" grafu.\n\nGraf \"G\" je rovinný právě tehdy, není-li žádný jeho podgraf izomorfní dělení grafu formula_23 ani formula_24. (formula_23 označuje úplný graf na pěti vrcholech, formula_24 pak úplný bipartitní graf.)\n\nPro rovinné grafy také platí následující vzorec, je to ovšem pouze implikace:\nJe-li formula_27 souvislý rovinný graf, pak formula_28, kde formula_29 je počet stěn nějakého rovinného nakreslení tohoto grafu.\nJe-li formula_27 rovinný graf, pak platí, že formula_31. Neobsahuje-li navíc tento graf jako podgraf trojúhelník (tj. formula_32, úplný graf na 3 vrcholech), pak formula_33.\n\nZ prvního tvrzení vyplývá důležitý fakt, a to, že každý rovinný graf má alespoň jeden vrchol stupně nejvýše 5.\n\n"}
{"id": "20588", "url": "https://cs.wikipedia.org/wiki?curid=20588", "title": "Lyzozom", "text": "Lyzozom\n\nLyzozom je kulovitý membránový útvar ve většině eukaryotických buněk, konkrétně u živočichů (\"Animalia\"), hub (\"Fungi\") a prvoků (\"Protozoa\"), který slouží k hydrolytické degradaci látek pocházejících z buňky i z jejího okolí. V rostlinných buňkách se lyzozomy nevyskytují a jejich úlohu přejímají vakuoly.\n\nUvnitř lyzozomů se nachází vhodné prostředí k degradaci mnoha různých typů organických látek, jako jsou cukry, tuky, bílkoviny i nukleové kyseliny. Proto obsahují 50 různých druhů enzymů a navíc i výrazně kyselé prostředí (pH 5). Kyselé prostředí uvnitř lysozómu vytváří protonová pumpa V-ATPáza.\n\nVznikají syntézou lyzozomálních enzymů v hrubém endoplazmatickém retikulu, následným transportem těchto enzymů v malých vezikulech do Golgiho komplexu a poté oddělením lyzozomů z Golgiho komplexu. V mrtvých nebo poškozených buňkách dochází k narušení lyzozomů a následnému natrávení struktur celé buňky, tzv. autolýza buňky.\n\n\nNesprávná funkce lyzomomů může vést ke vzniku onemocnění.\n\nObvykle jde o poruchu relativní, tedy o překročení schopnosti lyzozomů zvládat přívod látek určených k degradaci. Uvnitř lyzozómů se hromadí kapénky nedegradovaných tukových substancí. Obvykle jsou takto postiženy makrofágy (např. tzv. pěnité buňky v rozvíjejícím se ateromovém plátu při ateroskleróze). Mohou však být postiženy i jiné buňky schopné intenzivní fagocytózy, zejm. jaterní buňky (hepatocyty) nebo buňky proximálních kanálků ledvin.\n\nGeneticky podmíněná lyzozomální onemocnění jsou poruchy lyzozomálních enzymů nebo proteinů regulujících funkci lyzozomálních enzymů se projevují obvykle jako postupné hromadění materiálu v lyzozomech, zejm. v buňkách CNS a v makrofázích. Hromadění materiálu je tak výrazné, že se projeví zvětšením postižených orgánú (zejména sleziny a jater). Pro hromadění materiálu v buňkách se někdy tyto choroby označují jako střádavá onemocnění, tesaurizmózy (od řeckého \"thesaurus\" = pokladnice, skladiště) nebo i anglickým ekvivalentem \"lysosomal storage disease\". Jde o skupinu asi 40 chorob objevujících se s frekvencí asi 1 na 1000 porodů. Obvykle jde o choroby neléčitelné a smrtící, ale např. u Fabryho choroby se provádí podávání chybějícího enzymu, které umožňuje postiženým návrat do života. Kromě již zmíněné Fabryho choroby patří mezi tezaurizmózy patří např. Niemann-Pickovy choroba (typy A-C), Tay-Sachsova choroba, Gaucherova choroba nebo Krabbeho choroba.\n\n\n"}
{"id": "20589", "url": "https://cs.wikipedia.org/wiki?curid=20589", "title": "Roztyly (stanice metra)", "text": "Roztyly (stanice metra)\n\nRoztyly (zkratka RO) je název stanice metra v Praze, nacházející se v Horních Roztylech (název zaniklé osady převzalo místní sídliště) na území Chodova, na sídlišti Jižní Město, na provozním úseku II.C trasy C. Pod názvem \"Primátora Vacka\" byla uvedena do provozu roku 1980. Původně byly Horní Roztyly včetně stanice metra na katastru Záběhlic, v roce 1987 bylo jejich území převedeno z katastrálního území Záběhlice do katastrálního území Chodov a novou hranicí se stala rychlostní komunikace 5. května, pražské pokračování dálnice D1.\n\nStanice je hloubená, mělce založená ve stavební jámě. Je dlouhá 268,7 m (včetně elektrotechnických instalací), 6 m hluboko. Nástupiště je velká hala o šířce 9,96 m a výšce 3,45 m, která je obložená přírodními keramickými tvarovkami a není podpíraná sloupy. Z nástupiště vede jedno pevné schodiště k jedinému vestibulu. Ten je povrchový, ze tří stran prosklený. Na povrchu je umožněn přestup na autobusovou dopravu, je zde zajištěna obsluha přilehlého sídliště a lesoparku. Výstavba stanice na konci 70. let minulého století si vyžádala náklady ve výši 166 milionů Kčs.\n\nV roce 2015 byla stanice bezbariérově zpřístupněna pomocí osobního výtahu a zároveň byla provedena rekonstrukce výstupu ze stanice.\n\n"}
{"id": "20591", "url": "https://cs.wikipedia.org/wiki?curid=20591", "title": "Sixto-klementina", "text": "Sixto-klementina\n\nSixto-klementina je revize latinského překladu Starého a Nového zákona z let 1590/1592. Vulgáta, latinský překlad pořízený sv. Jeronýmem v 4. a 5. století, pro nové poznatky v oblasti začínající textové kritiky nevyhovoval, proto Tridentský koncil nařídil revizi textu a překladu. První revize byla vydána v roce 1590 papežem Sixtem V., další, novější vydání o dva roky později (1592) papežem Klementem VIII. Tento nový latinský překlad nahradil v katolické církvi Vulgátu a platil za nový a přesnější textus receptus.\n"}
{"id": "20593", "url": "https://cs.wikipedia.org/wiki?curid=20593", "title": "Antverpská polyglota", "text": "Antverpská polyglota\n\nAntverpská polyglota (tj. vícejazyčné vydání bible) vyšla tiskem v letech 1569-1572. Podporoval ji španělský král Filip II., proto se jí někdy říká i Biblia regia (královská bible). Je jednou z mnoha polyglot vydaných v 16. století působením humanismu a zájmu o původní texty Bible. \n\nAntverpská polyglota byla rozdělena do 8 svazků. První čtyři svazky obsahovaly Starý zákon; 5. svazek Nový zákon. Biblický text se nacházel v těchto verzích: původní hebrejský a řecký text; Vulgáta; Septuaginta; targúmy, každý s latinským překladem; Pešita (v hebrejském i syrském písmu a latinským překladem). Svazky 6 a 7 obsahovaly aparát a kritické poznámky, Paginův hebrejský slovník, syrsko-chaldejský slovník od Guy le Fèvre, syrskou gramatiku od Masia a řecký slovník a gramatiku od Aria Montana. Poslední svazek obsahoval původní text Starého a Nového zákona s latinským meziřádkovým překladem (Paginovým pro Starý zákon, Vulgátou pro Nový zákon).\n"}
{"id": "20594", "url": "https://cs.wikipedia.org/wiki?curid=20594", "title": "Grand Prix Francie 1951", "text": "Grand Prix Francie 1951\n\nGrand Prix Francie XXXVIII Grand Prix de l'ACF, XII Grand Prix d'Europe\n\n\n\n\n\n"}
{"id": "20598", "url": "https://cs.wikipedia.org/wiki?curid=20598", "title": "Komplutenská polyglota", "text": "Komplutenská polyglota\n\nKomplutenská polyglota (lat. \"polyglotta Complutensis\") je polyglota (tj. vícejazyčné vydání Bible), která vyšla v letech 1513-1517 ve Španělsku; zveřejněna byla v roce 1520 se svolením papeže Lva X. Práci na knize inicioval a podporoval kardinál Francisco Jiménez de Cisneros, zpovědník královny Isabely Aragonské a zakladatel Univerzity v Alcale. Své jméno dostala podle města, kde vyšla - Alcalá de Henares, latinsky \"Complutum\".\n\nKomplutenská polyglota obsahovala hebrejský text Starého zákona (s vokalizací, ale bez přízvuků), targúm Onkelos k Pentateuchu, texty Vulgáty a Septuaginty a také latinský překlad jak targúmu, tak Septuaginty. Hebrejský text připravili Alphonso z Alcaly, Alphonso ze Zamory a Pavel Coronel, všechno Židé obrácení na křesťanskou víru.\n\nBylo to poprvé, co Septuaginta vyšla tiskem. Jako šestý díl byl připojen hebrejsko-aramejský slovník, později často vydávaný zvlášť.\n"}
{"id": "20599", "url": "https://cs.wikipedia.org/wiki?curid=20599", "title": "Záchod", "text": "Záchod\n\nZáchod (záchodové mísy či WC – z anglického \"water closet\" – toaleta – z francouzského \"toilette\" – či také česky hovorově hajzl – z německého \"Häusl\" – domeček) je zařízení určené pro vylučování lidských tělesných odpadů, zejména moči a stolice (výkalů), a pro jejich ukládání (tzv. \"suchý záchod\"), odvod (\"splachovací záchod\") nebo i zpracování (\"chemický záchod\"). Slovo \"záchod\" může označovat samotné zařízení nebo i samostatnou malou stavbu nebo místnost, v níž se nachází.\n\nSlovo \"toaleta\" (anglicky „toilet“) bylo převzato spolu s jinými francouzskými zvyky a původně označovalo kadeřnictví a péči o tělo.\n\nBěhem 18. století v anglicky mluvících zemích označovala \"toaleta\" dámský stolek přikrytý látkou. Později bylo slovo „toaleta“ adaptováno jako ušlechtilá náhrada za termín \"vodní klozet\", asi následujíc francouzské použití \"cabinet de toaletate\" (něco jako \"pokoj na pudrování\"). To bylo napojeno na uvedení veřejných záchodů, např. v železničních vlacích, které vyžadují tabulku na dveřích. Původní použití se stalo netaktním a bylo nahrazeno spojením „toaletní stolek“ (dressing-table).\n\nObvyklé náhrady za slovo toaleta jsou WC (anglická zkratka Water Closet – vodní přístěnek), záchod, sociální zařízení.\n\nExistuje mnoho různých typů záchodů, stejně jako mnoho způsobů hygienického očištění těla po jejich použití. Závisí to na národních zvycích a lokálních zdrojích. Nejčastější prostředek v západním světě je toaletní papír, někdy používaný spolu s bidetem, naopak v arabských zemích je používána výhradně voda a použití papíru je považováno za nehygienické.\n\nNěkteré toalety jsou speciálně upraveny pro imobilní lidi. Jsou dost široké pro vstup osoby na vozíku a často obsahují držadla přišroubovaná ke stěně, umožňujíce osobě přidržet se na toaletě.\n\nNa západě je nejčastějším typem záchodu splachovací záchod, i když turecký záchod je stále používán v sociálních zařízeních v zemích jako Francie, Řecko, Itálie a Japonsko. Seznam různých typů toalet:\n\nZáchod může být ve stejné místnosti jako sprcha, vana a umyvadlo, (to je zvyk v anglosaských zemích) nebo je odděleně.\n\nVeřejná zařízení mají často toalety odděleny v \"kabinách\" a umyvadla jsou společná. Zařízení pro muže mají často pisoáry připevněné na stěně, nebo tekoucí kanály pro kolektivní použití.\n\nVenkovní veřejné toalety (na ulicích, kolem parků atd.) mají formu uličního vybavení. V úpravě pro ženy i muže existují kabiny od jednoduchého designu bez kanalizace až po luxusnější verze, které se automaticky očistí po každém použití.\n\nNěkterá zařízení jsou mobilní a tedy se dají přemístit podle potřeby, např. v přírodě pro víkendové akce. Navíc některé mohou být ponořené do země (a tím vyřazené z provozu) na dobu, kdy jsou nepotřebné.\n\nNěkteré venkovní veřejné toalety mají stěny, které mohou být napojeny na místní kanalizaci nebo odpad skladovat a provádět jeho odvoz podle potřeby. Mnoho toalet může být vyčištěno na místě nebo v centrálním místě v případě mobilních toalet a pisoárů.\n\nS veřejně přístupnými toaletami se pojí zvláštní kultura, která sahá od specifických dekorací (pornografie, různá upozornění, vylepování různých nálepek) až ke specifickému chování (třeba i sexuálnímu). Veřejné záchodky se díky určitému soukromí, které poskytují, stávají také častým terčem graffiti, které jsou dokonce předmětem sociologických a jazykovědních výzkumů.\n\nNěkteré veřejné toalety jsou bezplatné, jiné za poplatek. Způsoby platby za použití toalety:\n\nMnoho autobusových a železničních stanic instalovalo placené toalety v 50. a 60. létech 20. století.\n\nSeparace podle pohlaví použitím piktogramů – symbolů znázorňujících postavu ženy nebo muže – je charakteristické pro veřejné toalety.\nVeřejné toalety rozdělené podle pohlaví jsou zdrojem potíží pro některé lidi, např. pro lidi s dětmi opačného pohlaví, nebo pro muže s kojencem, když jen ženská toaleta má přebalovací pult.\n\nNěkteré veřejné toalety (zvlášť ty provizorní v kempincích apod.) jsou společné (pro ženy i muže). Mnoho zařízení má společné toalety z různých důvodů – jsou označeny jako pro postižené osoby a jsou adekvátně vybaveny pro vozíčkaře.\n\nToalety v privátních obydlích nejsou prakticky nikdy rozděleny podle pohlaví.\n\nToalety jsou obvykle v letadlech, železničních vlacích a často v dálkových autobusech a trajektech, ale ne v metru, tramvaji a místních autobusech. Ve vlacích mohou mít nádrž (tzv. uzavřený systém) nebo moč a výkaly mohou jednoduše padat na trať, proto je u starých vlakových toalet nápis: „Záchodu se nesmí používat, pokud je vlak ve stanici“. V nových a rekonstruovaných vozech se dnes především z hygienických důvodů již budují jen toalety s nádrží.\n\nVeřejnými záchody jsou obvykle vybavena železniční nádraží (zastávky jen někdy), stanice metra, letiště, autobusová nádraží (na rozdíl od většiny autobusových stanovišť). Záchody pro služební potřebu (pro provozní personál) bývají vybavena obratiště a jiná odstavná a vyčkávací místa u výchozích a konečných stanic veřejné dopravy.\n\nZ hlediska dispozice budov se řeší především rozměry místností se záchodem (běžné či nestandardní např. pro osoby se sníženou schopností pohybu), uspořádání „zařizovacích předmětů“ v nich (WC, umyvadlo, popř. bidet, v koupelnách též sprcha, vana), způsob otvírání dveří (dovnitř, ven), počty záchodů v závislosti na počtu uživatelů budovy.\n\nToalety se objevily v historii brzo. Ve 25. století př. n. l. lidé z oblasti Harappa (Pákistán) měli v každém domě vodní toalety spojené kanálem zakrytým pálenými hliněnými cihlami. Toalety byly i ve starověkém Egyptě a Číně. V Římské civilizaci byly někdy toalety částí veřejných lázní, kde ženy a muži byli společně ve smíšené společnosti.\n\nNa středověkých hradech se používaly záchody zvané prevéty, staročesky také zvané výsernice. Šlo o jednoduchou sedačku ve výklenku (arkýři) umístěnou nejčastěji v patře a s otvorem, který pod záchodem ústil vně stěny hradní budovy.\n\nZa vynálezce splachovací toalety se považuje Sir John Harington (v roce 1596), i když během Viktoriánské éry nastala zlepšení regulace (pravděpodobněji to provedl Alexander Cummings než Thomas Crapper, jak je obvykle uváděno) a použití splachovacích toalet se rozšířilo. Před a během tohoto přechodného období (v některých oblastech až do 20. století) mnoho lidí používalo externí toalety, zvlášť v rolnických oblastech.\n\nV roce 2011 byla založena WTO (World Toilet Organization), která má za cíl politickými, technologickými, ekonomickými i vzdělávacími cestami zlepšovat hygienické podmínky ve světě, a od téhož roku stanovila 19. listopad jako Světový den toalet. \n\n\n"}
{"id": "20600", "url": "https://cs.wikipedia.org/wiki?curid=20600", "title": "Toaleta", "text": "Toaleta\n\nToaleta může být:\n\n"}
{"id": "20601", "url": "https://cs.wikipedia.org/wiki?curid=20601", "title": "Týché", "text": "Týché\n\nTýché (řecky Τύχη, latinsky \"Fortuna\") je v řecké mytologii dcerou Titána Ókeana a jeho manželky a sestry Téthys. Je bohyní šťastné náhody.\n\nŽije na Olympu v blízkosti nejvyššího boha Dia, je líčena jako vrtkavá a nestálá, právě tak jako štěstí. V její pravomoci je rozhodovat, kolik štěstí který smrtelník bude mít. Některé zasypává dary, jiným sebere všechno, co mají, prostě někdo je dole a jiný nahoře. Běda však, jakmile se některý její oblíbenec vychloubá svým bohatstvím, nedává bohům ani chudým, nastoupí místo Týché Nemesis, bohyně spravedlivé odplaty.\n\nPečovala o mladého boha bohatství Plúta. Mívala při sobě roh hojnosti opatrovnice malého Dia, kozičky Amaltheie. Nosí v něm dárečky pro své oblíbence. Milují ji bohové i lidé.\n\nAntičtí umělci ji zobrazovali nejčastěji s křídly, stojící na kouli – znaky vrtkavosti a nestálosti.\n\n"}
{"id": "20602", "url": "https://cs.wikipedia.org/wiki?curid=20602", "title": "Tyfus", "text": "Tyfus\n\nTyfus (z řeckého \"tyfos\" – mlha) v přeneseném slova smyslu znamená zakalené vědomí.\n\nV medicíně označuje nemoci:\n"}
{"id": "20604", "url": "https://cs.wikipedia.org/wiki?curid=20604", "title": "Sloupek (žurnalistika)", "text": "Sloupek (žurnalistika)\n\nV žurnalistice je sloupek publicistický útvar používaný v novinách, vznikl „na objednávku“ na počátku 20. let 20. století. Sloupek stojí na vtipném námětu, konkrétní podnět zevšeobecňuje, často ironizuje. Na rozdíl od fejetonu je sloupek stručnější, obvykle nepřesahuje jeden sloupek novinové sazby. Zpravidla byl psán na okraji novin kurzívou jako reakce na aktuální téma.\n\nZnámým českým sloupkařem byl Karel Čapek, za zakladatele je považován Karel Poláček. Mezi známé světové sloupkaře pak patří např. Američané Art Buchwald, Dave Barry, Nat Hentoff nebo William P. Gottlieb, Maďar Béla Szenes či Španělé Francisco Umbral a Miguel Delibes.\n\nV anglosaské literatuře má sloupek (\"column\") podobný námět, ale je blíže českému fejetonu, především svým větším rozsahem.\n\nJedním z typů sloupků je tzv. fotografický sloupek.\n"}
{"id": "20608", "url": "https://cs.wikipedia.org/wiki?curid=20608", "title": "Cytologie", "text": "Cytologie\n\nCytologie (řecky \"kytos\" - buňka + lat. \"logos\" - věda), též buněčná biologie je věda zabývající se studiem buněk. To zahrnuje anatomii buněk a (organel a dalších struktur), jejich fyziologii, vlastnosti a chování ve vztahu k životním funkcím organismu, jemuž náleží, a především pak buněčný cyklus, dělení a smrt buňky.\n\nCytologie je jen jedním z biologických podoborů a je úzce teoreticky i experimentálně provázána s histologií, mikroskopií, mikrobiologií, biochemií, biofyzikou, organickou chemií a molekulární biologií.\n\n\nDějiny cytologie sahají více než 300 let do minulosti a jsou úzce spjaty s objevem mikroskopu. Základy cytologie byly položeny roku 1665, když anglický vědec Robert Hooke studoval za pomoci primitivního mikroskopu vlastní výroby stavbu korku a našel v něm jakési prázdné dutinky, které mu připomínaly buňky včelích plástů a tak je podle nich pojmenoval: cellulae (lat.) - buňky. Robert Hooke byl tedy první, kdo pozoroval buňky (resp. buněčné stěny - apoplast a prázdné prostory, které zůstaly po buňkách samotných - symlastu. Smyslu a funkci toho, co pozoroval, ale nerozuměl a rozumět ani nemohl.\n\nDalší významný posun cytologie je nerozlučně spojen se jménem nizozemského nadšence Antoni van Leeuwenhoeka. Tento vědecky nevzdělaný amatér se nadchl pro „malý svět“ a nechal se vyučit v broušení skla jen proto, aby si pak mohl vyrábět vlastní mikroskopy. Ač bez znalostí optiky, dokázal převážně metodou pokus-omyl vyrobit mikroskopy několikanásobně převyšující všechny ostatní soudobé přístroje (zvětšení max. 270x) a objevil pro vědu svět mikroorganismů. V protokolech o svých pozorováních popsal a nakreslil obrovské množství mikroorganismů (resp. jejich typů), i další pozorování (např. červené krvinky a proudění krve v kapilárách).\n\nRoku 1825 uveřejnil Jan Evangelista Purkyně první popis jádra živočišné buňky. S popisem jádra v rostlinné buňce jej následoval Robert Brown v roce 1831.\n\nZáklady klinické cytologie položil v roce 1838 Muller, který rozpoznal a popsal nádorové bujení a dokázal rozlišit sarkom a karcinom. Zhruba v téže době přednesli základní teze buněčné teorie Matthias Schleiden a Theodore Schwann, nezávisle na nich některé tyto zásady objevil a vyslovil i Purkyně. Během 19. a 20. století se prudce rozvíjela mikroskopie, jednak pokud jde o kvalitu, schopnosti a nové typy mikroskopů, jednak pokud jde o její druhou část zabývající se přípravou vzorku - tj. jeho fixací a barvením. Význam cytologie stoupal jak v biologických vědách, tak v medicíně, kde se cytologická vyšetření stala důležitou diagnostickou metodou v mnoha oblastech. Důležitý byl pro cytologii i prudký rozvoj úzce souvisejících vědních oborů, zejména biochemie, biofyziky a molekulární biologie, který umožnil více se zabývat chemickým složením buněk a chemickými procesy v nich.\n\n\n"}
{"id": "20613", "url": "https://cs.wikipedia.org/wiki?curid=20613", "title": "Glosa", "text": "Glosa\n\nGlosa (z řeckého γλώσσα \"glóssa\" „jazyk“ [starší γλώττα \"glótta\"]) je ve středověké literatuře a v exegezi poznámka na okraji nebo uvnitř textu, jejímž úkolem je blíže objasnit nebo upřesnit význam nesnadno pochopitelné pasáže či slova. Písař, který opatřuje text glosami, se nazývá obvykle \"glosátor\".\n\nDnes je glosa rovněž novinářským literárním útvarem. Jedná se o útvar subjektivní, podobně jako fejeton nebo sloupek. Novinářská glosa je krátký polemický komentář s osobním pohledem, obvykle věnovaný jedinému základnímu tématu, naznačenému v titulku nebo na začátku textu.\n\nGlosa je krátký postřeh a zamyšlení psaná slohovým postupem úvahovým. Od poznámky se liší nepřímým pojmenováním a užitím syžetu. Je obdobná sloupku (bezfabulový). Je zde přítomná ironie, pointování, sarkasmus, vyjádření svého vztahu k tématu. Oproti sloupku je to kratší připomínka k zásadnímu společenskému problému.\n\nGlosami byly ve velké míře opatřovány biblické texty, neboť se jednalo o texty staré, jejichž zřejmý smysl se se změnou doby, kultury a jazyka pomalu začínal vytrácet. Předpokládá se, že glosami opatřovali biblický text ještě před jeho fixací a kanonizací samotní židovští písaři a že mnoho takových glos a vysvětlivek napsaných na okraji textu bylo při (nepozorném?) opisování svitků zahrnuto do samotného textu.\n\nBiblické glosy jsou však známé především z křesťanského středověku. Původně chaotické a neuspořádané krátké glosy se rozšiřovaly, až se z nich vyvinul pravidelný a uspořádaný systém komentáře na posvátný text. Glosované rukopisy Bible existovaly již od dob Karla Velikého, ale první opravdu systematickou úplnou glosu vytvořil Anselm z Laonu (+ 1117) a jeho bratr Radulf (+ 1131/1133). Jejich dílo se nazývá obvykle Glossa ordinaria a mělo velký vliv na veškerou pozdější exegezi Bible. Velmi často byla tato glosa tištěna spolu s Vulgátou.\n\nAnselmův komentář bývá nazýván také \"glossatura minor\" („malá glosa“), neboť byl později rozšířen magistrem a Anselmovým spolupracovníkem Gilbertem Porretánským (tzv. \"glossatura media\" čili „střední glosa“) a nakonec Petrem Lombardským (\"glossatura maior\" „velká glosa“).\n\nOd 16. století bylo toto dílo omylem připisováno nikoli Anselmovi z Laonu, ale Walafridu Strabonovi (11. století), opatovi z Reichenau. Pod tímto jménem se nachází také v Migneho vydání latinské patrologie.\n\n\"Glossa ordinaria\" je první systematickou, nejznámější a ve středověku nejrozšířenější glosou na téměř celou Bibli. Jejím autorem je Anselm z Laonu (+ 1117), jeho bratr Radulf (+ 1131/1133). Rozšířili ji další jejich spolupracovníci (Gilbert Porrée, Petr Lombradský). Její autorství bývalo od 16. století nesprávně připisováno Walafridu Strabonovi, opatovi z Reichenau.\n\nText této glosy je možné najít v MIGNE. \"Patrologiae latinae cursus completus\", sv. 113-114. Zde je ještě připisována Walafridovi a chybí zde, z praktických důvodů, celá \"glossa interlinearis\".\n\nTato Glossa ordinaria se nachází (pouze však glossa marginalis; její glossa interlinearis tiskem nevyšla) v: MIGNE. \"Patrologiae latinae cursus completus\", sv. 113-114).\n\nGlosy uvnitř biblického textu se podle svého typu a obsahu dělí několika způsoby.\n\n\nNěkdy docházelo i k tomu, že byla glosami opatřována samotná již existující a ustálená glosa.\n\nKomentování biblického textu pomocí glos začalo ustupovat s nástupem nové scholastiky a osamostatňováním teologických diskuzí od biblického textu od konce 12. století. Bible sice i nadále zůstávala hlavním pramenem teologického poznání, ale začal se měnit postup: zatímco původně se komentoval biblický text, a teologické otázky se řešily, když se přišlo na nějaké obtížné nebo teologicky významné místo v textu, nyní se kladly teologické otázky a řešily se za pomocí biblických textů. Z glos se začalo přecházet na sentence a quaestiones. Významnou osobou v tomto ohledu byl Petr Lombardský (+ 1160) a jeho Čtyři knihy sentencí. Přesto se již existující glosy, zvláště Anselmova Glossa ordinaria, i nadále hojně používaly.\n\nNa úrovni komentářů byly glosy nahrazeny postilami, souvislými komentáři.\n\n"}
{"id": "20617", "url": "https://cs.wikipedia.org/wiki?curid=20617", "title": "Kliment Vorošilov (rozcestník)", "text": "Kliment Vorošilov (rozcestník)\n\nKliment Vorošilov může být:\n"}
{"id": "20618", "url": "https://cs.wikipedia.org/wiki?curid=20618", "title": "Oulu", "text": "Oulu\n\nOulu ( ) je největší město v severním Finsku. Leží na severovýchodním pobřeží Botnického zálivu Baltského moře při ústí řeky Oulu v provincii Severní Pohjanmaa. Se svými více než 200 000 obyvatel se po Turku a před Jyväskylä řadí mezi největší finská města.\n\nJméno města Oulu pochází ze slova \"oula\", což bylo slovo označující ve tradiční laponštině povodeň a v starofinštině bláto na ledu.Lidské osídlení oblasti kolem Oulu bylo doloženo od pravěku. Dějiny města jsou ovlivněny třemi kulturnímu vlivy,a to především finským a švédským, částečně ruským. Po většinu svých dějin bylo město dějištěm mocenského zápasení mezi Švédskem a Ruskem, které se datovalo od středověku a pokračovalo až do počátku 19. století, kdy celé Finsko připadlo Ruské říši.\n\nDějiny města Oulu začínají ve 14. století, kdy bylo území dnešního města součástí dohody mezi Švédskem a Novgorodem uzavřené v roce 1323 v Pähkinäsaari. Podle této mírové dohody byla oblast Oulu pod vládou tehdejšího mocného kupeckého města Novgorodu, což umožňovalo obchodní styky mezi regionem a Novgorodem realizované především podle toku řeky Oulu. U jejího ústí byla v roce 1375 postavena švédská pevnost Kastelli, jejíchž přesná poloha je dnes neznámá. Důvodem byla švédská snaha o kontrolu území v mocenském soupeření s Novgorodem. Na konci 14. století byla oblast kolem Oulu pod kontrolou Švédska.\n\nV roce 1590 postavil Peter Bagge v ústí řeky Oulu hrad, jehož zbytky zde stojí dodnes. Hrad měl být opevněným bodem švédské moci a kontroly nad celým regionem. Moskevské velkoknížectví muselo v roce 1595 uznat nadvládu Švédska nad oblastí Oulu a jezera Oulujärvi.\n\nMěsto Oulu bylo založeno králem Karlem XIX. v roce 1605. V roce 1610 obdrželo město Oulu městská privilegia. Jako většina severských měst bylo Oulu vystavěno ze dřeva, což znamenalo, že bylo často postiženo požáry a muselo být několikrát za svou historii znovu postaveno. Nicméně na konci 17. století mělo mít kolem 800 obyvatel a triviální školu.\n\nV době rusko-švédské války (1712-1714) město utrpělo četné ztráty a několikrát vyhořelo. Rozkvět města tak začal až ve druhé polovině 18. století, kdy Oulu získalo privilegia pro provozování zahraničního obchodu. Hlavním vývozním artiklem oblasti se stal především dehet, dřevo, lososi a máslo. Do města se dovážely tabákové produkty, alkohol, sůl a koloniální zboží. Veškerý obchod byl ale realizován přes Stockholm. V roce 1776 se Oulu stalo administrativním centrem, sídlem guvernéra. Na konci 18. století bylo již druhým největším městem ve Finsku za hlavním městem Turku.\nPo další rusko-švédské válce v roce 1809 připadlo Finsko pod vládu Ruska a dostalo status autonomního velkoknížectví. Přes tento fakt nebyla orientace na Švédsko z hlediska obchodního i kulturního přeťata. V roce 1822 postihl Oulu největší požár v jeho dějinách, který zničil i místní kostel. Ten dnešní byl postaven podle návrhů architekta Karla Ludwiga Engela v letech 1832-1844.\n\nOulu se dostalo do válečného ohrožení znova v době Krymské války v roce 1854, kdy v oblasti Botnického zálivu operovalo britské námořnictvo, ale Angličané nezpůsobili městu žádné drastické škody. Po polovině 19.století bylo Oulu největším světovým exportérem dehtu, který se užíval při stavbě lodí. Právě britské námořnictvo patřilo k jeho největším odběratelům. Ve stejnou dobu disponovalo město největší obchodní flotilou ve Finsku.V roce 1886 bylo Oulu spojeno železnicí s Helsinkami, což znamenalo zlepšení komunikace s hlavním městem.\n\nPo vyhlášení nezávislosti v roce 1917 vypukla ve Finsku občanská válka mezi \"bílými\" a \"rudými\", kterou vyhrála bílá strana. Oulu bylo válkou postiženo poměrně nepatrně. Byl zde ale tábor pro rudé zajatce a došlo k popravám.\nVe 30. letech 20. století byl do Oulu zaveden také papírenský průmysl, který je ve městě dodnes.\nV době Zimní války bylo Oulu dvakrát bombardováno sovětskými stíhačky, totéž se opakovalo v době Pokračovací války, kdy ve městě sídlilo regionálního velení německých vojsk (jednalo se o celkem asi 4000 německých vojáků). V době Laponské války bylo Oulu postiženo relativně málo ve srovnání například s laponským Rovaniemi.\n\nPo válce v roce 1958 byla v Oulu založena univerzita, která minulý rok (2008) oslavila 50 let. Univerzita posílila význam města a podpořila také průmyslovou výrobu. V současností v Oulu převládá dřevozpracující, papírenský a ocelářský průmysl. Dalším klíčovým impulsem bylo otevření první divize Nokie ve Finsku v roce 1973. Tato skutečnost vedla k tomu, že se Oulu stalo během posledních třiceti let městem s výraznou orientací na moderní technologie. Na počátku 80. let byla tato pozice Oulu ještě více posílena založením Technopolis, centra nových technologii a expertíz. V centru města provozuje univerzita ve spolupráci s městem veřejnou bezdrátovou síť PanOulu, připojenou k Internetu. Během 90. let rostlo Oulu nevídaným způsobem a dosáhlo nad 100 000 obyvatel. Dnes patří k nejrychleji se rozvíjejícím centrům ve Finsku.\n\nV odborné literatuře se od roku 1988 začal objevovat termín \"fenomén Oulu\" (anglicky: Oulu phenomenon, finsky: Oulu-ilmio), který se snaží charakterizovat transformaci ekonomiky a struktury města Oulu a jeho regionu od tradiční orientace na přírodní zdroje k tzv. \"knowledge industry\", spojený především s počítačovými a mobilními (resp. telekomunikačními) technologiemi, inovacemi a rozvojem výzkumu orientovaného na tyto technologie. Vedle největší finské firmy Nokie se do města během 80.let 20. století koncentrovalo několik center zaměřených na IT, inovace a výzkum v oblasti telekomunikací: univerzita Oulu, VTT (státní technologické laboratoře), Technopolis a Mediapolis. Investice do této transformace města byly realizovány v kooperaci se soukromými firmami. Tato politika byla podpořena také centrální vládou, která umožnila výstavbu a modernizaci infrastruktury (cesty, železnice, letecká doprava, nemocnice, vzdělávací instituce) v regionu. Oulu se tak stalo největším severofinským a severským centrem telekomunikačního a technologického výzkumu v 80. a v 90. letech 20. století. Jeho příklad se pokusila s menším úspěchem imitovat řada menších měst (fenomén \"polis\").\n\nJako největší město severního Finska má Oulu bohatý kulturní život. Ve městě je městské divadlo, městská knihovna, několik kin, umělecká galerie a hned několik muzeí (například Muzeum severní Ostrobotnie, Geologické muzeum a Zoologické muzeum, skanzen Turkansaari). V Oulu sídlí také symfonický orchestr. Oulu nabízí také řadu hudebních klubů (např. Club Teatria), restaurací s finskou, mezinárodní i etnickými kuchyní (např.: indická, čínská, vietnamská, řecká, turecká, ruská) a také mnoho rychlých občerstvení typu fast foodu. Především během víkendů je možné navštívit koncerty místních i celofinských (někdy i zahraničních) interpretů. V létě je každoročně pořádán openair hudební festival Rock Qstock. V zimě (na začátku února) město organizuje \"Poro Feria Festival\", který je hlavní kulturní událostí zimních měsíců vedle týdne tanga (ve Finsku velmi populárního) na začátku ledna. V březnu se tradičně koná hudební festival (letos XIX.) a v na konci února mezinárodní festival dětského divadla.\n\nOulu je sídlem extraligového hokejového klubu Kärpät Oulu (založen 1946), který celkem 8x vyhrál finskou SM-Liigu (v letech 1981, 2004, 2005, 2007,2008, 2014, 2015 a 2018). V Kärpätu v minulosti působilo několik českých hokejových hráčů: Petr Tenkrát (2003-4 a 2004-5), Vladimír Machulda (2003-4), Martin Štěpánek (2003-4), Michal Broš (2006-7 a 2007-8), Viktor Ujčík (2006-7 a 2007-8) a Ondřej Kratěna (2007-8). Na podzim roku 2009 se k týmu přidal další český hráč Pavel Rosa.\n\nV Oulu v současné době působí v A týmu Kärpätu 1 český hráč , 21letý sniper – Radek Koblížek, z Ivančic, který již 6. sezonu , od 16 let obléká dres Karpatu. Řady Čechů od sezóny 2016/2017 posílil v juniorském A teamu hráč Zdeněk Sedlák ze Zlína. V OULU se také narodil hokejista Mikael Granlund.\n\nOulu je v současné době dobře dopravně spojeno pomocí mezinárodního letiště Oulunsalo s pravidelnými lety do Helsinek, některých finských měst jako je Turku nebo Tampere, do nedávna také do lotyšské Rigy nebo do švédského Stockholmu. Linky jsou provozovány především Finnairem, Blue1 nebo společností SAS. Let do Helsinek trvá kolem jedné hodiny.\nOd druhé poloviny 19. století spojuje Oulu a Helsinky železnice, kterou provozuje státní společnost finských drah VR. Nejkratší cesta z Oulu do Helsinek trvá Pendolinem kolem 6 hodin. Noční vlaky s možností spaní jsou v Helsinkách asi za 11 hodin. Z Oulu železnice pokračuje do metropole Laponska Rovaniemi. Vlakem lze z Oulu cestovat také do Kajaani.\nStejně tak je Oulu spojeno s většinou velkých finských měst pravidelnými autobusovými linkami.\nVeřejná městská a regionální doprava je založena na autobusové dopravě. Centrum města je obsluhováno menšími městskými minibusy a okraje města a příměstské oblasti běžnou autobusovou dopravou.\n\nVedle univerzity je Oulu centrem dalších vzdělávacích institucí. Vzhledem k tomu, že se ve Finsku obecně klade důraz na vyšší profesní vzdělávání, jsou i v Oulu zastoupeny vysoké a vyšší odborné školy a polytechniky. Jedná se například o Univerzitu aplikovaných věd v Oulu (OAMK), která nabízí bakalářské a magisterské studium v oblasti IT, mezinárodního obchodu atp. také v anglickém jazyce. Oulu má také uměleckou konzervatoř a uměleckou školu. V rámci středního školství dominují především gymnázia (těch je ve městě 12). Je zde také mezinárodní škola, která nabízí základní a střední vzdělání v anglickém jazyce a několik odborných učilišť.\n\nZdravotní péče je na dobré úrovni. V Oulu jsou celkem dvě nemocnice: Městská nemocnice a Univerzitní nemocnice (OYS), která je na vysoké odborné úrovni a patří mezi nejlepší ve Finsku. Běžná zdravotní péče je podobně jako jinde organizována do soukromých ordinací, poliklinik nebo lékařských center (státních i soukromých).\n\n\n\n"}
{"id": "20619", "url": "https://cs.wikipedia.org/wiki?curid=20619", "title": "Daniel", "text": "Daniel\n\nDaniel je mužské jméno hebrejského původu. V hebrejštině výraz (Daníjel) znamená „Bůh je můj soudce“.\n\nVe Starém zákoně je Daniel židovským mladíkem, obdařeným výjimečnou moudrostí, schopností vykládat sny a viděním do budoucnosti. Daniel (také „Danel“) je však znám již z předžidovské literatury jako muž, o němž kolovaly různé příběhy.\n\nNásledující tabulka uvádí četnost jména v ČR a pořadí mezi mužskými jmény ve srovnání několika roků, pro které jsou dostupné údaje MV ČR – lze z ní tedy vysledovat trend v užívání tohoto jména:\n\nProcentní zastoupení tohoto jména mezi žijícími muži v ČR vzrostlo za 10 let o polovinu, což svědčí o značném nárůstu obliby tohoto jména.\n\nPodle údajů ČSÚ se za rok 2008 jednalo o 11. nejčastější mužské jméno novorozenců.\n\nProcentní zastoupení tohoto jména mezi žijícími muži v ČR vzrostlo za 10 let o polovinu, což svědčí o strmém nárůstu obliby tohoto jména.\n\nDan, Daneček, Daník, Dany, Danek, Dáda, Danda, Dádík, Dáňa, Daníček\n\n\n\"Data jmenin:\"\n\n\n\n"}
{"id": "20621", "url": "https://cs.wikipedia.org/wiki?curid=20621", "title": "Němčovice", "text": "Němčovice\n\nNěmčovice () jsou malá vesnice v severní části okresu Rokycany, tři kilometry severozápadně od Radnic. K obci Němčovice patří ještě ves Olešná, k níž patří Žikovská obora na severu a Olešenský les na jihu, katastrální území obce zaujímá 1101 ha a PSČ všech adres je 338 29. V obci žije obyvatel.\n\nNěmčovice leží na území přírodního parku Horní Berounka a sousedí s CHKO Křivoklátsko a severním okrajem Brd, dále s obcemi Lhotka u Radnic, Kamenec a Újezdem u Svatého Kříže. Severně od území obce stojí (na území Liblína) zřícenina hradu Libštejna.\n\nPrvní písemná zmínka o vesnici pochází z roku 1240.\n\nObec Němčovice zvítězila v soutěži Vesnice roku 2013 v Plzeňském kraji. Dále v této soutěži Němčovice získaly v roce 2006 Zelenou stuhu za péči o zeleň a životní prostředí a v roce 2011 Modrou stuhu za společenský život. Webové stránky obce získaly čtyřikrát některé z ocenění v soutěži o nejlepší internetové stránky obcí. v roce 2006 dokonce i obdobnou soutěž na Slovensku.\n\n\n"}
{"id": "20622", "url": "https://cs.wikipedia.org/wiki?curid=20622", "title": "Avril Lavigne", "text": "Avril Lavigne\n\nAvril Ramona Lavigne (* 27. září 1984, Belleville, Ontario, Kanada) je francouzsko-kanadská zpěvačka osmkrát nominovaná na cenu Grammy. V roce 2006 byla zařazena časopisem \"Canadian Business Magazine\" na sedmou příčku žebříčku nejvlivnějších Kanaďanů v Hollywoodu.\n\nNarodila se v Belleville v Ontariu v Kanadě manželům Judith-Rosanne „Judy“ (rozené Loshaw) a Jean-Claude Lavigne. Jméno Avril vybral její otec, který je francouzského původu, podle francouzského slova pro duben – avril. Avril má ještě staršího bratra Matthewa a mladší sestru Michelle. Avril začala se zpěvem velmi brzy, už ve dvou letech zpívala s matkou kostelní písně. Když jí bylo pět, přestěhovala se rodina do města Napanee. Ačkoli jsou její rodiče francouzského původu, ona sama dlouho francouzsky neuměla. Následně absolvovala lekce francouzštiny a přestěhovala se na pár dní do Paříže. \n\nV roce 1998 vyhrála rozhlasovou soutěž, kde hlavní cenou byla možnost zazpívat si s Shaniou Twain. Při jejím koncertě v Corel Centre (nyní Scotiabank Place) v Ottawě pak zazpívala píseň „What Made You Say That?“.\n\nBěhem svého vystupování s Lennox Community Theatre upoutala pozornost místního folkového zpěváka Steva Medda (příbuzný vlivného kanadského novináře Bena Medda), který ji pak pozval, aby se s ním podílela na písni „Touch the Sky“ na jeho albu \"Quinte Spirit\" (vyšlo 1999). Na jeho dalším albu \"My Window to You\", které vyšlo rok nato, pak Avril zazpívala písně „Temple of Life“ a „Two Rivers“.\n\nKdyž zpívala coververze country písní v knihkupectví v Kingstonu v Ontariu, všiml si jejího potenciálu manažer Cliff Fabri, který pak poslal její videa z domácích vystoupení několika vlivným lidem z hudebního průmyslu. Mark Jowett, spoluzakladatel kanadské manažerské firmy Nettwerk, byl jednou z oněch vlivných osob a Avriliny karaoke nahrávky pořízené ve sklepě se mu zalíbily. Domluvil jí proto spolupráci s manažerem Peterem Zizzo, s nímž pak pracovala v létě 2000 v New Yorku a napsala zde song „Why?“. Při dalším pobytu v New Yorku si jí všimla společnost Arista Records a podepsala s ní smlouvu. Už jako šestnáctiletá tak dostala příležitost pracovat na svém prvním albu.\n\nAlbum \"Let Go\" vyšlo 4. července 2002 a umístilo se na druhém místě v americkém žebříčku Billboard a na prvním místě v žebříčcích v Austrálii, Kanadě a Velké Británii. To z ní učinilo nejmladší sólovou umělkyni, které se něco takového v Británii povedlo. (V roce 2003 její rekord překonala Joss Stone.) Měsíc po vydání už bylo album multiplatinové, o dva týdny později trojnásobně platinové a po šesti měsících dokonce čtyřnásobně platinové. Celosvětově se ho prodalo 16 milionů kusů.\n\nZ alba byly vydány čtyři singly. Píseň „Complicated“ se dostala v Austrálii na první místo, v americké hitparádě U.S. Hot 100 na druhé místo a v Kanadě se stala nejlépe prodávaným kanadským singlem roku 2002. Překonala tak rekord Natalie Imbruglie, když se jí podařilo udržet singl \"Complicated\" na prvním místě v hitparádě Contemporary Hit Radio jedenáct týdnů v kuse. Následující singly \"Sk8er Boi\" a \"I'm With You\" se dostaly v americkém žebříčku do první desítky, \"I'm With You\" pak i do první desítky ve Velké Británii a \"Losing Grip\" bodoval v Top 10 na Tchaj-wanu a v Top 20 v Chile.\n\nZa píseň „Complicated“ získala cenu za nejlepšího nového umělce (Best New Artist) na MTV Video Music Awards 2002. Na Juno Awards 2003 proměnila čtyři ze šesti nominací a byla jí také udělena cena World Music Award za nejlépe prodávaného kanadského umělce na světě. Obrovským úspěchem bylo v roce 2003 i osm nominací Grammy, včetně kategorie Nejlepší nový umělec (Best New Artist) a Skladba roku (Song of the Year) za \"Complicated\" (2003).\n\nJejí druhé album \"Under My Skin\" vyšlo 25. května 2004 v USA. Tam se okamžitě umístilo na prvním místě, stejně jako ve Velké Británii, Německu, Japonsku, Austrálii, Kanadě, Mexiku, Argentině, Španělsku, Irsku, Thajsku, Koreji a Hong Kongu. V USA se ho prodalo v prvním týdnu prodeje přes 380 000 kusů. U většiny písní spolupracovala s kanadskou písničkářkou Chantal Kreviazuk, na některých písních se podíleli i Ben Moody (bývalý člen Evanescence), Butch Walker a její bývalý kytarista Evan Taubenfeld. Manžel Chantal Kreviazuk, Butch Walker a Don Gilmore album produkovali.\n\nÚvodní singl \"Don't Tell Me\" se dostal na první místo v Argentině a Mexiku, ve Velké Británii do top 5 a do top 10 v Austrálii a Brazílii. Singl \"My Happy Ending\" se dostal do americké top10 a stal se tak jejím třetím největším hitem v USA. Třetí singl \"Nobody's Home\" se nedostal ani do top 40. Čtvrtý singl \"He Wasn't\" se ve Velké Británii dostal na 23. místo a na 25. v Austrálii a v USA nebyl jako singl vydán. Ani u poslední vydaného singlu \"Fall to Pieces\" se už úspěch prvních singlů z tohoto alba neopakoval.\n\nNa World Music Awards 2004 získala Lavigne dvě ceny: za nejlepšího poprockového umělce a za nejlépe prodávaného kanadského umělce roku. Získala pět nominací na ceny Juno Award 2005, z nichž následně tři vyhrála. Na 18. udělování cen Nickelodeon Kids' Choice byla oceněna cenou za nejoblíbenější zpěvačku (Favorite Female Singer). Avril napsala společně s Matthewem Gerardem píseň „Breakaway“ pro Kelly Clarkson a ta se pak objevila na soundtracku k filmu \"\" a na albu Clarksonové, jež dostalo také název \"Breakaway\".\n\nK propagaci alba \"Under My Skin\" se vydala na turné Live and by Surprise po 21 městech v USA a Kanadě. První zastávkou byl Minneapolis, Avril Lavigne vystupovala zásadně jen po obchodních domech a každé vystoupení se skládalo z krátkých akustických programů. Doprovázel ji její kytarista Evan Taubenfeld. Vystoupení bylo oznámeno nanejvýš dva dny předem. Turné bylo velmi úspěšné.\nVětšinu roku 2005 strávila na turné a rozjížděla svou hereckou a modelingovou kariéru. Vystoupila na zimní olympiádě 2006 v italském Turíně s písní „Who Knows“ při oficiálním předávání „štafety“ zimních her Kanadě, kde se připravovaly olympijské hry pro rok 2010.\n\nJejí třetí album \"The Best Damn Thing\" vyšlo v dubnu 2007. Produkovali ho Dr. Luke, její manžel Deryck Whibley, Rob Cavallo, Butch Walker a ona sama. Travis Barker byl na albu bubeníkem. Svůj rádiový debut si album odbylo v rádiu Hot 89.9 v Ottawě 14. dubna 2007 v 6 hodin odpoledne. Na svém profilu na MySpace Lavigne prozradila, že prvním singlem bude píseň \"Girlfriend\" a že má vyjít 29. ledna, ale toto datum se posunulo kvůli vzrůstající rádiové popularitě singlu \"Keep Holding On\". Singl \"Girlfriend\" měl nakonec premiéru 26. února. Debutoval v hitparádě Billboard Hot 100 na pátém místě. To je její nejlepší singlový debut a na internetu se ho v internetovém obchodě iTunes prodalo přes 122 000 kusů. \"Girlfriend\" také debutoval na třetím místě v hitparádě Billboard's Top Digital Songs, do které se tak Avril Lavigne dostala podruhé (jejím prvním singlem, který v hitparádě bodoval, byl zmíněný \"Keep Holding On\"). Píseň \"Girlfriend\" má refrén nazpívaný v osmi různých jazykových verzích. Nazpívala ho ve španělštině, portugalštině, mandarinské čínštině, japonštině, italštině, němčině, francouzštině a samozřejmě v angličtině. Dalšími úspěšnými singly z alba \"The Best Damn Thing\" byly písně „When You’re Gone“ a „Hot“. V březnu 2008 vyrazila Lavigne na turné The Best Damn Tour, aby podpořila prodej nového alba. V témže měsíci se také objevila už podruhé v kariéře na obálce časopisu \"Maxim\". V srpnu měla účinkovat v Kuala Lumpur, ale malajská islamistická opoziční strana Pan-Malaysian Islamic Party chtěla koncert zakázat, jelikož její pohyby na pódiu byly prý „příliš sexy“ a koncert, jenž se měl konat dva dny před malajským Dnem nezávislosti (ten se slaví 31. srpna), by prý propagoval špatné mravy.\n\nV listopadu 2008, měsíc po skončení turné The Best Damn Tour, začala nahrávat ve svém studiu skladbu „Black Star“, která byla napsána pro propagační kampaň k jejímu stejnojmennému parfému. V červenci 2009 bylo pro nové album nahráno devět písní, včetně skladeb „Fine, Everybody Hurts“ a „Darlin“. Několik písní napsala Lavigne už dříve, např. „Darlin“ byla druhou skladbou, kterou ona sama napsala jako patnáctiletá, když žila v Napanee v Ontariu. O albu řekla, že je o „životě“. „Nedělá mi problém napsat song, ve kterým si budu dělat srandu z kluků nebo se do nich pořádně obuju, ale sednout si a upřímně psát o něčem, co je mi blízké, o něčem, čím jsem si prošla, to je úplně něco jinýho,“ uvedla pro časopis \"Rolling Stone\". Od alba, jež mělo být z velké části akustické, se čekalo, že se na něm zpěvačka vrátí ke svému starému hudebnímu stylu. Podle autorky byly písně na albu naprosto odlišné od její předchozí tvorby s výjimkou hlavního singlu „What the Hell“. Pro MTV k tomu řekla: „Jsem teď dospělejší, což se musí nějak projevit i v mojí hudbě, už to nebude jen pop rock“.\n\nV lednu 2010, během práce na novému albu, si odskočila ke spolupráci se společností Disney a vytvořila pro ni kolekci oděvních designů inspirovaných filmem Tima Burtona \"Alenka v říši divů\". Požádala vedení společnosti, jestli by nemohla pro film napsat píseň, a tak vznikla skladba „Alice“, která ve filmu zazněla při závěrečných titulcích a objevila se i na soundtracku \"Almost Alice.\"\n\nBěhem koncertu v rámci závěrečného ceremoniálu XXI. zimních olympijských her 2010 ve Vancouveru zazpívala Avril své písně „My Happy Ending“ a „Girlfriend“. Přestože si velmi vážila toho, že mohla na koncertu účinkovat, litovala, že se kvůli němu nemohla zúčastnit hokejového zápasu mezi Spojenými státy a Kanadou: „Drželi nás všechny pod zámkem. Z bezpečnostních důvodů jsme nesměli z našich karavanů ani na krok“.\n\nOficiální uvedení alba na trh bylo několikrát odloženo. „Píšu si svoji vlastní hudbu a tak mi trvá dýl, než dám všechny nahrávky dohromady, protože ty věci musím nejdřív prožít, abych měla o čem psát“, zdůvodnila Avril opakované odklady, zároveň dodala, že teď má dost materiálu na dvě desky. V lednu uvedla pro časopis \"Maxim\", že album \"Goodbye Lullaby\" bylo hotové za dva a půl roku, a dodala, že důvodem zdržení byla její nahrávací společnost, jelikož dokončené bylo ve skutečnosti už rok. \"Goodbye Lullaby\" se mělo na pultech objevit 8. března. Hlavní singl \"What The Hell\" měl premiéru 31. prosince v pořadu \"Dick Clark's New Year's Rockin' Eve\".\n\nV prosinci 2010 vydala americká zpěvačka Miranda Cosgrove píseň \"Dancing Crazy\", kterou napsala Lavigne, Max Martin a Shellback. Martin skladbu zároveň i produkoval. Spekulovalo se o tom, že tento track byl původně určen pro album \"Goodbye Lullaby\", ale nakonec z jeho použití sešlo.\n\nV lednu 2011 vydala první singl z \"Goodbye Lullaby\" s názvem \"What The Hell\". Druhým singlem alba byla píseň „Smile“, která vyšla 20. května 2011. Třetím singlem se stala skladba „Wish You Were Here“, jež vyšla 9. září i s videoklipem, ihned se stala nejúspěšnějším singlem z celého alba.\n\nNa pátém albu začala pracovat vzápětí po vydání \"Goodbye Lullaby\". Prvním singlem z připravované desky se stala píseň „Here's to Never Growing Up“. Na albu se také objevil duet s jejím manželem Chadem Kroegerem nebo píseň „Bad Girl“, která vznikla ve spolupráci s Marylin Mansonem. Během vystoupení v The Viper Room v Los Angeles zazpívala svým fanouškům píseň „Seventeen“, která se na této desce také objevila. Dne 18. července vypustila na svůj YouTube kanál druhý singl \"Rock N Roll\". Skladba oficiálně vyšla 30. července. Další píseň „Let Me Go“ zpěvačka vypustila 7. října a o 8 dní později i videoklip k ní. Celé album vyšlo 5. listopadu 2013. Avril pak začala připravovat turné po světě. Na konci dubna 2014 vyšel 4. singl pro Japonsko \"Hello Kitty\", který sklidil mnoho kritických ohlasů, dokonce byl nazván rasistickým, a to právě kvůli primárnímu zaměření na japonský trh.\n\nSvé šesté a zatím poslední album vydala po téměř pětileté pauze, při které bojovala s lymskou boreliózou. O svém zážitku s nemocí zpívala v písni „Head Above Water“. „Myslela jsem, že umřu,“ řekla při jednom ze svých rozhovorů. Další písně z alba jsou např.: „Tell Me It's Over“, kterou vydala po písni „Head Above Water“ hned jako druhou, nebo píseň „Dumb Blonde“, kterou nazpívala společně s Nicki Minaj. \n\nSvé fanoušky Avril Lavigne pojmenovala „Little Black Stars“. Avril má ráda hvězdičky, má je i vytetované a jeden z jejích parfémů se jmenuje Black Star. Uspořádala také turné The Black Star Tour. \n\nV červenci 2008 navrhla vlastní řadu oblečení, které pojmenovala Abbey Dawn, podle přezdívky, kterou měla v dětství. Exkluzivním prodejcem této značky jsou v Americe obchodní domy Kohl′s. Oblečení je určené pro mladé obdivovatelky jejího stylu – častým motivem jsou lebky, zebří pruhy a motivy hvězd v kombinaci s tmavě fialovou, sytě růžovou a černou. Některé kusy ještě před oficiálním uvedením na trh sama při svých koncertech oblékla, proto zdůraznila, že značce nepropůjčila jenom jméno: „Já jsem ten, kdo oblečení navrhuje. Pro mě je nejdůležitější, aby bylo zpracování kvalitní a aby všechno dobře padlo, takže si každý kus osobně vyzkouším a až potom schválím.“ V březnu 2012 se tato značka začala prodávat i u nás a to v prodejních sítích Iron Fist.\n\nV roce 2009 se spojila se společností Procter & Gamble Prestige a vydala s jejich pomocí svůj první parfém s názvem Black Star. Jeho oficiální uvedení na trh bylo oznámeno na webových stránkách zpěvačky 7. března 2009, v Evropě se objevil však až v létě a v Kanadě a USA ještě o něco později. Parfém, který v sobě spojuje jemné tóny růžového ibišku, černé švestky a tmavé čokolády je prodáván ve flakónu ve tvaru hvězdy. Druhý parfém, Forbidden Rose, byl uveden na trh v červnu 2010. Tentokrát se v něm snoubily tóny červeného jablka, broskve, černého pepře, lotosového květu, otočníku, santalového dřeva, pralinek a vanilky. Děj reklamního spotu, který byl k propagaci parfému vyroben, se odehrává v temně gotické zahradě, do které vejde Avril a nalezne zde purpurovou růži. Flakon Forbidden Rose, jehož vršek zdobí tmavá růže, je vyveden v kombinaci purpurové a černé se stříbrnými odlesky. Roku 2011 vyšla její třetí vůně s názvem Wild Rose, která má podobný flakon jako její druhá vůně avšak růžové barvy.\n\nZajímá se také i o účinkování ve filmech a seriálech. První televizní roli obdržela v roce 2002 v jedné z epizod seriálu \"Sabrina – mladá čarodějnice\", kde se svou kapelou zahrála píseň \"Sk8er Boi\" ve scéně v nočním klubu. Podobnou roli dostala i ve filmu z roku 2004 \"Divoká jízda\" (\"Going the Distance\"). Hlavní hrdinové do sebe vrazí v zákulisí MuchMusic Video Awards po tom, co Avril odehraje svoji skladbu \"Losing Grip\".\n\nRole v celovečerních filmech si vybírá opatrně a na začátku cíleně hledala malé příležitosti. Po úspěšném konkurzu dostala malou roli ve filmu z roku 2007 \"Osobní spravedlnost\" (\"The Flock\"). Scéna se natáčela v Novém Mexiku a Avril si v ní zahrála Beatrice Bell, přítelkyni hlavního podezřelého. Ve filmu se objevila po boku Claire Danes a Richarda Gerea. Přestože se zmíněná scéna natáčela už v roce 2005, film se nakonec vůbec nedostal do amerických kin a v zahraničí se objevil až ve zmiňovaném roce 2007. Z toho důvodu tak nemůžeme o tomto filmu mluvit jako o jejím debutu. V kinech se totiž rok před \"Osobní spravedlností\" objevil jiný film, ve kterém účinkovala, byť jen hlasem. \"Za plotem\" byl natočen podle stejnojmenného kresleného seriálu a ona v něm namluvila postavu vačice Heather. Film měl premiéru 19. května 2006 a jenom během prvního víkendu vydělal 38 miliónu dolarů. Celosvětové tržby se vyšplhaly na 336 miliónů dolarů.\n\nV roce 2006 se v kinech objevil ještě jeden film, ve kterém si zahrála. Film \"Fast Food Nation\" byl natočen podle knihy \"Fast Food Nation: The Dark Side of the All-American Meal\". Fiktivní adaptace, kterou natočil režisér Richard Linklater, sleduje cestu hamburgerů kontaminovaných kraví stolicí až k počátku jejich cesty na americký talíř - na jatka. Lavigne zde hraje roli středoškolské studentky, která bojuje za osvobození krav. Film měl premiéru 17. listopadu 2006 a zůstal v kinech jedenáct týdnů. Celosvětově vydělal dva milióny dolarů.\n\n\"Za plotem\" i \"Fast Food Nation\" byly promítány na filmovém festivalu v Cannes. Do Cannes přijela a v rozhovoru řekla, že je poctěna tím, že se může festivalu účastnit a že je pyšná na svou práci. Na otázku, zda se hodlá dál věnovat filmové kariéře, odpověděla, že nechce nic uspěchat a že si chce počkat na ty „pravé role v těch pravých filmech“. V srpnu 2006 byla časopisem Canadian Business umístěna na sedmé místo jeho výročního seznamu nejmocnějších kanadských celebrit v Hollywoodu. Pořadí bylo sestaveno na základě porovnání honorářů, četnosti vyhledávání dané celebrity na internetu a zmínkách v televizi a v tisku.\n\nV animovaném filmu \"Charming\" z roku 2017 propůjčila hlas postavě Sněhurky.\n\nŘíkalo se, že je vegetariánka. Nedávno však v jednom interview řekla, že už se za vegetariánku označovat nebude „pro případ, že by ji někdo přistihl, jak jí maso“. Když byla ještě teenager, chodila v Napanee do restaurace La Pizzeria. V dokumentu \"Under My Skin Bonez Documentary\" na sebe prozradila, že jejím oblíbeným jídlem je pizza s olivami. Příliš si ji však nedopřává, protože pizza není dobrá pro její hlas. La Pizzeria se na počest své slavné návštěvnice rozhodla tento druh pizzy po ní pojmenovat. Pro fanoušky navíc připravila návštěvní knihu, do které jí mohou napsat vzkaz. Vzkazy si pak zpěvačka vyzvedává, když přijede do Napanee navštívit rodiče.\n\nNa levém zápěstí má vytetovanou hvězdu. Stejnou má i její kamarád a spolupracovník Ben Moody. Na konci roku 2004 si nechala na pravé zápěstí vytetovat malé růžové srdce s písmenem D – podle křestního jména svého nastávajícího manžela Derycka Whibleyho, s nímž si také koupila dům v Beverly Hills.\n\nByla spojována se svým bývalým kytaristou Evanem Taubenfeldem, i když s ním ve skutečnosti nikdy nechodila. Evan ji přesto stále považoval za „nejdražší kamarádku na světě“, jak uvedl na svých oficiálních stránkách. V jednom rozhovoru pro časopis \"J-14\" řekla, že svou první pusu dostala ve 14 letech. V časopise \"M\" z roku 2003 byl článek o tom, že bývalý přítel Avril prodává její milostné dopisy na eBay.\n\nV únoru 2004 začala chodit s Deryckem Whibleym, hlavním zpěvákem skupiny Sum 41. V červnu 2005 požádal Deryck Avril o ruku na dovolené v Benátkách. Původně chtěla mít „rokenrolovou svatbu v goth stylu“, ale později přiznala, že měla trochu obavy jít proti tradici. „Už od dětství jsem snila o dni, kdy se budu vdávat. Musím mít na sobě bílou... Lidé si mysleli, že se budu vdávat v černých šatech a taky bych to asi udělala, jenže pak jsem si uvědomila, že bych se nechtěla dívat po dvaceti letech na svoje svatební fotky a říkat si, proč jsem proboha vypadala takhle.“ Vzali se v sobotu 15. července 2006 v kalifornském pobřežním městě Montecito. Ceremoniál začal v 5 hodin odpoledne a trval 20 minut. Avril na sobě měla šaty od návhrářky Very Wang a Deryck oblek od Huga Bosse. Svatby se zúčastnilo asi 110 hostů. Jako svou svatební píseň si zvolili „Iris“ od skupiny The Goo Goo Dolls.\n\nV září 2009 se po téměř čtyřech letech rozešli.\n\nV únoru 2012 začala pracovat na svém novém albu, spolupracovala zde se zpěvákem skupiny Nickelback Chadem Kroegerem. V průběhu spolupráce spolu začali chodit a 8. srpna téhož roku ji Chad požádal o ruku. V pondělí 1. července se po ročním vztahu vzali.\n\nZapojuje se do množství charitativních aktivit např. Make Some Noise, Amnesty International, Erase MS, AmericanCPR.org, Camp Will-a-Way, Music Clearing Minefields, U.S. Campaign for Burma, Make-a-Wish Foundation a War Child. Objevila se také v kampani řetězce obchodů ALDO, jejíž výtěžek byl určen pro nadaci Youth AIDS. V roce 2007 se zúčastnila koncertu Unite Against Aids na podporu Unicef, který ALDO pomohl uskutečnit. Koncert se konal z v Bell Centre v Montrealu. V listopadu 2010 se Avril zúčastnila setkání Clinton Global Initiative.\n\nBěhem svého turné v roce 2005 spolupracovala s neziskovou organizací Reverb, která bojuje za udržitelnost životního prostředí. Na albu \"Peace Songs\", které připravila organizace War Child, nazpívala coververzi písně \"Knockin' on Heaven's Door\" a předělávkou \"Imagine\" Johna Lennona přispěla na albu \"Instant Karma: The Amnesty International Campaign to Save Darfur\". Druhé zmíněné bylo vydáno 12. června 2007 na podporu kampaně, kterou se Amnesty International snažila zmírnit krizi v Dárfúru.\n\nRoku 2010 založila vlastní nadaci (The Avril Lavigne Foundation). Nadace Avril Lavigne R.O.C.K.S. na podporu dětí a mládeže žijící s vážným onemocněním a zdravotním postižením. Název je složen z počátečních písmen pěti cílů, které si nadace vytyčila: Respect (respekt): Respektovat potřeby všech dětí a mládeže, bez ohledu na jejich situaci, a podpořit ostatní, aby dělali totéž. Opportunity (příležitost): Vytvořit příležitost pro děti a mládež se závažným onemocněním nebo zdravotním postižením, aby následovali svoje sny. Choices (možnosti): Nabídnout možnosti volby, tak aby děti a mládež viděla, že mají mnoho možností v životě, a ne jen jediný způsob, definovaný jejich situaci. Knowledge (informovanost): Informovat o tom, co je možné pro děti, mládež a jejich rodiny prostřednictvím nového programu, které bude nadace Avril Lavigne podporovat a pomáhat rozšiřovat. Strength (síla): Dát dětem a jejich rodinám sílu čelit jejich každodenním problémům.\n\n\n\n\n\n\nOstatní písně\n\n\n\n\n"}
{"id": "20624", "url": "https://cs.wikipedia.org/wiki?curid=20624", "title": "Okres Rokycany", "text": "Okres Rokycany\n\nOkres Rokycany \"(Rokycansko)\" se nachází v západních Čechách, v severovýchodní části Plzeňského kraje. Okresním městem byly dříve Rokycany.\n\nRozlohou je okres druhý nejmenší v kraji (po okrese Plzeň-město). Počtem obyvatel se řadí na poslední místo v rámci kraje, do roku 1996 byl dokonce i nejméně lidnatým okresem v celé České republice. Hustota zalidnění okresu je v porovnání s průměrnou lidnatostí kraje nadprůměrná.\n\nV Plzeňském kraji sousedí s okresy Plzeň-jih (na jihu), Plzeň-město (na západě) a Plzeň-sever (na severu a západě). Dále okres sousedí se Středočeským krajem – s okresy Rakovník (na severovýchodě), Beroun (na východě) a Příbram (na jihovýchodě).\n\nV okrese se nacházejí tři pověřené obce (Rokycany, Zbiroh a Radnice), území okresu je totožné s obvodem obce s rozšířenou působností Rokycany.\n\nPoprvé v historii vznikl politický okres Rokycany v roce 1905, do té doby byl pouze okresem soudním \"(od roku 1850)\" v rámci politického okresu Plzeň.\n\nZa druhé světové války byl politický okres Rokycany opět dočasně zrušen a následně, při správní reformě v roce 1949, opět obnoven. Tehdy do jeho území náležely i např. oblasti v dnešním vojenském újezdu Brdy (dnes na Příbramsku) a obec Mokrouše (dnes okres Plzeň-jih). Naopak k němu nepatřila území dnešních obcí Smědčice (dříve okr. Plzeň), Liblín a Bujesily (dříve okr. Plasy).\nV dnešní podobě existuje okres od vyhlášení nové ústavy a s tím spojené reformy územní správy z 11. července 1960. Od té doby se jeho území nezměnilo, měnil se pouze počet obcí do něj zahrnutých.\n\nK 1. lednu 2016 se rozloha okresu zvětšila o několik katastrálních území ze zaniklého vojenského újezdu Brdy (7 katastrálních území, 11 budov, 21 obyvatel):\n\nÚzemí okresu leží v nadmořských výškách od 250 do 750 metrů. Celá západní část okresu je položena spíše níže, jeho přirozenou severozápadní a severní hranici tvoří údolí řeky Berounky. Východně od Radnic a Rokycan se zvedá masiv Radče – součásti Křivoklátské vrchoviny. Najdeme tam nejvýše položená místa okresu. Východní a jihovýchodní hranici okresu potom tvoří úpatí Brdského pohoří, v jehož centrální části se rozkládá rozsáhlý vojenský újezd. Oblasti mezi Rokycany, Radnicemi a Zvíkovcem a jižně od Zbiroha jsou zemědělsky využívány.\n\nNejvyšším bodem okresu byl do konce roku 2015 centrální masiv Radče (721 m), kóta Brno (718 m). Východně od Rokycan se nad obcí Svojkovice tyčí dominantní vrch Žďár (629 m), ze západní strany uzavírá Rokycanskou kotlinu Čilina (523 m). Na severovýchodě okresu, v prostoru CHKO Křivoklátsko, je nejvyšším vrcholem Těchovín (616 m). Po zániku vojenského prostoru Brdy k 1. 1. 2016 se území okresu rozšířilo o oblast Třemšínské vrchoviny a Třemošenské vrchoviny a nejvyšším místem se stala Koruna (831,6 m).\n\nNejvýše položenou obcí okresu je podbrdský Trokavec (615 m) – v současnosti známý zejm. referendem o umístění amerického radaru v Brdech. Naopak nejníže položenou obcí je Liblín (312 m) – na řece Berounce.\n\nNejníže položený bod okresu najdeme v katastru obce Čilá, v místě, kde řeka Berounka opouští území západních Čech (250 m).\n\nK 31. prosinci 2003 měl okres celkovou plochu 575,08 km², z toho:\n\nCelý okres je odvodňován řekou Berounkou, jejíž tok skoro 42 km přibližně kopíruje okresní hranici.\n\nCentrálními oblastmi okresu neprotékají významnější vodní toky – jedná se zejména o potoky a říčky stékající z Brd. Okolí Zbiroha s četnými rybníky je odvodňováno Zbirožským potokem pramenícím pod Sirskou horou.\n\nZ centrálních Brd stéká Padrťský potok, který protéká Strašicemi, Dobřívem a Hrádkem. Soutokem s Holoubkovským potokem v Rokycanech se z něj stává říčka Klabava, na které byla v roce 1957 mezi stejnojmennou obcí a Ejpovicemi vybudována vodní nádrž Klabava. Vody ve vodní nádrži zadržuje 15 m vysoká přehradní zeď, maximální hloubka nádrže je 15 m a převládajícím významem je ochrana před povodněmi.\n\nJižní, podhorskou část okresu odvodňuje Kornatický potok do Úslavy a dále do Berounky.\n\nV povodí Zbirožského potoka nalezneme rozsáhlou rybniční soustavu. Největším rybníkem je Štěpánský rybník mezi Cheznovicemi a Mýtem \"(48 ha)\", rozsáhlý je také Cekovský rybník \"(33 ha)\" u Cekova a Dolejší Kařezský rybník \"(32 ha)\" u Kařeza.\n\nRokycansko bylo v minulosti velmi bohaté na nerostné suroviny.\n\nV Radnické pánvi se až do roku 1987 těžilo černé uhlí, dnes jsou ložiska vytěžena. Mezi Klabavou a Ejpovicemi byla ložiska méně kvalitní železné rudy, která byla upravována v přilehlém závodě Železnorudné doly a hrudkovny Ejpovice. Těžba i úprava byly zastaveny v roce 1967.\n\nOkres byl také relativně bohatý na stavební suroviny – písek a kámen. Kamenolomy najdeme na okrese u Těškova a u Třebnušky (obec Zbiroh). Provozovatelé lomu v Třebnušce hodlají těžbu dále rozšiřovat, čímž narazili na odpor tamních obyvatel a ekologických sdružení.\n\nV Kařeze se až do roku 1974 těžily cihlářské jíly, které využívala tamní cihelna.\n\nSkladbou hospodářství se okres Rokycany řadí mezi okresy průmyslově-zemědělské. Míra registrované nezaměstnanosti dosahovala v listopadu 2007 – 3,5 %.\n\nV okrese je 272,22 km² zemědělské půdy. Největší zemědělské společnost (většinou nástupnické organizace původních JZD) sídlí ve Zbiroze, v Oseku, v Kladrubech a v Příkosicích. Na zemědělské výrobě je nezanedbatelný také podíl soukromě hospodařících rolníků. Přibližně 12 000 ha zem. půdy je využíváno k pěstování obilovin, zvětšují se osevní plochy řepky olejné (2 100 ha v roce 01); asi 350 ha zabírají osevní plochy luskovin na zrno a 120 ha je osázeno bramborami. Do nejsevernějších oblastí okresu zasahuje žatecko-rakovnická chmelařská oblast.\nV živočišné výrobě převládá chov skotu (cca 12 tis. ks), prasat (cca 19 tis.) a drůbeže.\n\nSkoro 25 000 ha zabírá na okrese lesní půda. Většina lesů na Rokycansku byla po restituci vrácena šlechtickému rodu Colloredo-Mannsfeldů, kteří je dnes, spolu s několika chovnými rybníky, opět obhospodařují.\n\nRokycansko je jednou z tradičních oblastí výskytu hutnického průmyslu v ČR. Hutnictví a železářství má na okrese kořeny již od 16. stol. – s počátky hutní výroby je spojena technická památka – vodní hamr v Dobřívě \"(zal. 1505)\" . V závodech okresu je zastoupeno jak hutnictví železa, tak i barevné hutnictví. Středisky tohoto průmyslového odvětví jsou dnes zejm. Hrádek u Rokycan \"(závod Železárny Hrádek)\", Rokycany (Kovohutě – zpracování barevných kovů) a Strašice (slévárna).\n\nDalším významným oborem je strojírenství. Tento obor je na okrese soustředěn zejména do Holoubkova – do obce, která se díky průmyslu po druhé světové válce mnohonásobně rozrostla. V tamním podniku Weiler \"(dříve KOVOSVIT)\" se vyrábějí obráběcí stroje a vrtačky. Do závodu DCK Bohemia je soustředěna výroba rozvaděčů nízkého napětí. Jedním z tradičních strojírenských výrobců je Zbirovia Zbiroh \"(zal. 1845)\", který vyrábí nářadí. Po revoluci vznikly zejm. v okolí Rokycan závody na výrobu součástek do automobilů (např. Borgers).\n\nMezi nejnovější průmyslové závody na Rokycansku patří Prowell v Rokycanech vyrábějící široký vlnitý papír a Linde (u Mýta). Naopak po roce 1989 zanikly známé rokycanské závody Marila (výroba džemů), Favorit (výroba jízdních kol), Hamiro (výroba hraček) a závody ZKZ (obkladačky) a Jitona (nábytek) ve Vranově.\n\nAsi nejznámějším produktem vyráběným na Rokycansku jsou dnes nátěrové barvy Primalex, které se vyrábí v původním závodě ZKZ ve Vranově.\n\nNejvýznamnější dopravní tepnou okresu je dálnice D5, která 28. října 1995 nahradila tehdejší (přetíženou) silnici I/5 – dnes silnici II/605. Dálnice spojuje Prahu s Plzní a hranicemi SRN v Rozvadově na Tachovsku. Je dlouhá 151 km a v současnosti již zcela dokončená. Na území okresu Rokycany byly její úseky stavěny postupně v letech 1990–1995. V říjnu 1993 byl otevřen úsek Mýto – Klabava, přesně o 2 roky později poté zbylé úseky Kařez – Mýto a Klabava – Ejpovice. Do okresu zasahuje i krátký úsek silnice I/26.\n\nZe silnic II. třídy jmenujme kromě silnice II/605 (původní hlavní státní silnice Praha – Plzeň – Rozvadov) také silnice II/117 (Žebrák – Hořovice – Strašice – Mirošov – Blovice – …) , II/232 (Rokycany – Liblín – Kozojedy (okres Plzeň-sever)) a II/233 (Rakovník – Zvíkovec – Radnice – Plzeň).\n\nSilnice II. třídy jsou II/117, II/183, II/232, II/233, II/234, II/235 a II/605.\n\nOkresem procházejí tři železniční tratě – jedna hlavní a dvě regionální.\n\nTrať 170 Praha – Plzeň – Cheb vchází na území okresu před stanicí Zbiroh a opustí ho za zastávkou Ejpovice \"(celkem 30 km)\" . Je dvojkolejná, v celé své délce elektrizovaná a relativně frekventovaná. Její trasa je součástí třetího železničního koridoru, v budoucnosti se plánuje její přestavba a modernizace, která si vyžádá např. zrušení (resp. přesunutí) stanice Zbiroh a přeložku tratě mezi Kařízkem a Rokycany. Po dokončení oprav a modernizací se na ní zvýší cestovní rychlost. Dnes jsou po ní vedeny kromě osobních a nákladních vlaků také rychlíky, v minulosti dokonce i vlaky InterCity. Rychlíkovými železničními stanicemi na Rokycansku jsou Kařez a Rokycany (zastavuje zde většina rychlíků).\n\nJako Trať 175 je v jízdních řádech označována lokálka Rokycany – Nezvěstice. V úseku z Rokycan do Mirošova prochází hustě zalidněnou oblastí a je využívána nejen k osobní, ale také k relativně husté nákladní dopravě, a proto tomuto úseku nehrozí omezování, nebo dokonce rušení provozu. V úseku od stanice Mirošov po stanici Nezvěstice trať vede řídce zalidněnou krajinou s malými obcemi a proto je budoucnost tohoto úseku lokálky nejistý. Za Kornaticemi opouští lokálka území Rokycanska a pokračuje posledních 7 km okresem Plzeň-jih.\n\nTrať 176 vede z Chrástu u Plzně (okres Plzeň-město) do Radnic. Na území okresu vstupuje u Smědčic a má 8 zastávek – \"Sedlecko, Střapole, Všenice, Dolní Stupno, Stupno (úvraťová stanice), Bezděkov u Radnic, Břasy a Radnice\". Na této trati zatím nedošlo k výraznějšímu omezování spojů, pouze ke snížení počtu zaměstnanců v souvislosti se zavedením specifického odbavování cestujících.\n\nRokycansko je velmi oblíbeným rekreačním zázemím nejen obyvatel Plzně a západočeské oblasti, ale také mnohých Pražanů. Na okrese je velmi rozšířené chalupářství a chatařství – některé obce mají i přes 50 % domů využívaných k rekreaci. Největším lákadlem je relativně zachovalá příroda údolí Berounky, podbrdského kraje a Křivoklátska, která je navíc dobře dostupná po dálnici z Plzně i z Prahy. Úsek Berounky na Rokycansku je oblíben mezi vodáky. Střediskem agroturistiky na okrese je Darovanský dvůr u Darové (obec Břasy).\n\nNejnavštěvovanějšími stavebními památkami okresu jsou vodní hamr v Dobřívi – technická památka a zámek ve Zbiroze \"(zpřístupněn od roku 2004, kdy ho opustila armáda)\". Další zámečky najdeme např. v Mirošově, Radnicích, v Liblíně nebo ve Zvíkovci. Nedaleko Liblína se nad řekou Berounkou tyčí zřícenina gotického hradu Libštejn. Z dalších hradů jmenujme např. Mitrvald.\n\nOkresní město Rokycany bylo v roce 1992 vyhlášeno městskou památkovou zónou. Minulý režim zanechal v historickém jádře města nesmazatelné stopy, přesto se však mnohé památky naštěstí zachovaly dosud (např. gotický kostel na náměstí). V Rokycanech můžeme navštívit Okresní muzeum dr. Bohuslava Horáka s paleontologickou a národopisnou expozicí; jeho paleontologické sbírky se dokonce řadí co do velikosti na 2. místo v České republice, po pražském Národním muzeu. Město je známé také tím, že se nedaleko od něj 10. května 1945 poprvé setkaly americká a sovětská armáda. Tuto událost připomíná pomník na demarkační čáře (u Borku) a Vojenské historické muzeum.\n\nV Radnicích – malém historickém městečku severně od Rokycan – najdeme nejzachovalejší židovskou synagogu v kraji.\n\nV mnoha obcích okresu se zachovala typická lidová architektura – vesnice Vejvanov, Podmokly, Lhota pod Radčem, Jablečno a Dobřív byly v roce 1995 vyhlášeny vesnickými památkovými zónami, vesnice Ostrovec, snad nejhezčí vesnice okresu, je dokonce vesnickou památkovou rezervací. Větší množství zachovalých staveb lidové architektury mají také např. vsi Chlum, Medový Újezd nebo Těškov.\n\nNa území okresu se na ploše cca 80 km² rozkládá část CHKO Křivoklátsko (cca 1/10 její celkové rozlohy). CHKO byla vyhlášena v roce 1978 a sídlí ve Zbečně na Rakovnicku. Další CHKO jsou Brdy ve východní a jihovýchodní části okresu.\n\n\nData k 30. červnu 2005:\n\n\nMěsta jsou uvedena tučně, městyse \"kurzívou\", části obcí .\n\nBezděkov •\nBřasy  •\nBřezina •\nBujesily •\nBušovice  •\nCekov •\nČilá •\nDobřív  •\nDrahoňův Újezd •\nEjpovice •\nHlohovice  •\nHoloubkov •\nHrádek  •\nHradiště •\nHůrky •\nCheznovice •\nChlum •\nChomle •\nKakejcov  •\nKamenec •\nKamenný Újezd  •\nKařez •\nKařízek •\nKlabava •\nKladruby  •\nKornatice •\nLhota pod Radčem •\nLhotka u Radnic  •\n\"Liblín\" •\nLíšná •\nLitohlavy •\nMedový Újezd •\nMešno •\nMirošov  •\nMlečice  •\nMýto •\nNěmčovice  •\nNevid •\nOsek  •\nOstrovec-Lhotka  •\nPlískov •\nPodmokly •\nPříkosice •\nPřívětice  •\nRadnice  •\nRaková •\nRokycany  •\nSebečice  •\nSirá •\nSkomelno •\nSkořice •\nSmědčice •\nStrašice •\nSvojkovice •\nŠtítov •\nTěně •\nTerešov  •\nTěškov •\nTrokavec •\nTýček •\nÚjezd u Svatého Kříže •\nVejvanov •\nVeselá •\nVísky •\nVolduchy •\nVšenice •\nZbiroh  •\n\"Zvíkovec\"\n\n"}
{"id": "20625", "url": "https://cs.wikipedia.org/wiki?curid=20625", "title": "Hyponatremie", "text": "Hyponatremie\n\nHyponatrémie je porucha složení vnitřního prostředí v organismu, při níž poklesá koncentrace sodného iontu (Na+) v krvi, resp. v krevní plazmě. Nejčastěji se objevuje ve sportu. V minulosti mnoho závodníků utrpělo během závodů nebo po něm kolaps, nebo se u nich objevila zmatenost a dezorientace. Při analýze těchto případů formuloval jako první Noakes v roce 1985 své podezření, že se jedná o \"otravu vodou\". Dnes je tedy tento syndrom nazýván hyponatrémií (EAH), která je způsobená nadměrným příjmem tekutiny při stresové situaci. Ta vyvolá prudký pokles Na+ v krvi. Jako kritická je považována hodnota krevního sodíku 130 mmol/l nebo méně. \nPříznaky jsou podobné dehydrataci. Mírný pokles sodíku často nebývá zaznamenán. U vyššího poklesu sportovec trpí nevolností, únavou a dezorientací v čase i prostoru. Pokud koncentrace sodíku klesne pod kritickou hranici, může tento stav vyústit v edém mozku a plic, který je provázen zvracením, bolestmi hlavy, křečemi, může se také dostavit respirační insufience a snížení citlivosti. \n\nSchwartz Barterův syndrom, též syndrom inadekvátní produkce ADH (SIADH), může být paraneoplastickým projevem při některých nádorových onemocněních. Zvýšená produkce ADH vede k zadržování vody v těle a tím k poklesu koncentrace sodíku.\n\nV roce 2002 na Bostonském maratonu vyšetřovali vědci přes 400 zkolabovaných závodníků. Zjistili, že mnoho z nich bylo blízko smrti z nedostatku kationtu sodíku (NaCl = chlorid sodný, kuchyňská sůl). Během závodu maratonec vypotí 3 a více litrů potu a s ním také sůl. Nedostatek soli se projevuje jako žízeň, a tak závodník na občerstvovacích stanicích podél trati stále více pije, příjem vody bez soli ale problém ještě prohloubí. Může nastat „naředění“ vnitřního prostředí a kolaps.\n"}
{"id": "20627", "url": "https://cs.wikipedia.org/wiki?curid=20627", "title": "Okres Plzeň-sever", "text": "Okres Plzeň-sever\n\nOkres Plzeň-sever \"(Severní Plzeňsko)\" se nachází v západních Čechách, v severovýchodní části Plzeňského kraje. Sídlem okresu byla dříve Plzeň, která ovšem nikdy nebyla jeho součástí.\n\nRozlohou i počtem obyvatel je okres třetí největší v kraji. Hustota zalidnění je v rámci kraje i republiky podprůměrná.\n\nV rámci kraje sousedí s okresy Plzeň-město a Plzeň-jih (na jihu), Rokycany (na východě) a Tachov (na západě). Severovýchodní hranici má okres společnou se Středočeským krajem, okresem Rakovník. Na severu území má krátký, asi čtrnáctikilometrový úsek hranice s Ústeckým krajem, okresem Louny, a na severozápadě hraničí s Karlovarským krajem, okresem Karlovy Vary a Cheb. Nejdelší hranici (45 km) má severní Plzeňsko s tachovským okresem.\n\nOd reformy veřejné správy, která vstoupila v platnost 1. ledna 2003 je území okresu tvořeno dvěma správními obvody obcí s rozšířenou působností – Nýřany a Kralovice. Správní obvod Nýřany je tvořen i velkým množstvím obcí, které mají podstatně výhodnější spojení s Plzní než právě s Nýřany. Tyto obce ale nemohly být přeřazeny přímo pod správu města Plzně, protože by se tím správní obvod krajského města neúměrně zvětšil a došlo by ke značným rozdílům mezi hranicemi okresů a správních obvodů. Proto bylo přímo v Plzni v objektech bývalého okresního úřadu otevřeno detašované pracoviště MěÚ Nýřany.\n\nSprávní obvody jsou dále členěny na pověřené obce: v ORP Nýřany jsou to kromě Nýřan ještě Všeruby, Město Touškov a Třemošná. V obvodě Kralovice jsou kromě Kralovic dále pověřené obce Plasy a Manětín.\n\nOkres vznikl v červenci 1960 sloučením obcí ze severní, severozápadní a severovýchodní části dosavadního okresu Plzeň, většiny obcí okresů Plasy, a některých obcí z okresů Stod, Stříbro, Toužim a Podbořany. K datu vzniku tvořilo okres 122 obcí a okres měl rozlohu 1377 km².\n\nK první změně okresní hranice došlo v roce 1962, kdy byla obec Sulislav přeřazena do okresu Tachov, v roce 1964 byla do karlovarského okresu logicky připojena obec Chyše, od Plzně vzdálená přes 50 km. V roce 1976 byla provedena delimitace okrajových obcí Křimice, Radčice a Červený Hrádek do okresu Plzeň-město. O 27 let později, v roce 2003, byly k Plzni připojeny také Malesice. Poslední, a zároveň největší, změna okresní hranice nastala v roce 2007, kdy byly v souvislosti se sjednocováním hranic správních obvodů a okresů přeřazeny obce Kyšice, Dýšina a Chrást do okresu Plzeň-město. Paradoxně se však zatím nestaly přímou součástí města Plzně.\n\nVe 20. století zaniklo na území okresu Plzeň-sever několik obcí a osad. Lze je dělit do dvou skupin: \"sídla zaniklá vlivem poválečného odsunu německých obyvatel\" a \"sídla zaniklá vlivem výstavby vodní nádrže Hracholusky\".\n\nNadmořská výška území okresu se převážně pohybuje mezi 400 – 600 m a zvyšuje se postupně směrem k severu. Jižní část okresu je tvořena relativně nízko položenou Plzeňskou pánví \"(kolem 400 m)\". Severně od Města Touškov se již začíná zvedat Plzeňská pahorkatina, jejíž vrcholy v nejvyšších partiích přesahují 600 m. Východní hranice okresu je tvořena relativně hlubokým údolím Berounky, v němž také najdeme nejníže položený bod území \"(305 m)\". Severozápadní oblasti okresu jsou položené naopak nejvýše. Plzeňská pahorkatina tam již přechází v Tepelskou vrchovinu. Právě v této oblasti se nedaleko Úterý, na hranici s okresem Cheb, nachází nejvyšší bod okresu – Stěnský vrch (762 m).\n\nNejvýše položenou obcí okresu je Bezvěrov \"(675 m)\". U nedaleké osady Krašov najdeme významný televizní vysílač pro celou oblast západních Čech, který byl záměrně poškozen v prvních dnech srpnové okupace v roce 1968.\n\nNaopak nejníže položenou obcí jsou Nadryby (316 m) - na řece Berounce.\n\nK 31. prosinci 2003 měl okres celkovou plochu 1314,08 km², z toho:\n\nCelý okres je odvodňován řekou Berounkou \"(resp. Mží)\" a jejími přítoky.\nPro severní Plzeňsko má největší význam řeka Střela pramenící u Toužimi v Tepelské vrchovině. Na území okresu vstupuje hlubokým kaňonem u Rabštejna, protéká městem Plasy, stáčí se na východ a u Liblína ústí zleva do Berounky. Jejími významnějšími přítoky jsou například Manětínský nebo Kralovický potok.\n\nŘeka Mže vstupuje do okresu v jeho západní části ve vodní nádrži Hracholusky. V jedné z jejích zátok přijímá zleva Úterský potok tvořící přirozenou hranici okresů Plzeň-sever a Tachov. V Plzni po soutoku se všemi tamními řekami se z ní stává Berounka, která se opět objevuje na území okresu a tvoří hranici s okresem Rokycany. U Kaceřova se do ní zleva vlévá potok Třemošná přitékající z oblasti Plzeňské pahorkatiny \"(od Všerub a Třemošné).\" U Liblína následuje již zmíněný soutok se Střelou. Po dalších 20 km, na samé východní výspě okresu se do Berounky nedaleko Zvíkovce zleva vlévá potok Javornice, přitékající od Kožlan, který tvoří přirozenou hranici okresů Plzeň-sever a Rakovník.\n\nNejrozsáhlejší vodní plochou okresu je vodní nádrž Hracholusky (cca 470 ha), z čehož přibližně polovina leží již v okrese Tachov. Nádrž má zejména rekreační využití.\n\nVelmi pozoruhodná jsou dvě jezera okresu: Odlezelské a Hromnické. Odlezelské jezero vzniklo teprve v roce 1872 vlivem sesuvu půdy, který přehradil rozvodněný Mladotický potok. K sesuvu došlo jednak kvůli vytrvalým dešťům, a jednak také kvůli snížení stability svahu způsobeného výstavbou zářezu železniční trati Plzeň-Žatec. Hromnické jezírko vzniklo závalem odvodňovací štoly v původním břidličném lomu. Vlivem zdejší původní výroby kyseliny sírové z břidlice má jezírko dodnes načervenalou barvu a voda v něm je zcela bez života.\n\nSeverní Plzeňsko je relativně bohaté na nerostné suroviny. Nejvýznamnější surovinou je kaolín, který se dodnes těží v okolí Kaznějova. Používá se zejména k výrobě užitkové keramiky, obkladaček a žáruvzdorných výrobků. Závody na zpracování této suroviny najdeme zejména v nedaleké Horní Bříze. U Žihle a Kožlan se vyskytují cihlářské hlíny. Dnes již většinou vytěžená ložiska černého uhlí se nacházela v Plzeňské pánvi, v okolí města Nýřany, které se díky těžbě stalo průmyslovým střediskem.\n\nOkres Plzeň-sever se řadí mezi průmyslově-zemědělské oblasti. Průmyslová výroba je soustředěna zejména do blízkosti Plzně, zatímco největší zemědělská družstva mají svá sídla spíše v centrálních nebo periferních částech okresu. V březnu 2008 byla míra registrované nezaměstnanosti na severním Plzeňsku 3,7 %, což bylo mírně pod průměrem kraje \"(4,1 %)\". V poslední době lze pozorovat pokles nezaměstnanosti, což svědčí o zlepšování životní úrovně obyvatel okresu. Počátkem roku 2007 dosahovala nezaměstnanost ještě cca 5 %, v roce 2001 až skoro 6 %. Nejnižší míru nezaměstnanosti mají podle nejnovějších údajů ÚP Plzeň-sever Lochousice \"(17,5 %)\". V okolí se jedná ale spíše o výjimku. Nejhorší situace je v odlehlých severozápadních obcích okresu jako jsou Úterý, Bezvěrov nebo Nečtiny. Nezaměstnanost tam dosahuje 10-15 %. Naopak nulovou nezaměstnanost mají obce Dolní Hradiště a Velečín. Relativně nejméně nezaměstnaných je ale v obcích v bezprostřední blízkosti Plzně.\n\nI po roce 1989 zůstala nejvýznamnějším průmyslovým odvětvím okresu výroba keramiky, která byla ale oproti předchozímu stavu omezena a rozdrobena do většího množství podniků. Část výroby zaniklých ZKZ Horní Bříza převzal koncern Lasselsberger, technickou a žáruvzdornou keramiku ale vyrábějí v Horní Bříze například také firmy VUK nebo HOB CerTec.\n\nNové průmyslové závody vznikly v posledních 10 letech při novém úseku dálnice D5 u Nýřan. Jedná se zejména o firmy vyrábějící elektrotechnická a elektronická zařízení – např. DIOSS nebo ZIEGLER Automobiltechnik.\nV Heřmanově Huti sídlí sklárny vyrábějící užitkové i nápojové sklo. Na tradici chemické výroby navazuje v Kaznějově podnik OMGD, který se v současné době specializuje na výrobu kyseliny citronové.\n\nV okrese je 671,98 km² zemědělské půdy, z toho tvoří asi 82 % orná půda.\n\nRostlinná výroba okresu se orientuje zejména na pěstování kukuřice krmné a na siláž, dále také pšenice, ječmene a řepky.\n\nŽivočišná výroba je zaměřena na chov skotu, prasat a drůbeže.\n\nNejvětší statek na okrese sídlí v Únešově a zabývá se výrobou a zpracováním masa a konzervací brambor. Další velká družstva najdeme v Kralovicích, Kožlanech, Hromnicích a Žihli. Oblast severního Plzeňska zásobuje mléčnými výrobky Kralovická mlékárna.\n\nSilniční síť okresu měří celkem 897 km, z toho 19 km dálnic, 82 km silnic I. třídy, 266 km silnic II. třídy a 530 km silnic III. třídy.\n\nDálnice D5 Praha-Plzeň-Rozvadov prochází jihozápadní částí okresu u Nýřan. V celém úseku Plzeň-Rozvadov byla otevřena 6. listopadu 1997. Na severním Plzeňsku jsou z dálnice 3 sjezdy: Plzeň západ, Nýřany a Heřmanova Huť. Přibližně 8 km severně od její trasy je s dálnicí rovnoběžná původní hlavní silnice č. 5, která je dnes vedena jako silnice II/605.\n\nZ Plzně vycházejí hvězdicovitě 3 silnice I. třídy. Silnice I/26 směřuje na Domažlice a území okresu se dotýká jen v obcích Zbůch a Líně. Silnice I/20 stoupá z Plzně severozápadním směrem na Všeruby, Úněšov, Bezvěrov, Toužim a Karlovy Vary. Silnice I/27 vychází z Plzně přímo na sever směrem na Třemošnou, Plasy, Kralovice a dále na Žatec a Most.\n\nSilnice II. třídy jsou II/180, II/193, II/201, II/203, II/204, II/205, II/206, II/210, II/229, II/230, II/231, II/232, II/233 a II/605.\n\nSeverním Plzeňskem procházejí 3 tratě celostátního významu a 3 lokálky.\n\nNejvýznamnější železniční drahou je Trať 170 Praha-Plzeň-Cheb. Na území okresu je vedena mezi stanicemi Plzeň-Křimice a Pňovany \"(18 km)\". Je elektrizovaná a dvoukolejná. V současné době probíhá její celková přestavba na parametry železničního koridoru, která si v období od března do června 2008 vyžádala úplné vyloučení provozu mezi Kozolupy a Stříbrem. V žst. Pňovany vychází z hlavní tratě lokálka Pňovany-Bezdružice, která má ale význam pouze pro obsluhu Tachovska.\n\nDruhou významnou železnicí je Trať 180 Plzeň-Domažlice. Přestože je jen jednokolejná a bez elektrického provozu, jsou po ní vedeny i mezinárodní rychlíky do Mnichova. Na území okresu je mezi stanicemi Vejprnice a Zbůch \"(13 km)\". Ze stanice Nýřany vychází desetikilometrová lokálka do Heřmanovy Huti.\n\nPro obsluhu severního Plzeňska má bezesporu největší význam Trať 160 Plzeň-Žatec, která vede okresem přibližně mezi stanicemi Třemošná a Blatno \"(48 km)\". Také po této trati jsou vedeny i rychlíky, ale ani tato trať není dvoukolejná ani elektrizovaná. Nejvýznamnější stanice na jejím úseku jsou Třemošná, Horní Bříza, Kaznějov, Plasy, Mladotice a Žihle. Z Mladotic vycházela dříve lokálka do Rakovníka, na níž byl ale asi v roce 1997 pro špatný technický stav přerušen provoz v úseku Mladotice-Čistá. Později byl provoz obnoven pouze do Kralovic, a tak byl zbylý jedenáctikilometrový úsek v podstatě odsouzen k zániku.\n\nSeverní Plzeňsko je velmi významným rekreačním zázemím Plzeňanů. Najdeme zde čistou nedotčenou přírodu: hluboké a tiché lesy, přitažlivá údolí Střely, Berounky a jejich přítoků nebo jen obyčejnou podhorskou, odlehlou krajinu.\n\nZároveň však můžeme v oblasti obdivovat také mnohé stavební památky od klášterů v Mariánské Týnici a v Plasích přes „barokní perlu západních Čech“ – Manětín, hrad Krašov až po stará hornická městečka Úterý a Rabštejn nad Střelou.\n\nVelké rekreační možnosti nabízí vodní nádrž Hracholusky na Mži, na jejíchž březích najdeme několik kempů a ubytovacích zařízení. V provozu je tam také sezónní lodní doprava po přehradním jezeře. Za návštěvu rozhodně také stojí méně známá místa okresu, jako jsou např. Nečtiny s novogotickým zámkem nebo románský kostelík v Potvorově.\n\nZ přírodních krás jmenujme hlavně povodí Střely mezi Mladoticemi, Manětínem, Rabštejnem a Žihlí. Najdeme tam rozsáhlá lesní žulová skalní městečka se zajímavými úkazy, jakými jsou bezesporu např. viklany. Jižně od Manětína se rozkládá obrovský lesní komplex s rozlohou skoro 100 km². Velmi pěkné je také údolí Úterského potoka.\n\nJedinou překážkou rozvoje turistického ruchu je špatná dopravní dostupnost některých oblastí pro nemotorizované návštěvníky.\n\nVe východní části okresu do něj zasahuje výběžek CHKO Křivoklátsko, vyhlášené v roce 1978 se sídlem ve Zbečně na Rakovnicku.\n\nNa území okresu byly v roce 1978 vyhlášeny 3 oblasti klidu – dnes přírodní parky. Přírodní park Horní Střela má rozlohu 68,5 km² a zahrnuje hluboké údolí a meandry řeky Střely s širším okolím v oblasti mezi Mladoticemi, Rabštejnem nad Střelou a Žihlí. Dalším přírodním parkem je Manětínská zahrnující lesní komplex jižně od Manětína, a Úterský potok.\n\nDále je jednotlivě chráněno šest přírodních památek. Všechny jsou ve správě AOPK Plzeň.\n\nData k 30. červnu 2005:\n\n\nMěsta jsou uvedena tučně, městyse \"kurzívou\", části obcí .\n\nBdeněves •\nBezvěrov  •\nBílov •\nBlatnice •\nBlažim •\nBohy  •\nBrodeslavy •\nBučí •\nČeminy •\nČerníkovice •\nČerňovice •\nČeská Bříza •\nDobříč  •\nDolany  •\nDolní Bělá •\nDolní Hradiště •\nDražeň •\nDruztová •\nHeřmanova Huť  •\nHlince •\nHněvnice •\nHolovousy •\nHorní Bělá  •\nHorní Bříza •\nHromnice  •\nHvozd  •\nChotíkov •\nChříč  •\nJarov •\nKaceřov •\nKaznějov •\nKbelany •\nKočín •\nKopidlo •\nKoryta •\nKozojedy  •\nKozolupy •\nKožlany  •\nKralovice  •\nKrašovice •\nKrsy  •\nKřelovice  •\nKunějovice •\nLedce •\nLíně •\nLíšťany  •\nLíté  •\nLochousice •\nLoza •\nManětín  •\nMěsto Touškov  •\nMladotice  •\nMrtník •\nMyslinka •\nNadryby •\nNečtiny  •\nNekmíř  •\nNevřeň •\nNýřany  •\nObora •\nOstrov u Bezdružic  •\nPastuchovice •\nPernarec  •\nPláně  •\nPlasy  •\nPlešnice •\nPňovany  •\nPotvorov •\nPřehýšov  •\nPříšov •\nRochlov •\nRybnice •\nSedlec •\nSlatina •\nStudená •\nŠtichovice  •\nTatiná •\nTis u Blatna  •\nTlučná •\nTrnová •\nTřemošná  •\nÚherce •\nÚjezd nade Mží •\nÚlice  •\nÚněšov  •\nÚterý  •\nVejprnice •\nVelečín  •\nVochov •\nVšehrdy •\nVšeruby  •\nVýrov  •\nVysoká Libyně •\nZahrádka  •\nZbůch  •\nZruč-Senec  •\nŽihle  •\nŽilov \n\n"}
{"id": "20630", "url": "https://cs.wikipedia.org/wiki?curid=20630", "title": "Okres Plzeň-město", "text": "Okres Plzeň-město\n\nOkres Plzeň-město je okresem v Plzeňském kraji. Jeho dřívějším sídlem bylo město Plzeň.\n\nDo 31. prosince 2006 byla jedinou obcí okresu Plzeň. Od 1. ledna 2007 se okres však rozrostl o další samostatné obce, takže od té doby se skládá z 15 obcí, z čehož dvě obce mají status města (Plzeň a Starý Plzenec).\n\nOkres je charakteristický tím, že drtivá většinu jeho obyvatel (90 %) žije v krajském městě Plzeň, které je tvořeno 10 nestejně velkými obvody. Okres na severu a severozápadě sousedí s okresem Plzeň-sever, na jihozápadě až jihovýchodě s okresem Plzeň-jih, na východě pak s okresem Rokycany.\n\nPovrch okresu je dán tvarem centrální části Plzeňské kotliny a vějířovitým soutokem 4 významných západočeských řek. Město obklopují četné kopce a vrchy – nejvýznamnějším z nich je bezesporu hora Radyně (567 m), na jihovýchodním okraji okresu, se stejnojmenným hradem. Pod touto horou se rozkládá město Starý Plzenec, předchůdce dnešní Plzně. Na severu je Sylvánský vrch (403 m), ještě výše, již v okrese Plzeň-sever najdeme horu Krkavec (504 m) se stejnojmenným vysílačem. V severovýchodní části města jmenujme ještě vrch Chlum (416 m).\n\nK 31. prosinci 2003 měl okres celkovou plochu 137,66 km², z toho:\n\nJak již bylo řečeno, okres leží na soutoku 4 významných řek, z čehož každá přibližně odvodňuje 1 okres Plzeňského kraje (s výjimkou okr. Plzeň-sever).\n\nNejvýznamnější (ale ne nejvodnější) plzeňskou řekou je Mže, která na území okresu přitéká ze západu, z Tachovska. Ve Skvrňanech přijímá Mže zprava Vejprnický potok, a pokračuje okolo centra města. U pivovaru se do Mže zprava vlévá Radbuza. V tomto místě řeka Mže také končí a tok pokračuje dále již jako Berounka. Ta se poté stáčí mírně k severovýchodu, kolem čističky odpadních vod. V Doubravce, pod románským kostelem sv. Jiří, přijímá zprava Úslavu a zahlubuje se do hlubokého údolí. Teče kolem Bukovce a Chrástu, za nímž opouští území okresu. V tomto bodě najdeme také jeho nejníže položený bod. Berounka teče dále směrem na Beroun a Prahu, kde se v Lahovicích zleva vlévá do Vltavy.\n\nŘeka Radbuza přitéká do okresu z jihozápadu, z Domažlicka. Mezi Valchou a Liticemi je vodní nádrž České údolí z roku 1976. Dále pokračuje okolo čtvrti Doudlevce, v níž se do ní vlévá zprava Úhlava. Poté se řeka blíží centru města, kde u pivovaru ústí do Mže za vzniku Berounky.\n\nÚhlava do Plzně přitéká od jihu, z Klatovska. Teče kolem Radobyčic a obtéká čtvrť Hradiště. V Doudlevcích ústí do Radbuzy.\n\nNejméně významnou plzeňskou řekou je zřejmě Úslava. Přitéká z jižního Plzeňska, od jihovýchodu. Na území okresu vstupuje u zámku Kozel, protéká Starým Plzencem a Koterovem. V Doubravce ústí do Berounky.\n\nVodní plochy v okrese jsou důležité zejména pro rekreační účely obyvatel. Jedná se o soustavu Boleveckých rybníků na severu Plzně a o přehradu České údolí na jihozápadě.\n\nPlzeň je naprosto jednoznačně hospodářsky nejsilnější okres nejen Plzeňského kraje, ale i celých západních Čech.\n\nPlzeňský průmysl patří mezi nejrozvinutější v celé České republice. Plzeň je nejvýznamnějším českým střediskem dopravního strojírenství – obrovské plochy podniku Škoda zabírají skoro 2 km. Tento podnik vyrábí zejména kolejová vozidla – tramvaje, lokomotivy, rekonstruuje vozy pražského metra. V roce 2005 sem byla přenesena výroba trolejbusů z Ostrova nad Ohří. Škoda se nezabývá jen dopravním strojírenstvím, ale také výrobou turbín (ŠKODA POWER). Dalším podnikem je například (ŠKODA JS), která se zabývá výrobou vybavení pro elektrárny a jaderná zařízení. Od roku 1924 se zde vyrábí elektrické generátory (dnes ve firmě BRUSH SEM, s.r.o. - dříve ŠKODA Elektrické stroje), z kterých pochází valná většina elektrické energie proudící do českých podniků a domácností. V 90. letech začala na okraji Plzně vznikat nová průmyslovo-obchodní zóna Borská pole, kde sídlí podniky moderních průmyslových oborů – např. elektronika (PANASONIC). Velký význam v hospodářství okresu má také průmysl potravinářský. Pivo vařené v Plzeňských pivovarech se řadí mezi nejznámější a nejlepší na světě. Plzeňský masokombinát Schneider zase zásobuje velkou část západních Čech masnými výrobky.\n\nData k 30. červnu 2005:\n\n\nOkresem prochází dálnice D5, dále silnice I. třídy I/19, I/20, I/26 a I/27.\nSilnice II. třídy jsou II/180, II/183, II/203, II/231, II/233 a II/605.\n\nMěsta jsou uvedena tučně, městyse \"kurzívou\", části obcí .\n\n\n\n"}
{"id": "20633", "url": "https://cs.wikipedia.org/wiki?curid=20633", "title": "Postila", "text": "Postila\n\nPostila nebo postilla (z latinského \"post illa verba\", tedy „po těchto slovech“, tj. výklad kněze následující po čtení Písma) je středověký název pro souvislý výklad liturgického biblického textu (\"čtení\") nebo později pro celou sbírku takových výkladů. \n\nPostily jako souvislé texty či psaná kázání se rozšířily ve 13. století jednak v souvislosti se vznikem kazatelských řádů (dominikáni, františkáni) a s rostoucím důrazem církevních autorit na kázání vůbec. Prvními a nejznámějšími souvislými postilami na celou Bibli byly postily Hugona ze Saint-Cher († 1263), jež opakovaně vycházely tiskem od 15. do 17. století. Velký význam měly i \"Postillae perpetuae in Vetus et Novum Testamentum\" od Mikuláše z Lyry (kolem 1325), který vycházel z velké Glosy Anselma z Laonu, ale kladl větší důraz na doslovný smysl textu a opíral se i o texty v původních jazycích (hebrejštině a řečtině). Z Lyrovy Postilly hojně čerpal i Martin Luther. \n\nPro lid se muselo kázat v národních jazycích a postily jako jedny z prvních psaných textů tak nabyly velký význam při tvorbě spisovných národních jazyků včetně češtiny. Po latinských postilách Konráda Waldhausera a Jana Milíče z Kroměříže napsal první českou postilu (\"Řeči nedělní a sváteční\", 1392) Tomáš Štítný, po něm Jan Hus (1413), dále Jakoubek ze Stříbra, kritickou \"Knihu výkladuov\" Petr Chelčický (asi 1435) a kolem roku 1456 vznikla rovněž velmi kritická \"Postilla\" Jana Rokycany. \n\nNovou vlnu postil přinesla doba reformace. V češtině jsou to \"Postilly\" katolických autorů Tomáše Bavorovského (1557) a Tomáše Rešela (1561), z bratrských \"Postila Kralická\" (1575) a \"Postila Kapitova\", z luterských Martina Philadelpha (1592) a z utrakvistů \"Postilly\" Jan Achillesa Berounského a Bohuslava Bepty Vysokomýtského. Další postily pak psali významní kazatelé až do konce 19. století a patřily k nejrozšířenější lidové četbě. \n\nRoku 2006 vydal sbírku kázání pod názvem \"Stezka ve skalách. Postila\" prof. Jan Heller. Jinak se slovo Postila používá metaforicky, například jako název časopisu \"Postilla Bohemica\", který v Kostnici vydával vynikající německý bohemista Frank Boldt. \n\n\n"}
{"id": "20641", "url": "https://cs.wikipedia.org/wiki?curid=20641", "title": "Dobřany", "text": "Dobřany\n\nDobřany ( , v letech 1938–1945 \"Wiesengrund\") jsou město v okrese Plzeň-jih v Plzeňském kraji, 12 km jihozápadně od Plzně na řece Radbuze. Žije zde obyvatel.\n\nMěstem vede železniční trať z Plzně do Železné Rudy, na které je zde zřízena železniční stanice \"Dobřany\" a severně od města v k. ú. Šlovice u Plzně ještě zastávka \"Dobřany zastávka\". Nachází se zde psychiatrická léčebna, ve které se každoročně koná festival Mezi ploty.\n\nPrvní písemná zmínka o městě pochází z roku 1243. V roce 1259 je doložena nejstarší komunita ženského církevního řádu Magdalenitek v Čechách. Původně vladycké sídlo, po němž se roku 1243 psal Záviš z Dobřan z rodu Markvarticů, k roku 1260 je doložen městský rychtář. Tržní význam města dokládá zvláštní dobřanská obilní míra. Město v letech 1272–1282 získal ženský premonstrátský klášter v Chotěšově a držel jej do roku 1782, kdy byl klášter Josefem II. zrušen. V roce 1799 a 1814 městem táhlo ruské vojsko vedené generálem Suvorovem (Napoleonské války). V letech 1822–1945 zde hospodařili němečtí šlechticové Thurn-Taxisové, kteří byli po druhé světové válce popraveni. Velký význam mělo přivedení železnice do města v roce 1876, kdy byl uveden do provozu úsek z Plzně do Nýrska. Od roku 1880 je v Dobřanech psychiatrická léčebna se současnou kapacitou 1 225 pacientů. V letech 1938–1945 patřila obec k říšské provincii Sudety. Při náletu britského letectva v noci 17. dubna 1943 na plzeňskou Škodovku došlo k záměně s léčebnou, město bylo omylem bombardováno a značně poškozeno. Po válce bylo původní německé obyvatelstvo vysídleno.\n\n\n\nV dobřanské psychiatrické léčebně působili psychoanalytik a básník Zbyněk Havlíček, německý psychiatr a neurolog Arnold Pick a básník a výtvarník Karel Šebek.\n\n\n\n"}
{"id": "20642", "url": "https://cs.wikipedia.org/wiki?curid=20642", "title": "Okres Klatovy", "text": "Okres Klatovy\n\nOkres Klatovy náleží do Plzeňského kraje. Jeho dřívějším sídlem bylo město Klatovy.\n\nRozlohu má největší v České republice a počtem obyvatel mu patří druhé místo v Plzeňském kraji (po okresu Plzeň-město). Průměrná lidnatost okresu je velmi nízká, hluboko pod krajským i republikovým průměrem.\n\nÚzemí okresu vyplňuje hlavně západ pohoří Šumava a západní Pošumaví.\n\nOkres sousedí s plzeňskými okresy Plzeň-jih a Domažlice, s jihočeskými Prachatice a Strakonice a jeho jižní hranice je i státní hranicí s Německem.\n\nPodle vyhlášky MVČR č. 513/2006 Sb. přešla z okresu Domažlice do okresu Klatovy ke dni 1. ledna 2007 obec Černíkov. Naopak okresu ubyly obce Borovy a Nezdice, které se staly součástí okresu Plzeň-jih. Rozloha okresu se tím pádem změnila z 1 939,54 km² na 1 945,69 km² a počet obyvatel okresu se snížil o 113.\n\nPovrch Okresu Klatovy je velmi členitý. Celou jeho jihozápadní oblast \"(podél hranice se Spolkovou republikou Německo)\" tvoří Šumava. V této oblasti najdeme také nejvyšší horu okresu i celých západních Čech – Velkou Mokrůvku (1 370 m n. m.). Směrem do vnitrozemí klesá horský charakter reliéfu a mění se na podhorské vrchoviny a pahorkatiny. Doslova rovinatá území ale v okrese nenajdeme.\n\nK 31. prosinci 2003 měl okres celkovou plochu 1 939,6 km², z toho:\n\nNejvýznamnějšími řekami území klatovského regionu jsou řeky Úhlava, Otava a Řezná.\n\nŘeka Úhlava pramení v horských oblastech Šumavy, nedaleko Železné Rudy, pod horou Pancíř. Protéká městy Nýrsko, Janovice nad Úhlavou a Švihov, její tok také tečuje některá klatovská předměstí. Podle pozměněných hranic okresů k roku 2007 bude řeka opouštět území okresu za obcí Červené Poříčí v nadmořské výšce asi 360 m. V Plzni řeka ústí do Radbuzy.\n\nŘeka Otava vzniká na Šumavě nedaleko rekreačního střediska Čenkova Pila soutokem řek Vydra a Křemelná. Protéká městy Sušice a Horažďovice, za nimiž také opouští území okresu i kraje a teče směrem na Strakonice a Písek, za nímž ve vodní nádrži Orlík ústí do Vltavy.\n\nŘeka Řezná (Regen) pramení v horských oblastech Šumavy pod horou Pancíř. Protéká Železnou Rudou a u Alžbětína opouští Českou republiku. Protéká městy Bayerisch Eisenstein, Zwiesel, Regen, Bad Kötzting. V Řezně (Regensburg) ústí zleva do Dunaje. Železnorudsko je tak jedno z mála míst v Čechách, které je odvodňováno do Černého moře.\n\nPodhorské oblasti klatovského okresu jsou bohaté na rybníky. Zejména se jedná o území vymezené přibližně městy Klatovy, Nepomuk, Horažďovice a Sušice. Největším rybníkem na okrese je Kozčínský rybník, u obce Kovčín, který má plochu 104 ha. Významné pro rekreaci jsou také rybníky Hnačovský nebo Myslívský.\n\nNa řece Úhlavě, nad městem Nýrsko, byla v roce 1966 vybudována Vodní nádrž Nýrsko o ploše 126 ha. Podhorská nádrž je zásobárnou pitné vody.\n\nNa Šumavě najdeme také větší množství jezer ledovcového původu. Jedná se zejména o jezera Černé \"(17,6 ha, největší jezero v ČR)\", Čertovo jezero (10 ha), Jezero Laka a Prášilské jezero. Všechna jezera jsou v nadmořské výšce kolem 1 000 m.\n\nOkres Klatovy je převážně zemědělský, podíl průmyslu na celkovém hospodářství okresu se příliš nezvyšuje. Od pádu komunismu ale můžeme pozorovat nárůst zaměstnanců pracujících ve službách. Tento trend je způsoben především prudkým rozvojem turistiky na Šumavě.\n\nPrůmysl okresu se soustřeďuje hlavně do 3 středisek: Klatovy, Sušice a Horažďovice, což jsou také 3 největší města okresu. Mezi nejvýznamnější průmyslové podniky patří Šumavské vápenice a omítkárny, Otavské strojírny, SOLO Sirkárna Sušice (tradiční výrobce sirek), KLIMO Klatovy (nápoje) nebo Drůbežářské závody Klatovy.\n\nRostlinná výroba okresu je zaměřena na pěstování pšenice a ječmene, zvyšují se osevní plochy řepky. Vzhledem k podhorskému charakteru území se pěstují také brambory (konzumní i průmyslové).\n\nŽivočišná výroba je zaměřena na chov skotu. Chovají se ale také kozy a ovce. Vysoko položené louky na Šumavě se opět začínají využívat jako pastviny.\n\nNejvětší zemědělské podniky a družstva sídlí v Předslavi, v Bezděkově u Klatov, v Dlažově, v Lubech (součást Klatov) a ve Švihově.\n\nData k 1. lednu 2016:\n\nOkres leží stranou hlavních dopravních tahů (tj. dálnice). Přesto jím však prochází dvě relativně významné silnice I. třídy, jedna přeshraniční železniční trať, a v periferní části ho protíná také hlavní trať 190.\n\nOkresem procházejí 2 silnice I. třídy. Jedná se o komunikace I/22 a I/27, které se protínají v okresním městě Klatovy.\n\nSilnice I/22 přichází z Jihočeského kraje, z měst Vodňany a Strakonice. Na území okresu vstupuje u Horažďovic, prochází obcemi Nalžovské Hory a Mochtín. Potom silnice vstupuje od JV do Klatov, kde se setkává se silnicí I/27. Z Klatov pokračuje západním směrem a území okresu opouští u obce Dlažov. Vlastní silnice končí u města Domažlice.\n\nSilnice I/27 je významnou komunikací spojující sever a západ Čech. Začíná v Dubí, přes sever Čech se dostane do Plzně. Za Plzní pokračuje přes Přeštice, a u Červeného Poříčí vstupuje na území okresu. Prochází Švihovem a Klatovy, které protíná severo-jižním směrem. Dále pokračuje přes Běšiny, za nimiž vstupuje do horských oblastí Šumavy, kde se vyskytují četné zatáčky a v zimě zde nastávají časté dopravní problémy. Po projetí obcemi Čachrov a jeho částí Javorná se silnice dostává do nadmořské výšky okolo 1000 m a začíná opět klesat do Železné Rudy. Za městem, v místní části Alžbětín, silnice končí na státní hranici, kde na ni navazuje bavorská komunikace podobného rázu.\n\nZe silnic druhé třídy jmenujme například silnici II/171, která prochází městem Sušice nebo „šumavskou“ silnici II/190.\nSIlnice II. třídy jsou II/117, II/139, II/145, II/169, II/171, II/172, II/174, II/182, II/184, II/185, II/186, II/187, II/188, II/190, II/191 a II/192.\n\nOkresem prochází tři železniční tratě.\n\nNejvětší význam má pro okres bezesporu rychlíková železniční trať Plzeň - Klatovy - Železná Ruda (č. 183). Tato trať byla v 90. letech elektrifikována v úseku Plzeň – Klatovy. V Železné Rudě na ni přímo navazuje německá železniční trať do Zwieselu. Úsek trati mezi Klatovy a Železnou Rudou je technicky velmi zajímavý. Překonává totiž horský terén s četnými mosty, vysokými náspy a tunely. Nad Železnou Rudou (Špičák) na ní najdeme Špičácký tunel, který byl až do dubna 2007 nejdelším železničním tunelem v České republice (byl o 11 metrů překonán Březenským tunelem u Chomutova). \"Stanice na území okresu: Švihov u Klatov, Klatovy, Janovice nad Úhlavou, Nýrsko, Špičák, Železná Ruda – město a Železná Ruda.\"\n\nLokální železniční trať 185 má trasu Domažlice - Klatovy - Horažďovice předměstí. Jsou po ní vedeny výhradně motorové osobní vlaky. Stanice na území okresu: Janovice nad Úhlavou, Klatovy, Běšiny, Nemilkov, Kolinec, Sušice, Horažďovice a Horažďovice předměstí.\n\nNejmenší význam pro obsluhu okresu má – jinak ale významná – hlavní železniční trať 190 Plzeň - České Budějovice, která se území okresu dotýká pouze v jeho severovýchodní části. Trať je v celé své délce elektrifikovaná. \"Stanice na území okresu: Pačejov a Horažďovice předměstí.\"\n\nKlatovský okres je mezi okresy Plzeňského kraje turisticky nejvyhledávanější. Může za to zejména nádherná a čistá příroda v západní části Šumavy. Rozvoj turistického ruchu v této oblasti ale plně nastal až po roce 1991. Tehdy totiž zanikl rozsáhlý vojenský prostor Dobrá Voda, který zabral velkou část západní Šumavy \"(zejména okolí obce Prášily)\", a zároveň i kontroloval hranici se Západním Německem. Rozvoj turismu ale také velmi napomohlo otevření hranice po roce 1989, kdy se zároveň opět „propojily“ bavorská i česká část Šumavy a zároveň došlo k nárůstu návštěvníků z Německa. Středisky turistického ruchu na Šumavě jsou zejména města Železná Ruda a Kašperské Hory, a obce Prášily, Srní a Modrava. Šumava je vhodná pro rekreaci ve všech ročních obdobích – provozování zimních sportů umožňují upravené moderní lyžařské areály, turistice a cykloturistice slouží velké množství značených turistických cest a vyřešená sezónní autobusová doprava v oblasti. Klatovsko ale není jenom Šumava. Obdivovat můžeme zároveň i krásy okresního města Klatovy nebo měst Sušice a Horažďovice. Zážitkem je také návštěva romantických pošumavských hradů Velhartice, Klenová, Švihov, Kašperk a Rabí, který je nejrozsáhlejším hradem v Čechách. Hrady Rabí a Velhartice jsou v Západních Čechách nejnavštěvovanější. Půvabná je ale také oblast Pošumaví. Rekreační využití nabízejí četné rybníky mezi Horažďovicemi a Klatovy, vodácky splavná je zlatonosná řeka Otava.\n\nNa Klatovsku se natáčela pohádka Tři oříšky pro Popelku. Natáčelo se na hradě Švihov, v Mezihoří a v lesích v okolí Čachrova a Velhartic.\n\nMěsta jsou uvedena tučně, městyse \"kurzívou\", části obcí .\n\nBěhařov  •\nBěšiny  •\nBezděkov  •\nBiřkov  •\nBolešiny  •\nBřežany •\nBudětice  •\nBukovník •\n\"Čachrov \" •\nČerníkov  •\nČervené Poříčí •\nČíhaň  •\nČímice •\n\"Dešenice \" •\nDlažov  •\nDlouhá Ves  •\nDobršín •\nDolany  •\nDomoraz •\nDražovice •\nFrymburk  •\nHamry •\nHartmanice  •\nHejná •\nHlavňovice  •\nHnačov •\nHoražďovice  •\nHorská Kvilda  •\nHrádek  •\nHradešice  •\nChanovice  •\nChlistov •\n\"Chudenice \" •\nChudenín  •\nJanovice nad Úhlavou  •\nJavor  •\nJežovy  •\nKašperské Hory  •\nKejnice  •\nKlatovy  •\nKlenová •\n\"Kolinec \" •\nKovčín •\nKřenice  •\nKvášňovice •\nLomec  •\nMalý Bor  •\nMaňovice •\nMěčín  •\nMezihoří •\nMlýnské Struhadlo •\nModrava  •\nMochtín  •\nMokrosuky  •\nMyslív  •\nMyslovice •\nNalžovské Hory  •\nNehodiv •\nNezamyslice •\nNezdice na Šumavě  •\nNýrsko  •\nObytce •\nOlšany •\nOstřetice  •\nPačejov  •\nPetrovice u Sušice  •\nPlánice  •\nPodmokly •\nPoleň  •\nPrášily  •\nPředslav  •\nRabí  •\nRejštejn  •\nSlatina •\nSoběšice  •\nSrní  •\nStrašín  •\nStrážov  •\nSušice  •\nSvéradice •\nŠvihov  •\nTužice •\nTýnec  •\nÚjezd u Plánice •\nVelhartice  •\nVelké Hydčice •\nVelký Bor  •\nVrhaveč  •\nVřeskovice  •\nZavlekov  •\nZborovy •\nŽelezná Ruda  •\nŽihobce  •\nŽichovice\n\nDo 1. ledna 2007 byly v okrese Klatovy také obce:\n\n\n"}
{"id": "20643", "url": "https://cs.wikipedia.org/wiki?curid=20643", "title": "Vestibul", "text": "Vestibul\n\nVestibul je vstupní hala nebo prostor, ze které vedou další vstupy do jednotlivých částí objektu a nachází se hned za jeho vchodem. Vestibuly se nachází ve většině staveb určených pro velké množství lidí, většinou tedy ve veřejných budovách (metro, úřady, kanceláře, školy, hotely, nemocnice… ).\n\nArchitektonický prvek s podobnou funkcí v některých historických budovách se nazývá také sala terena.\n\n"}
{"id": "20644", "url": "https://cs.wikipedia.org/wiki?curid=20644", "title": "Luka (stanice metra)", "text": "Luka (stanice metra)\n\nLuka (zkratka LK) je stanice metra v Praze, na lince B, nacházející se na úseku V.B na sídlišti Lužiny v sídlištním komplexu Jihozápadní Město na katastrálním území Stodůlky. Byla uvedena do provozu 11. listopadu 1994.\n\nLuka je povrchová stanice, s ostrovním nástupištěm, zastřešená a se střešními okny. Prosklené jsou také stěny za nástupištěm. Na nástupišti nejsou sloupy, konstrukce střechy je podpírána bočními stěnami. Ven z nástupiště vede východním směrem po pevném schodišti výstup, který se napojuje na nadchod nad přilehlou ulicí, kde je i zastávka autobusu. Je zde umožněn přístup i pro handicapované občany pomocí výtahu. Stanice je natřena na bílo zevnitř a namodro zvenku.\n\nJe zde možný přestup na autobusy linek 137,174, 225 a příměstské autobusové linky 301 a 352.\n\nNázev stanice metra Luka má tvar pomnožného čísla a skloňuje se takto:\n\n\n"}
{"id": "20645", "url": "https://cs.wikipedia.org/wiki?curid=20645", "title": "Vinohrady (Praha)", "text": "Vinohrady (Praha)\n\nVinohrady (do roku 1960 Královské Vinohrady) jsou od roku 1922 městská čtvrť a katastrální území hlavního města Prahy. Leží východně od Nového Města, na severu sousedí se Žižkovem, na východě se Strašnicemi, na jihu s Vršovicemi a na jihozápadě s Nuslemi.\nPod názvem Viničné Hory byly od roku 1788 (resp. od zřízení samospráv roku 1849) samostatnou obcí, od roku 1867 přejmenovanou na Královské Vinohrady. Do roku 1875 zahrnovaly i území Žižkova. V letech 1879–1921 byly městem, před jejich připojením do tzv. Velké Prahy v roce 1922 byly (po Praze, Brně a Moravské Ostravě) čtvrtým největším městem na území dnešní České republiky a pátým největším městem Československa. Do roku 1921 byly okresním městem vinohradského okresu, který byl s jejich připojením k Praze zrušen.\n\nDo roku 1949 byly samostatným městským obvodem Praha XII, v roce 1949 byly rozděleny mezi dva a od roku 1960 dokonce mezi pět obvodů, zároveň se jejich západní část stala centrem nového obvodu Praha 2. Od roku 1960 se jmenují pouze Vinohrady.\n\nPod názvem Viničné Hory byly od roku 1788 samostatným územním celkem, od zavedení obecních samospráv v roce 1849 obcí. V roce 1867 byly přejmenovány na Královské Vinohrady (německy \"Königliche Weinberge\"). Vinohrady jsou pojmenovány podle středověkých vinic, které byly na jejich jihozápadních svazích za branami města nad Koňským trhem, dnešním Václavským náměstím. Jménem „Královské Vinohrady“ měla být zvěčněna zásluha českého krále Karla IV. o vznik zdejšího vinohradnictví.\n\nV roce 1875 byla tato obec rozdělena na dvě části s názvy Královské Vinohrady I. (pozdější Žižkov) a Královské Vinohrady II., které po roce 1877, kdy byl pro Královské Vinohrady I. přijat název Žižkov, dostaly původní název Královské Vinohrady a v roce 1879 byly povýšeny na královské město. V 19. století, až do rozpadu Rakousko-Uherska v roce 1918, se centralistická Vídeň bránila konkurenci rostoucí Prahy zakládáním samostatných královských měst místo jejich spojení s ní – tak bylo založeno i královské město Vinohrady.\n\nPo zahájení bourání pražských hradeb na počátku 70. let 19. století se zde směrem od Národního muzea rozvíjela bytová výstavba vzmáhajících se středních a horních vrstev. Vinohrady rostly zejména od 80. let předminulého do 20. let minulého století, od kdy výstavba pokračovala dále na východ, na Ohradu a Malešice. Královské Vinohrady se prudce rozvíjely a postupně se staly čtvrtým největším městem v českých zemích: v roce 1880 měly ještě 14 831 obyvatel, o deset let později jich bylo 34 531 a v roce 1900 už měly 52 504 obyvatel. K roku 1905 měly 66 550 obyvatel (z toho 4 769 Němců), roku 1910 77 120, v roce 1913 měly přes 84 tisíc obyvatel a do roku 1922 k 90 tisícům obyvatel.\n\nZačátkem roku 1922 byly spolu s dalšími obcemi přičleněny k Velké Praze. Poté byly přejmenovány vinohradské ulice pojmenované po významných českých osobnostech (např. Palackého, Brandlova, Komenského, Dobrovského aj.), aby se zamezilo nejednoznačnosti v rámci Velké Prahy. Z té doby pocházejí názvy vinohradských ulic po státech a hlavních městech spojeneckých států Dohody (Anglická, Americká, Italská, Uruguayská, Jugoslávská, Bruselská, Bělehradská, Římská, Londýnská aj.).\n\nV roce 1949 byla západní část Královských Vinohrad zahrnuta do obvodu Praha 2, velmi podobného dnešnímu obvodu a městské části Praha 2. Východní část Královských Vinohrad tvořila samostatný správní obvod Praha 12.\nV roce 1960 zůstala část Královských Vinohrad západně od vodárny v obvodě Praha 2 (s Vyšehradem, částí Nuslí a Nového Města), východní část byla rozdělena mezi Prahu 3 (tvořenou Žižkovem a částí Strašnic) a Prahu 10 (jejímž centrem jsou Vršovice). Hranicí mezi Prahou 3 a Prahou 10 se stala Korunní a Šrobárova ulice. Drobné části území připadly i do obvodů Praha 1 (pruh mezi směry magistrály u horního konce Václavského náměstí, budovy Federálního shromáždění a Smetanova divadla, nyní Státní opery) a Praha 4 (okolí severní části Závišovy ulice, v trojúhelníku železničních tratí u Nuselských schodů, kde končí Nuselský pivovar, zde u podjezdu do Nuslí bývala kdysi železniční zastávka pro Královské Vinohrady přímo na železničním mostě, jejíž budova dosud stojí).\n\nRozdělením mezi pět obvodů (a později i mezi pět stejnojmenných městských částí) drží Vinohrady absolutní rekord mezi pražskými čtvrtěmi. Žádná jiná není rozdělena mezi pět, a dokonce ani mezi čtyři správní jednotky (pouze pět pražských katastrálních území je rozděleno vždy mezi tři městské části).\n\nSnaha oprostit se od dobově ideologicky nežádoucích asociací vyústila při reorganizaci obvodů Prahy v roce 1960 ke zrušení přívlastku \"Královské\", k velké nelibosti vinohradských rodáků i ostatních obyvatel této čtvrti (na oficiálních dokumentech – křestních a rodných listech – nebyl tento přívlastek uváděn již od roku 1945, ve snaze odstranit vše německé a tedy i vzpomínku na dobu „císařpána“). Původní název zůstal dodnes zachován například v názvu Fakultní nemocnice Královské Vinohrady a v hojném množství na starších červenobílých domovních popisných číslech (např. Londýnská 506, Praha 12 – Královské Vinohrady). O obnovení původního názvu čtvrti dnes usiluje místní společnost strany Koruna Česká.\n\nV roce 1897 byla na Vinohradech zavedena tramvajová trať mezi Muzeem a Florou.\n\nV letech 1978 a 1980 byly Vinohrady napojeny na síť metra (trasa A). V roce 1992 byl těsně u hranice Vinohrad vybudován Žižkovský vysílač.\n\nVinohrady jsou dopravně obslouženy linkou metra A, konkrétně stanicemi Náměstí Míru, Jiřího z Poděbrad, Flora a Želivského, a okrajově též linkou C (I. P. Pavlova), dále pak tramvajovou dopravou (linky 4, 6, 10, 11, 16, 22, okrajově 5 a 26). Autobusová doprava je omezena, s výjimkou linky 135, 136 a linek ve východním cípu čtvrti. Noční dopravu zajišťují tramvaje.\n\nV katastrálním území Vinohrady se nachází téměř celé hlavní pražské nádraží (včetně budovy, v níž sídlí Drážní úřad, i provozní budovy přiléhající k ulici Seifertově a kromě nové odbavovací haly), pod západní částí Vinohrad vede trojice Vinohradských železničních tunelů, které spojují hlavní nádraží s vršovickým a smíchovským nádražím. Na druhé ze jmenovaných tratí v jižním cípu Vinohrad u hranice s Nuslemi bylo v letech 1888 až 1944 v provozu nevelké nádraží Praha-Královské Vinohrady.\n\nCentrum Vinohrad tvoří náměstí Míru, Vinohradská třída a park Riegrovy sady.\n\n\n\n"}
{"id": "20646", "url": "https://cs.wikipedia.org/wiki?curid=20646", "title": "Autobus", "text": "Autobus\n\nAutobus je motorové vozidlo určené pro přepravu většího počtu osob po silnici. Je poháněn většinou vznětovým motorem a je základním kamenem moderní hromadné dopravy osob, tedy od 50. let 20. století.\n\nPrvní autobus (tehdy ještě pod názvem omnibus) se spalovacím motorem představil Karl Benz v roce 1895, do pravidelného linkového provozu se dostal v říjnu roku 1899 v Londýně. Tehdy se jednalo o velmi nespolehlivá vozidla, navíc pro velmi omezený počet cestujících (okolo 10-20 osob). Vývoj však šel rychle dopředu a okolo roku 1930 již autobusy uvezly až 50 lidí a byly poháněny různými palivy – na svítiplyn, na naftu, na dřevoplyn atp. Hlavní rozvoj autobusové dopravy však nastal až krátce po 2. světové válce, když byla rozšířena infrastruktura pro automobilovou dopravu (zlevnil benzín a nafta, byly kvalitnější silnice apod.). Ve druhé polovině 20. století autobusy postupně převládly v MHD a doplnily tak tramvaje na linkách nevyžadujících vysoké přepravní kapacity. Na rozdíl od nich jsou totiž manévrovatelnější, levnější, jednodušší a mají velmi nízké náklady na budování linek, takže si veřejnou dopravu autobusy mohou dovolit i některá menší města.\n\nPro autobus se původně používal stejný termín jako pro dřívější koněspřežný prostředek nekolejové hromadné dopravy, tedy omnibus. Pro odlišení se začalo používat označení automobilní omnibus, z čehož pak zkrácením vznikl současný termín autobus.\n\nAutobusy musí vyhovovat zkoušce stability, nesmí v něm být použity hořlavé a nasákavé materiály, elektroinstalace musí být odolná vůči teplotě i vlhkosti, každý autobus musí mít nejméně dvoje dveře (jedny mohou být nouzové). Maximální výška schůdku je 340 mm pro autobusy určené i pro přepravu stojících cestujících (třídy I a A) a 380 mm pro ostatní třídy (II, III a B). Bezpečnostní pásy na všech sedadlech musí mít autobusy tříd III a B schvalované v České republice od 1. dubna 2004.\n\nObecně není zakázána přeprava stojících cestujících na dálnicích, dálnice mohou používat i autobusy městského provedení se stojícími cestujícími a v některých případech je po dálnici vedena i linková doprava autobusy městského provedení. Zákaz přepravy stojících cestujících může však být dán podmínkami provozu konkrétního typu vozidla.\n\nKategorie vozidel v EU definuje rámcová směrnice 2007/46/ES (jež nahrazuje dřívější 70/156/EHS) v příloze II. Vozidla M = Motorová vozidla s nejméně čtyřmi koly konstruovaná a vyrobená pro dopravu osob. M1 = nejvýše osm sedadel kromě sedadla řidiče. M2 = více než osm sedadel kromě sedadla řidiče a s maximální hmotnost nepřevyšující 5 tun. M3 = více než osm sedadel kromě sedadla řidiče a s maximální hmotnost vyšší než 5 tun. (Nákladní vozidla N se dle téže směrnice dělí dle maximální hmotnosti na N1 nepřevyšující 3.5t; dále N2 nepřevyšující 12t a N3 vyšší než 12t)\n\nSměrnice dále vymezuje třídy podle počtu přepravovaných osob. Autobusy pro přepravu nejvýše 22 cestujících jsou rozděleny do třídy B (pouze pro sedící cestující) a třídy A (pro přepravu sedících i stojících cestujících). Autobusy pro více než 22 cestujících jsou rozděleny do třídy III (výhradně pro sedící cestující, pro dálkové linky), třídy II (určený pro sedící cestující, avšak umožňující i přepravu stojících, zejména pro meziměstskou dopravu) a třídy I (pro sedící i stojící cestující, především pro MHD).\n\nZa nízkopodlažní se považuje autobus, v němž nejméně 35 % plochy pro stojící cestující je dosažitelných ze země jediným stupněm, přičemž je stanovena maximální výška schůdku.\n\nSměrnici EHS z roku 1970 nahradila směrnice Evropského parlamentu a Rady 2007/46/EHS, kterou se stanoví rámec pro typové schvalování motorových vozidel, jejich přípojných vozidel, systémů, komponent a samostatných technických jednotek pro tato vozidla. I v nové směrnici je terminologie kategorií a typů vozidel zastaralá, směrnice z roku 2007 odkazuje na názvoslovnou normu ISO 3833 z roku 1977.\n\nObsaditelnost autobusů se udává ve formátu X+1, kde X označuje počet míst pro cestující a +1 je místo pro řidiče.\n\nČasto užívaná neoficiální terminologie není ustálená, takže zejména vymezení mikrobusů, minibusů, midibusů nebo metrobusů se může v různých zemích a různých zdrojích podstatně lišit (například midibusy jsou někdy považovány za podskupinu minibusů, autobusy o délce 9 až 11 metrů jsou někdy řazeny mezi midibusy a jindy mezi standardní autobusy, mezi mikrobusy jsou někdy řazeny i malé minibusy atd.).\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "20647", "url": "https://cs.wikipedia.org/wiki?curid=20647", "title": "Holovousy", "text": "Holovousy\n\nNázev Holovousy nesou dvě obce:\n"}
{"id": "20648", "url": "https://cs.wikipedia.org/wiki?curid=20648", "title": "Holovousy (okres Plzeň-sever)", "text": "Holovousy (okres Plzeň-sever)\n\nHolovousy (dříve \"Holofous\", německy \"Holofaus\") jsou malou vesnicí a obcí v severovýchodní části okresu Plzeň-sever, 9 km východně od Kralovic. Žije zde obyvatel. Katastrální území obce zaujímá 469 ha a PSČ všech adres je 331 43. Obec je součástí Mikroregionu Kralovicko.\n\nPřesný okamžik vzniku vsi není znám, původními majiteli byli páni z Hlohovic. Od Markéty, dcery Oldřicha z Hlohovic, získali ves s 15 usedlostmi a nedalekou Studenou roku 1447 Dobeš z Modřejovic a Bohuslav z Chlumu. Po smrti Bohuslava připadl díl Holovous pánům z Kolovrat na Krakovci. V průběhu 15. a 16. století změnila ves opakovaně majitele, získal ji např. Oldřich Lažanský z Bukové, po němž dědil Oldřich ml. Lažanský z Bukové a od něj se Holovousy dostaly do držení Jana Týřovského z Ensidle na Hřebečníkách a Skryjích.\n\nTřicetiletá válka znamenala pro ves zkázu stejně jako pro jiné obce v regionu – při vpádu vojsk plukovníka Zahrádeckého do kraje roku 1640 opouštějí obyvatelé ves a ta pustne. Po 11 letech byly uváděny čtyři rodiny se 17 lidmi, ostatní statky byly pusté. Roku 1654 ve vsi žily rodiny Pavla Houdka, Václava Kašpara, Václava Hurta a Barty Pasáka.\n\nBratři Týřovští prodali pro velké dluhy roku 1701 celé chříčské panství včetně Holovous hraběti Václavu Josefu Lažanskému za 211 tisíc zlatých a 500 zlatých klíčného. Ten osadil pusté statky a v roce 1713 bylo uvedeno již 10 sedláků a 6 chalupníků, celkem 88 obyvatel. Z hlediska církevní správy spadala ves do roku 1785 pod dolanskou farnost, později funkci lokálie plnila zámecká kaple sv. Jana Nepomuckého na Chříči.\nHolovousy byly součástí chříčského panství až do zániku patrimoniální správy v roce 1850, kdy se staly samostatnou obcí v politickém okrese Kralovice. Později patřily nakrátko pod Hlince, od konce 19. století byly znovu samostatnou obcí. Od 60. let 20. století spadaly pod správu MNV Chříč, v 90. letech téhož století získaly opět samostatnost.\n\nZe stavebních památek je zajímavá na návsi stojící \"čtyřboká kaple\" se stanovou střechou a sanktusníkem, ve kterém je umístěn zvonek pocházející pravděpodobně z kaple sv. Jana Nepomuckého ve Chříči. Bezprostředně před kaplí stojí kamenný pamětní kříž z roku 1879 s vytesaným nápisem a datací \"Bože žehnej / Dědině naší / 1879\". Na návsi je také dochováno několik původních dřevěných chalup (čp. 16, 19, 28), v čp. 18 proti roubené chalupě stojí dřevěný dvoukomorový špýchar.\n\n\nHolovousy sousedí s vesnicí Slatina na severovýchodě, Chříčí na východě, Studenou na jihovýchodě, Hlinci na jihu a Všehrdy na západě. 3 km jihozápadně se v přírodním parku Hřešihlavská na ostrohu nad soutokem řeky Berounkou s Krašovským potokem vypíná zřícenina hradu Krašov.\n\n\n"}
{"id": "20650", "url": "https://cs.wikipedia.org/wiki?curid=20650", "title": "Mikroregion Kralovicko", "text": "Mikroregion Kralovicko\n\nMikroregion Kralovicko je oblastí v severovýchodní části okresu Plzeň-sever vymezenou severní hranicí okresu a řekami Berounkou, Střelou a Javornicí a zaujímající plochu 25 853 ha. Zároveň je mikroregion sdružením obcí.\n\nMikroregion vznikl pro všeobecnou ochranu životního prostředí a společný postup při dosahování ekologické stability, koordinace investičních akcí, sledování zájmů a činností místních samospráv, společné řešení sociálních a zdravotních služeb, obnovu venkovských zástaveb a výstavbu občanské vybavenosti.\n\nMezi kulturní zajímavosti patří zřícenina hradu Krašov, barokní proboštství s poutním kostelem Zvěstování Panny Marie v Mariánské Týnici a městské Muzeum Dr. Edvarda Beneše v Kožlanech.\n\nZ přírodních zajímavostí lze zmínit přírodní parky Rohatiny, Hřešihlavská, Horní Berounka a Horní Střela, který zahrnuje hluboký kaňon řeky Střely, obří kameny Bába a Dědek u Žihle, jen století staré Odlezelské jezero či nejhojnější výskyt tisu v přírodě v rezervaci Dubensko nad soutokem Berounky a Javornice. V regionu je 6 značených turistických cest.\n\n\n"}
{"id": "20652", "url": "https://cs.wikipedia.org/wiki?curid=20652", "title": "Chříč", "text": "Chříč\n\nChříč, dříve Křic, je obec v severovýchodní části okresu Plzeň-sever, 10 km východně od Kralovic. V Chříči, zahrnující kromě vesnice Chříč i sousední Lhotu, žije obyvatel a její katastrální území činí 1362 ha (z toho Chříč 1050,56 ha). PSČ všech adres je 331 43. Obec Chříč je součástí Mikroregionu Kralovicko.\n\nSamotné slovo \"Chříč\" může také pocházet, jako několik jiných místních názvů, od Hedčanů, ale není to zcela jisté. Jedna z možností je, že se jedná o slovo odvozené od slova \"křoví\", kdy by se původně jednalo o obec nazývanou \"Křovíč\". Jiná možnost pak uvádí možnou zkomoleninu jména údajného hedčanského vladyky Chrze – odtud pak \"Chrzíč\".\n\nPrvně je Chříč připomínána roku 1318 jako součást majetku hradu Krašova. Od osmdesátých let čtrnáctého století byla Chříč vázána manským právem k hradu Křivoklát – držitelé vsi byli povinni se na výzvu křivoklátského purkrabího dostavit v brnění na hrad a plnit jeho příkazy. Přibližně od dvacátých let patnáctého století držel Chříč Absolon ze Chříče, spolu s bratrem Žibřidem stoupenci učení Husova a zdatní válečníci.\n\nV roce 1437 koupil ves od Absolona Otík ze Šanova, který ji roku 1447 prodal Sezemovi z Malšína. Ten ve vsi postavil tvrz. Chříč následně měnila vlastníky a po přelomu patnáctého a šestnáctého století byli její držitelé zbaveni manských povinností k hradu Křivoklátu. Od Václava Strojetického z Chříče získal ves v roce 1540 Oldřich Lažanský z Bukové, za kterého byla v šedesátých letech opravena tvrz a postaven nový dvůr.\n\nPo smrti Oldřicha si chříčské panství rozdělili jeho synové Šebestian a Oldřich mladší Lažanští z Bukové, Chříč se Lhotou a částí Hlinců připadla Šebestianovi. V té době byla na Chříči tvrz s pivovarem, poplužní dvůr a 13 osedlých s mlynářem. Šebestian se však během let zadlužil a v roce 1585 prodal Chříč Janu Týřovskému z Ensidle na Hřebečníkách a Skryjích. Jeho potomci, bratři Týřovští, prodali pro velké dluhy roku 1701 chříčské panství hraběti Václavu Josefu Lažanskému za 211 tisíc zlatých a 500 zlatých klíčného.\n\n2. března 1715 zemřel hrabě Václav Josef Lažanský na Chříči, panství zdědila jeho manželka Marie Gabriela Lažanská a synové Maxmilián Václav a Karel Josef Lažanští z Bukové. Chříč zůstala v majetku hraběnky, která odkázala polovinu panství ústavu šlechtičen u svatých Andělů v Praze a z poloviny synu Maxmiliánovi a dcerám Marii Anně a Marii Josefě. V roce 1758 hraběnka Lažanská zemřela a polovina tehdy zadluženého chříčského panství připadla dle závěti ústavu šlechtičen. Ten dal panství do dražby, ale nenašel se žádný kupec a tak v roce 1764 koupil i druhou polovinu od dědiců Lažanských. S výjimkou let 1787–1791, kdy bylo panství nakrátko připojeno k Tereziánskému ústavu v Praze, patřilo ústavu chříčské panství až do roku 1906.\n\nV roce 1906 prodal ústav šlechtičen panství hraběti Štěpánovi Götzendorf-Grabowskému. O čtyři roky později roku 1911 panství prodává Gustavu Fisherovi, který jej vzápětí prodal Karlovi Černohorskému. Jako poslední v řadě majitelů koupil panství roku 1931 František Pokorný.\n\nChříč se stala přirozeným centrem malého panství díky vzniku mlýnů (také vodní mlýny na říčce Javornici), pivovaru, lihovaru, řemeslných dílen, ale i fary, školy, pošty, obchodů a lékařské ordinace. Nedaleko vsi se až do roku 1886 těžila antimonová ruda. Svou pozici místního centra ztratila Chříč až na začátku dvacátého století, kdy po rozpadu panství klesl význam vsi. Po druhé světové válce zanikají řemeslné živnosti, pivovar a lihovar a většina obyvatel hledá uplatnění v zemědělství a lesnictví. Na začátku roku 1924 byla ves přejmenována na Chříč. Ve dvacátém století byl také zavezen návesní rybník.\n\nV roce 1785 získala nová zámecká kaple sv. Jana Nepomuckého funkci lokálie, kterou dříve zastával kostel svatých Petra a Pavla v Dolanech. Z Dolan do chříčského kostela byly v roce 1878 přeneseny dva velké zvony, opačným směrem putoval malý zvonek, který je dnes ve zvoničce v Holovousích.\n\nKdyž císař Josef II. zrekvíroval vybavení kostela svatého Mikuláše na Starém Městě v Praze, rozhodl se věnovat jeho největší zvon Dolanům. Ale obyvatelé Chříče, pod jejichž faru náležel dolanský kostelík, jim velký staroměstský zvon nepřáli. S výmluvou, že malému kostelu stačí malé zvony si jej vzali pro sebe. Když se však zvon poprvé v chříčském kostele rozezvučel, hněvivě volal: „Do Dolan – do Dolan!“ Občané se zalekli a vrátili zvon dolanským. Od té doby zvonil krásně. Na konci devatenáctého století ovšem dolanský kostel zchátral a jeho zvony putovaly zpět do Chříče.\n\nNa východním okraji vsi se nachází závodní motokrosová dráha.\n\nChříč sousedí s vesnicemi Slatina a Lhota na severu, s Dubjanským dvorem na jihovýchodě, Studenou na jihu a Holovousy na západě. Vesnice leží na jihovýchodním okraji CHKO Křivoklátsko s údolími řek Javornice a Berounky. Nad jejich soutokem se nachází přírodní rezervace Dubensko s největším tisovým hájem v ČR. Vsí protéká Chříčský potok (dříve nazývaný Chrastnice), nedaleko silnice na Slatinu stojí památný javor.\n\n\n"}
{"id": "20654", "url": "https://cs.wikipedia.org/wiki?curid=20654", "title": "Lahti", "text": "Lahti\n\nLahti (švédsky \"Lahtis\") je město v jižním Finsku. Leží na jižním okraji jezera Vesijärvi. Nachází se na 61° severní šířky asi 100 km od Helsinek. Se svými zhruba 100 000 obyvateli se mezi finskými městy řadí na osmé místo mezi Jyväskylä a Kuopio. Město se rozkládá na 154,60 km², z čehož 19,56 km² je vodní plochy.\n\nSamostatným městem se stalo v roce 1905. Původně bylo součástí sousedícího města Hollola, ale dnes je již mnohem větší než jeho soused. Se současným počtem obyvatel se řadí po Tampere a Jyväskylä na třetí místo mezi finskými vnitrozemskými městy.\n\nMěsto má železniční spojení s ostatním většími finskými městy. Do Helsinek vede i dálnice.\n\nLahti společně s Kuopiem je hlavním zimním a horským centrem. V obou městech se také koná mistrovství světa ve skocích na lyžích. Lahti se navíc může pyšnit nejstarším skokanským můstkem ve Finsku, který pochází z roku 1880.\nCo se týče běžeckého lyžování, konalo se zde již šestkrát mistrovství světa (poprvé v roce 1926 a naposledy v roce 2017).\n\nSlovo Lahti ve finštině znamená Záliv.\nV Lahti se každoročně koná hudební festival Sibelius-festivaali, je to festival přirovnatelný např. k Dvořákově Praze. Z Lahti pochází finská metalová skupina Korpiklaani.\n\n"}
{"id": "20659", "url": "https://cs.wikipedia.org/wiki?curid=20659", "title": "Humanismus", "text": "Humanismus\n\nHumanismus (z latinského \"humanus\", lidský) je období evropských kulturních dějin 14. až 16. století, charakteristické obnoveným zájmem o antickou kulturu a filosofii a prací přímo s textovými prameny z minulosti, což byla reakce na spekulativní scholastiku. Humanismus se časově překrývá s renesancí, ale termín renesance se používá spíše pro označení dobového umění, zatímco humanismus označuje tehdejší hlavní směr vědy a vzdělanosti. Humanismus vznikl v Itálii a za jeho prvního představitele se považuje Francesco Petrarca (1304–1374). Myšlenky humanistů se šířily nejdříve po Itálii, kde byla významná centra humanismu Florencie, Řím, Benátky, Neapol, Janov, Mantova, Ferrara a Urbino, a od 15. století i po celé západní Evropě.\n\nZákladem humanismu bylo literárně orientované vzdělání. Humanisté prosazovali radikální reformu školství, od které očekávali optimální rozvoj lidských schopností spojením vědění a ctnosti. Humanistické vzdělání mělo člověka uschopnit, aby poznal svoje pravé určení a uskutečnil ideální lidství pomocí nápodoby klasických vzorů. Podle humanistů byl hodnotný, pravdivý obsah v jednotě s dokonalou jazykovou formou, a proto se rozhodující váha přikládala kvalitě jazyka, lingvistice a literatuře. Nejdůležitějšími odvětvími vědění byly proto básnictví a rétorika. Zvýšená péče o učenecké jazyky latinu a řečtinu zároveň dala impulsy i nově se rodící literatuře v lidových jazycích, v první řadě v italštině.\n\nRozhodujícím znakem humanistického hnutí bylo vědomí, že nastupuje nová epocha, a snaha vymezit se proti bezprostředně minulým staletím. Touto minulostí, kterou tehdy začali nazývat středověk, hlavní zástupci humanismu ostentativně pohrdali, odmítali pozdně středověkou scholastiku a proti údajně barbarské a temné epoše středověku stavěli antiku jako směrodatný vzor všech oblastí života. Snaha tento vzor lépe poznat v původní, nedeformované podobě vedla k hledání antických textových zdrojů a jejich podrobnému vědeckému zkoumání, jak vyjadřuje latinské heslo humanistů \"ad fontes\", k pramenům. Tím podstatně vzrostla znalost antického dědictví a zároveň byly položeny nebo prohloubeny vědecké základy mnoha oborů lingvistiky, literární vědy a historiografie. Nové poznatky bylo navíc možno díky právě vynalezenému knihtisku snadno šířit.\n\nDále se slovo humanismus používá také buď jako obecná orientace na člověka a jeho blaho nebo na pozemské hodnoty, anebo zejména v anglosaských zemích jako označení části ateistického hnutí 20. a 21. století. Kromě toho ho používají i další směry, například Humanistické hnutí argentinského spisovatele Sila.\n\n\n\n"}
{"id": "20660", "url": "https://cs.wikipedia.org/wiki?curid=20660", "title": "Kraje v Česku", "text": "Kraje v Česku\n\nKraje jsou v současné době v České republice označení pro dva různé typy subjektů:\n\nNa území dnešní České republiky představovaly kraje původně zcela odlišný typ správní jednotky, než je tomu v současnosti, protože od středověku do 19. století (kdy byla původní koncepce krajů stejně jako kraje zrušeny) se vždy jednalo o správní celky stojící mezi panstvími a zeměmi.\n\nKomunistický režim v Československu nahradil k 1. lednu 1949, tedy brzy po svém vzniku, zákonem č. 280/1948 Sb. země nově vymezenými 13 „malými“ kraji. Ty se však brzy ukázaly jako nevhodné a existovaly jen do roku 1960, kdy v průběhu reformy bylo rozhodnuto o vzniku sedmi větších krajů mimo hlavní město Prahu, jež dosud existují jako územní celky státu a jsou podle nich stále členěny například krajské soudy. Vznikly 11. dubna 1960 vyhlášením zákona č. 36/1960 Sb., o územním členění státu. Jejich orgány (krajské národní výbory) byly ustaveny téhož roku, v roce 1990 byly ale zrušeny. Také zrušení těchto starých krajů již bylo v parlamentu vládou v roce 2005 navrhováno, dojít by k tomu, podle vládního návrhu zákona mělo však až v roce 2021.\n\n\nSamostatnou územní jednotkou, která z některých hledisek je postavena na roveň těmto krajům, je podle téhož zákona území hlavního města Prahy.\n\nVyšší územní samosprávné celky (zpočátku se užívala zkratka VÚSC) předpokládá článek 99 a následující Ústavy České republiky. Ústavní zákon č. 347/1997 Sb., o vytvoření vyšších územních samosprávných celků a o změně ústavního zákona České národní rady č. 1/1993 Sb., Ústava České republiky, stanovil názvy krajů a jejich vymezení výčtem okresů (území okresů definuje vyhláška ministerstva vnitra č. 564/2002 Sb.). Novelizuje Ústavu (čl. 99) a nazývá VÚSC kraji. Tyto kraje zhruba kopírují kraje z let 1948–1960, zároveň jsou české NUTS 3.\n\nKraje definitivně vznikly 1. ledna 2000, samosprávné kompetence získaly na základě zákona č. 129/2000 Sb., o krajích (krajské zřízení), dne 12. listopadu 2000, kdy proběhly první volby do jejich nově zřízených zastupitelstev. Zákon o krajích byl od doby svého přijetí novelizován už více než dvaceti zákony. Volby do krajských zastupitelstev se pak konají podle zákona č. 130/2000 Sb. Na hlavní město Prahu se ale zákon o krajích nevztahuje, Praze přiznává postavení a pravomoci obce a zároveň kraje zákon č. 131/2000 Sb., o hlavním městě Praze. Volby do zastupitelstva hlavního města Prahy se konají v termínech obecních voleb a podle jejich volebního systému\n\nDvakrát byly některé z krajů přejmenovány: poprvé byl k 31. květnu 2001 (dnem vyhlášení) novelizačním ústavním zákonem č. 176/2001 Sb. přejmenován Budějovický kraj na Jihočeský kraj, Jihlavský kraj na Vysočinu, Brněnský kraj na Jihomoravský kraj a Ostravský kraj na Moravskoslezský kraj, podruhé pak ústavním zákonem č. 135/2011 Sb. k 1. srpnu 2011 Vysočina na Kraj Vysočina.\n\nZákonem č. 387/2004 Sb. bylo k 1. lednu 2005 přesunuto 25 obcí z kraje Vysočina do Jihomoravského kraje a tři obce (Huzová, Moravský Beroun, Norberčany) z Moravskoslezského kraje do Olomouckého kraje. Další změna hranic krajů proběhla k 1. 1. 2016 v souvislosti se zmenšením území vojenských újezdů. Některá vyčleněná katastrální území tak zákonem č. 15/2015 Sb. přešla z Karlovarského do Ústeckého kraje, z Jihomoravského do Olomouckého kraje a naopak z Olomouckého do Moravskoslezského kraje.\n\nNovému krajskému uspořádání se postupně a částečně přizpůsobila i veřejná správa. Např. dosavadních osm krajských ředitelství policie se dne 1. 1. 2010 změnilo na 14, která odpovídají územnímu správnímu členění České republiky. Pouze organizace krajských soudů a krajských státních zastupitelství stále odpovídá dřívějšímu stavu, v nově ustavených krajských městech (vyjma Karlových Varů a v případě státního zastupitelství i Pardubic) jsou ale jejich pobočky.\n\n14 krajů je uvedeno v číslovaném pořadí podle zákona, za pomlčkou je uvedeno sídlo kraje (tzv. krajské město).\n\nSamosprávné kraje jsou menší než územní kraje, avšak některé ze samosprávných krajů zasahují do dvou územních krajů.\n\nSkladebnost územního členění narušují:\n\nPo podzimních krajských a doplňovacích senátních volbách 2012 se ozývaly i hlasy volající po možném budoucím snížení počtu krajů. Jinou možností je úplné zrušení krajů, jak naznačil v rozhovoru pro Dvacet minut Radiožurnálu Martin Půta. \"„Když se podívám do Saska, tak to je velké jako polovina České republiky a žádný mezistupeň jako kraje tam neexistuje. Čeká nás debata, kolik samostatných stupňů ČR potřebuje. Náklady na výkon samosprávy jsou poměrně vysoké,“\" míní 15. října 2012 kandidát na hejtmana Libereckého kraje. Místopředseda strany Moravané Ondřej Hýsek, kritizoval dne 4. ledna 2014 kraje jako nefunkční a drahé.\n\nVolby do zastupitelstev krajů se konají jednou za čtyři roky. Poprvé byly uspořádány v roce 2000 a jejich vítězem se stala ODS, stejně jako roku 2004. V letech 2008 a 2012 v krajských volbách zvítězila ČSSD. V krajských volbách v roce 2016 nejvíce hlasů získalo hnutí ANO.\n\n\n\n"}
{"id": "20661", "url": "https://cs.wikipedia.org/wiki?curid=20661", "title": "Ikarus 280", "text": "Ikarus 280\n\nIkarus 280 je maďarský kloubový autobus, který byl vyráběn společností Ikarus v letech 1971–2002. V Česku se jeho městské verzi pro její typické zbarvení přezdívalo „čabajka“, popřípadě též „harmonika“.\n\nIkarus 280 byl jednou z variant autobusů Ikarus řady 200, která zahrnovala různé verze městských, linkových, zájezdových i speciálních autobusů. Pro řadu 200 bylo charakteristické přední okno svisle dělené hliníkovou lištou na dvě části. Pozdější verze však už měly jednodílné čelní sklo. Model 280 (koncepčně vycházející ze svého předchůdce, typu 180) je třínápravový autobus se samonosnou karoserií, která se skládá ze dvou částí. Ty jsou navzájem spojeny kloubem a propojeny měchem. Hnací náprava je střední, motor a převodovka se nachází pod podlahou přední části vozu. Karoserie vozu je svařena z ocelových profilů, zvenku je oplechovaná, zevnitř obložená dřevovláknitými deskami. Podlaha se nachází ve výšce 920 mm nad vozovkou. Kabina řidiče je dle verzí uzavřená, nebo otevřená. Sedačky pro cestující jsou vyrobeny z trubkových rámů, které jsou vyplněny pěnou a ta je potažena koženkou. Vozy Ikarus 280.08, dovážené do Československa, měly přední tuhou a zadní nápravu LiAZ-trilex (od podniku LiAZ, \"Likinskyj Autobusnyj Zavód\"), mezi lety 1985 – 1990 Rába s diskovými koly, střední (hnací) byla Rába.\n\nIkarusy 280 byly dodávány do všech zemí RVHP, takže je bylo možné potkat téměř v polovině světa. Nezanedbatelný byl i export do kapitalistických zemí. Do Československa i dalších zemí byl dodáván výhradně typ 280, přestože národní podnik Karosa samozřejmě přišel i s vlastním řešením kloubového autobusu.\n\nVozy typu 280 byly vyráběny v mnoha variantách, které byly označovány tečkou a dvojčíslím za označením typu (např. Ikarus 280.12). Prototyp Ikarusu 280 byl vyroben v roce 1971, první vůz tohoto typu byl v Československu zkoušen již roku 1973. Sériová výroba městské, čtyřdveřové varianty 280.08, která byla určena výhradně pro Československo, začala roku 1974, kdy se vozy tohoto typu objevily v Bratislavě. Postupně však začaly tyto potřebné velkokapacitní autobusy jezdit v mnoha dalších městech (např. Praha, Brno, Ostrava, Olomouc, Znojmo, Prostějov, Strakonice, Děčín, Prievidza, Bardejov, Levice a další). Do Československa bylo dodáno také několik městských vozů 280.12 s automatickou převodovkou Praga. Dodávky městské varianty 280.08 skončily počátkem 90. let, kdy se do sériové výroby dostal městský kloubový autobus Karosa B 741.\n\nMeziměstská dvoudveřová varianta určená pro Československo byla označena jako Ikarus 280.10. Tyto vozy byly často využívány také v příměstské dopravě, někdy dokonce i na městských linkách. V Česku se objevila ještě městská modernizovaná varianta 280.87, jediné dva vozy tohoto typu jezdily na linkách MHD v Táboře.\n\nV České republice již autobusy Ikarus 280.08 a 280.10 provoz ukončily (např. Jihlava 1997, Praha 1999, Brno 2001), poslední exemplář byl v provozu do roku 2008 na pravidelné meziměstské lince Kynšperk nad Ohří – Sokolov u dopravce Autobusy Karlovy Vary. V Bratislavě byl provoz Ikarusů 280 ukončen 19. ledna 2008 po 34 letech provozu. V Česku však nadále zůstaly dva modernější vozy typu 280.87, které jezdily v rámci MHD v Táboře. Poslední vůz tohoto typu byl vyřazen v září 2012, jednalo se tak o poslední Ikarus 280 v pravidelném provozu na území bývalého Československa.\n\nV zahraničí se stále vyskytují například ve Varšavě, Istanbulu, Teheránu, Basře, Havaně a dalších městech. O dlouhé životnosti a robustní konstrukci svědčí fakt, že se v některých městech dají nalézt v provozu vozy starší 20 let.\n\nOd modelu 280 byly odvozené i některé další typy kloubových vozů Ikarus (trolejbus Ikarus 280T, autobusy 281, 282, 283, 284, 293 a podvozek 285).\n\n\nSlovensko:\n\nSoukromé sbírky:\n\n\n\n"}
{"id": "20662", "url": "https://cs.wikipedia.org/wiki?curid=20662", "title": "Kotnov", "text": "Kotnov\n\nKotnov (též \"Hradiště\") je hrad přestavěný na pivovar ve městě Tábor. Nachází se na výběžku ostrožny v jihozápadní části historického jádra města v nadmořské výšce 430 m. Nejlépe dochovanou částí hradu je okrouhlá bateriová věž. Areál hradu s pivovarem je chráněn jako kulturní památka a od roku 1962 spolu s Bechyňskou bránou jako národní kulturní památka. Název \"Kotnov,\" podle rytíře Kotena, poprvé použil Václav Hájek z Libočan.\n\nHrad založil král Přemysl Otakar II. na ochranu města \"Hradiště\" jako městský hrad, který však stál mimo plochu vlastního města. První písemná zmínka však pochází až z roku 1370, kdy město již neexistovalo a místo patřilo pánům z Ústí. Po založení města Tábora byl zapojen do jeho hradebního systému a ve třicátých letech 15. století bylo vylepšeno jeho opevnění. Po požáru v roce 1532 začal být využíván k hospodářským účelům pivovaru, pro jehož potřeby byla postupně zbourána řada hradních staveb.\n\nPůdorys hradu byl pětiboký. Chránily ho nejméně čtyři věže. Kromě stojící bateriové věže, která byla výrazně upravena v 15. století, se dochovala malá část zdiva okrouhlé věže v jihovýchodním nároží. V severozápadním nároží se částečně dochovala věž hranolová. Obytné stavby byly strženy a nahrazeny pivovarskými novostavbami, ale na východní straně stála čtverhranná obytná věž a trojprostorový palác. Dlouhá, částečně dochovaná budova stála podél hradby v severozápadní části. Hradní jádro na všech stranách obíhal parkán.\n\n"}
{"id": "20692", "url": "https://cs.wikipedia.org/wiki?curid=20692", "title": "Rebutia heliosa", "text": "Rebutia heliosa\n\nRebutia heliosa je druh rodu rebucie, který při svém objevení vyvolal malou senzaci. Pojmenován byl podle svých květů, které ohnivě oranžovým zbarvením připomínají barvu vycházejícího slunce (\"heliosus\" je z řečtiny a znamená sluneční). \n\nRausch, Walter; Kakteen und andere Sukkulenten, 21: 30, 1970\n\nSekce \"Rebutia\", řada \"Heliosa\"\n\nVzrůst soliterní až málo odnožující, jednotlivé stonky ploše kulovité až krátce válcovité, 15 – 20 mm široké a až 20 mm vysoké, se silně vyvinutým řepovitým kořenem, temeno snížené; pokožka šedozelená. Žeber 35 – 40, rozložená do okrouhlých bradavek, vysokých až 1 mm; areoly na vrcholu bradavek, protáhlé, úzké, 1 – 2 mm dlouhé a 0,5 mm široké, pokryté tmavě hnědou plstí. Okrajové trny pektinátně uspořádané, v počtu 24 – 26, bílé, se zesílenou hnědou bází, až 1 mm dlouhé, navzájem se dotýkající a zahalující tělo; středové trny chybějí.\n\nKvěty vznikající na bázi těla, 45 – 55 mm dlouhé a 40 mm široké; květní lůžko 3 mm široké, olivově růžové, s malým množství šupin, v paždí šupin bílé, poněkud kadeřavé, až 3 mm dlouhé vlasy; květní trubka úzká, až 30 mm dlouhá a 2 – 3 mm široká, růžově červená až oranžově růžová, ke konci bledší až bílá; vnější okvětní lístky kopinaté, 12 – 15 mm dlouhé, 3 – 4 mm široké, oranžové, s lila středním proužkem a výraznou špičkou; vnitřní okvětní lístky poněkud širší a kratší, tupé, oranžové, k jícnu oranžově žluté; nitky bělavé, prašníky světle žluté; čnělka a blizna s 5 – 8 laloky bělavé. Plod malá, okrouhlá, tmavě červená bobule o průměru 4 mm, se šupinami s krátkými, bílými, kadeřavými vlasy. Semena černá, polokulovitá až přílbovitá, se širokým bazálním hilem a bradavčitou testou.\n\nDruh byl popsán W. Rauschem podle jeho sběru WR 314 a je poměrně velmi jednotný. Drobné rozdíly je možno pozorovat pouze v sytosti vybarvení květů. Rostliny této typové populace zřejmě nebyly žádným dalším sběratelem sbírány. Roku 1979 byly J. Donaldem jako \"R. heliosa\" var. \"condorensis\" a \"R. heliosa\" var. \"cajasensis\" popsány dvě variety ze samostatných oddělených nalezišť. S první z nich je asi totožná i \"R. solisioides\" n.n., která pochází ze sběrů K. Knížete, a \"R. albopectinata\" n.n. KK 852 non Rausch. Obě variety \"R. heliosa\" mají rovněž pektinátní otrnění, avšak trny stojí volněji a u var. \"condorensis\" jsou bílé, u var. \"cajasensis\" poněkud delší, bílé až hnědé, květy jsou více červené. Roku 2006 pak byla na úrovni poddruhu popsána K. Knížetem, J. Říhou a V. Šedou jako \"R. heliosa\" subspec. \"teresae\" rostlina, poprvé objevená roku 1971 K. Knížetem a znovu náhodně roku 2004 V. Šedou.\n\nNověji byly jako \"R. heliosa\" označeny sběry SE 155, LH 782, 943, 1226, RH 291, jako \"R. heliosa\" var. sběry LH 1227 (žlutý květ), RH 261 (\"solisioides\"), 280 (var.nov.), 1024 (solisioides).\n\n\"Rebutia heliosa\" byla nalezena W. Rauschem roku 1968 u vedlejší silnice mezi městy Tarija a Narvaez v nadmořské výšce 2400 – 2500 m, Bolívie, departament Tarija. J. Donaldem popsané variety byly nalezeny A. Lauem, var. \"condorensis\" (L 401) v průsmyku Condor a var. \"cajasensis\" (L 405) v průsmyku Cajas. Jako místa nálezů novějších sběrů můžeme nalézt Condor Pass (LH 782 – 2405 m, 943 – 3923 m, 1226 – 3440 m, 1227 – 2387 m), 15 km před Condor Pass – SE 155, Junacas (RH 261, 291, 1024), Palca Grande (RH 280), všechno v bolivijském departamentu Tarija, v hraničním území provincií Mendez, O´Connor a Cercado.\n\n\"R. heliosa\" byla při popisu zařazena do sekce \"Aylostera\", ale celý příbuzenský okruh kolem \"R. heliosa\" je v této sekci poněkud specifický. Tyto rostliny ukazují zejména ve tvaru těla některé charakteristiky ve směru k sekci \"Digitorebutia\". Tvarem semen a květů se však tato skupina jednoznačně řadí k sekce \"Aylostera\".\n\n\"Rebutia heliosa\" roste na vlastních kořenech dosti dobře, i když pomalu. Vzhledem k silně vyvinutému řepovitému kořenu je vhodná větší opatrnost při zálivce. Rostlinám vyhovuje minerální substrát bez nezetlelých organických příměsí s mírně kyselou reakcí. Roubováním sice dosáhneme většího množství květů i snadnějšího pěstování, rostliny však ztrácejí svůj přirozený vzhled, mnohem více odnožují a jednotlivé stonky narůstají více do délky i do šířky. R. heliosa dosahuje květuschopnosti jako 3-4letá, květy jsou zřetelně cizosprašné. Během zimního klidu vyžadují pravokořenné rostliny úplné sucho a teploty pod 10 °C, aby se předčasně neprobouzely. Také častější kontrola možného napadení živočišnými škůdci není na škodu.\n\n\n"}
{"id": "20702", "url": "https://cs.wikipedia.org/wiki?curid=20702", "title": "Spyridon Luis", "text": "Spyridon Luis\n\nSpyridon Luis, řecky: Σπυρίδων Λούης, též Σπύρος Λούης (12. ledna 1873 Marousi — 26. března 1940 tamtéž) byl řecký atlet, vítěz maratonu na prvních novodobých olympijských hrách v roce 1896.\n\nSpyridon se narodil v městečku Marousi (Amarousi) nedaleko Athén jako nejmladší z pěti dětí a jediný syn Athanasia a Kalomiry Louisových. Jeho otec byl chudý rolník, který si na živobytí přivydělával jako rozvažeč vody (veřejný vodovod tehdy ještě v Athénách neexistoval a voda se vozila do města v konvích). Malý Spyridon ve škole příliš nevynikal – a těžko se tomu divit, když musel kromě učení vypomáhat otci s roznáškou vody, dělat čističe bot a poslíčka. Právě jeden z jeho zákazníků mu však nakonec otevřel cestu ke slávě. Byl jím jistý major Papadiamantopoulos, který si svého oblíbeného poslíčka Spyridona Luise, odbývajícího si v letech 1893–1895 vojenskou službu, nechal převelet ke svému útvaru a jako člen organizačního výboru I. olympijských her jej později doporučil do kvalifikace řeckých účastníků nadcházejícího maratonského běhu. Luisovi se kvalifikační závod vůbec nevydařil (doběhl až 17. z 19 dokončivších účastníků), přesto jej jeho patron Papadiamantopoulos dokázal protlačit na startovní listinu olympijského závodu.\n\nZlom v Luisově životě nadešel v pátek 10. dubna (v Řecku tehdy ještě počítali podle juliánského kalendáře 29. března) 1896. Toho odpoledne se u vesnice Marathón postavilo na start prvního olympijského maratónu 17 závodníků z pěti zemí. Někteří běžci uspěli již v předchozích disciplínách Američan Arthur Blake skončil v běhu na 1 500 m druhý a Francouz Albin Lermusiaux třetí. Za největšího favorita byl všeobecně považován Edwin Flack z Austrálie, čerstvý olympijský vítěz na 800 i 1 500 m, na startu byl i Maďar Gyula Kellner. Zbývajících třináct závodníků reprezentovalo pořádající zemi a celé Řecko doufalo, že alespoň v pátý den atletických soutěží se dočká prvního vítězství domácího závodníka.\n\nVe 13:56 poslal startér (jímž nebyl nikdo jiný než major Papadiamantop Papadiamantopoulos) výstřelem z revolveru závodníky na 40 km dlouhou trať prašnými silnicemi do Athén, lemovanou desetitisíci diváků. Již po několika kilometrech se startovní pole roztrhalo a na čele se usadil Edwin Flack následován Blakem a Lermusiauxem, na čtvrtém místě pak Řek Lavrentis. Mezi 10. a 15. kilometrem, zatímco byl Blake stižen krizí, se na vedoucí skupinu dotáhl další z Řeků Charilaos Vasilakos spolu s Kellnerem. Spyridon Luis se nenechal strhnout tempem a dopředu se propracovával jen pozvolna (přičemž neváhal překonávat chvilkovou krizi ani sklenicí vína v hospodě v Pikermi). Užaslé diváky přitom neopomněl ujišťovat, že soupeře stačí před cílem dohonit. Lermusiaux mezitím ve stoupání za Pikermi nastoupil k samostatnému úniku a mezi 20. a 30. kilometrem si vytvořil až několikaminutový náskok. Přecenil však své síly a pro křeče musel zastavit. Ještě se znovu pokusil rozběhnout, ale na 32. kilometru Lermusiaux závod definitivně vzdal. Své úsilí ukončil i Blake, zatímco vedení v závodě se znovu ujal Flack. To už se k němu zezadu pomalu ale jistě dotahoval Spyridon Luis a vyčerpaného Australana předstihl. Ten se ještě chvíli snažil držet s odstupem asi 20 metrů krok, ale na 37. kilometru již na dohled od Athén odpadl. I Flack tak skončil ve sběrném voze a na čele závodu se ocitli dva Řekové, neboť druhý za Louisem byl Charilaos Vasilakos. Na zaplněný olympijský stadion nejprve dorazil cyklista se zprávou že od 30. kilometru přesvědčivě vede Australan Flack. O to větší byl výbuch nadšení 60 000 diváků, když na koni přicválal startér Papadiamantopoulos a oznámil, že se do cíle blíží jako vedoucí řecký závodník Spyridon Luis. Následník řeckého trůnu princ Konstantin a jeho bratr Jiří ihned spěchali k bráně stadionu, aby po Luisově boku za ohromných ovací oběhli poslední kolo. Spyridon Luis vyhrál první olympijský maratón v čase 2:58:50, druhý Charilaos Vasilakos dosáhl času 3:06:30. Další v cíli Spyridon Velokas byl vzápětí diskvalifikován, neboť se ukázalo, že se kus cesty svezl. Třetí místo tak vybojoval Maďar Gyula Kellner časem 3:09:35.\n\nSpyridon Luis se rázem stal národním hrdinou. Kromě osobní gratulace (a povozu s oslíkem pro svou živnost) od krále Jiřího I. a stříbrného poháru věnovaného iniciátorem celého závodu Michelem Bréalem obdržel nespočet dalších pozorností od svých nadšených krajanů – zlaté hodinky, doživotní obsluha u holiče zdarma apod. Mohl jen litovat, že má již manželku Elenu a dvě děti, neboť přední řecký boháč a sponzor her, bankéř Averof, před závodem nabízel případnému řeckému vítězi ruku své dcery a milion drachem.\n\nPo tomto druhém maratonu v životě už Spyridon Luis nezávodil. Nedal se ani zlákat svou náhlou slávou a dál žil skromně s rodinou (celkem pět dětí) v Marousi jako rolník a listonoš. Za olympijské vítězství mu byla až do konce života vyplácena i nevelká penze. O mnoho let později, v roce 1925 byl z jakési příčiny neprávem obviněn z falšování úředních dokumentů a více než rok strávil ve vazbě, než byl rehabilitován a propuštěn. Naposledy se objevil na veřejnosti roku 1936, kdy byl čestným členem a vlajkonošem řecké výpravy na olympijských hrách v Berlíně. Zemřel v tichosti ve svém rodném městě a jeho hrob zdobí mramorový náhrobek s pěti olympijskými kruhy. Třeba říci, že Řecko si na další atletické olympijské zlato muselo počkat hodně dlouho – až do roku 1992, kdy v Barceloně nečekaně vyhrála běh na 100 metrů překážek Paraskevi Patoulidou.\n\nJméno Spyridona Luise nesou mnohé řecké sportovní kluby a dnes především Olympijský stadión, srdce sportovního komplexu v jeho rodném Marousi, který hostil olympijské hry v roce 2004.\n"}
{"id": "20706", "url": "https://cs.wikipedia.org/wiki?curid=20706", "title": "Kuopio", "text": "Kuopio\n\nKuopio je město ve východním Finsku, 330 km severovýchodně od Helsinek. Je administrativním centrem provincie Severní Savo. V roce 2015 zde žilo přes 110 000 obyvatel a bylo tak devátým největším finským městem. Jeho centrum leží na poloostrově devátého největšího finského jezera jezera Kallavesi a z celkové rozlohy 3 164 km² zaujímá 605 km² vodní plocha. Nejvyšším bodem města je kopec Puijo s výškou 232 m n. m.\n\nKuopio bylo založeno v roce 1653 guvernérem Perem Brahem. Městská práva Kuopiu udělil 17. listopadu roku 1775 švédský král Gustav III..\n\nV Kuopiu se nachází několik staveb z 19. století. K nejvýznamnějším z nich patří luteránská katedrála z let 1806–1815 a pravoslavný kostel sv. Mikuláše.\n\nKuopio je kulturním centrem východního Finska. Město charakterizuje zejména zdejší dialekt finštiny. Typickým jídlem je chleba plněný rybou ( ).\n\nVe městě je i městské muzeum a skanzen, muzeum umění a několik galerií. Samozřejmostí je městské divadlo, kino, knihovna a centrum hudby. Mimo jiné zde vznikla industrial metalová skupina Turmion Kätilöt.\n\nKuopio je podobně jako řada jiných finských měst univerzitním městem a daří se zde výzkumu v mnoha oblastech.\n\nMěsto je také velké sportovní středisko. Kuopio patří společně s Lahti k nejvýznamnějším zimním střediskům ve Finsku. Podobně jako v Lahti a Kuusamu se zde pravidelně konají závody Světového poháru ve skocích na lyžích. Rozsáhlý lyžařský areál na kopci Puijo (na jeho vrcholu je věž Puijo patřící k symbolům města) zahrnuje kromě skokanských můstků také síť běžeckých tratí protínající okolí. Proslulý je také každoroční bruslařský maraton.\n\nDo Kuopia se dá přicestovat jak autem, tak i vlakem včetně Pendolina. 14 km severně od města u obce Siilinjärvi je od roku 1940 letiště, které v roce 2010 přepravilo okolo 254 000 cestujících. Asi 18 % cestujících byli cizinci.\n\n"}
{"id": "20709", "url": "https://cs.wikipedia.org/wiki?curid=20709", "title": "Satrapie", "text": "Satrapie\n\nSatrapie je název základní administrativní jednotky v perské říši Achaimenovců (550 – 330 př. n. l.), v říši Alexandra Velikého a říši Seleukovců (312 – cca 140, resp. 64 př. n. l.). V jejím čele stál satrapa, staropersky \"chšaçapávan\" (ochránce země), odpovědný za správu a finančnictví v daném obvodu. Satrapie existovaly i v pozdějších dobách, za parthských Arsakovců (247 př. n. l. – 224 n. l.) i perských Sásánovců (224 – 651 n. l.), tehdy však nešlo o jedinou administrativní jednotku ve státě (byla zde i řada vazalských království, seskupených hlavně v periferních oblastech).\n\nProtože systém satrapií se zformoval v achaimenovské době – Alexandr Veliký a Seleukovci ho víceméně jen převzali – je třeba ho přiblížit právě na příkladu staré perské říše.\n\nNázory odborníků na dobu vzniku achaimenovské správní struktury se značně rozcházejí. Někteří badatelé věří Hérodotovu výkladu, že satrapie vytvořil třetí achaimenovský král Dareios I., jiní soudí, že musely existovat již mnohem dříve, snad už za časů zakladatele perské říše Kýra Velikého (559 – 530 př. n. l.). Předmětem debat je i jejich počet a rozloha, protože detailní popis členění říše se dochoval až z dob makedonské nadvlády po roce 330 př. n. l.\n\nPokud jde o počet satrapií, lze na základě posledních poznatků konstatovat, že od 5. století existovalo v perské říši pravděpodobně 24 tzv. hlavních satrapií:\n\n\nZ hlavních satrapií mělo největší význam oněch sedm, u nichž je uvedeno správní středisko – tj. Lýdie, Babylonie, Egypt, Médie, Persis, Baktrie a Arachosie. Všechny byly obsazovány výlučně Íránci (vždy přímo králem) a ve všech úřadovaly osoby nějak svázané s achaimenovským rodem (princové, manželé princezen, potomci Dareiových pomocníků v boji s uchvatitelem Gaumátou atd.). Význam těchto satrapií souvisel hlavně s tím, že šlo o bývalá centra monarchií, z nichž byla perská říše „poskládána“: lýdské říše, novobabylonské říše, Egypta, médské říše, Persidy jako kolébky dynastie, bakterské (kajanovské) říše a sámanské říše. Někdy se o nich hovoří jako o velkých satrapiích, protože jejich představitelé měli vliv i na sousední hlavní satrapie a do určité míry je kontrolovali (satrapa Lýdie Kappadokii, satrapa Babylonie Asýrii, satrapa Egypta Libyi atd.).\n\nTéměř každá hlavní satrapie sestávala z většího či menšího počtu malých satrapií. Dobrým příkladem je v tomto ohledu Lýdie, tvořená vlastní Lýdií, Frýgií u Hellespontu, Kárií a Velkou Frýgií. Malé satrapie byly v pozdějších dobách často dědičné, na rozdíl od výše zmíněných satrapií velkých a z valné části i ostatních satrapií hlavních (tam však někdy zastával úřad satrapy lokální král). Existence řady malých satrapií je sporná, protože dobová terminologie je nejednotná a dvojznačná.\n\n\n\n"}
{"id": "20712", "url": "https://cs.wikipedia.org/wiki?curid=20712", "title": "Ratatosk", "text": "Ratatosk\n\nV severské mytologii je Ratatoskr (v českém přepisu Ratatosk, obojí znamená „vrtající zub“) veverka, která pobíhá nahoru a dolu po kmeni jasanu Yggdrasilu a nosí Ódinovi zprávy z Midgardu. Hlavně ale přenáší urážky mezi drakem Nidhöggem v kořenech Yggdrasilu a moudrým orlem \"(někdy zmiňován kohout),\" mezi jehož očima sídlí jestřáb Vedrfölni, v jeho koruně, který pozoruje svět. Také mezi nimi podněcuje hádky a proto se stala symbolem nesvornosti a sváru.\n"}
{"id": "20732", "url": "https://cs.wikipedia.org/wiki?curid=20732", "title": "Petr Comestor", "text": "Petr Comestor\n\nPetr Comestor (1100, Troyes – 1180 , Paříž) byl středověký katolický teolog a exegeta. V letech 1145–1167 byl děkanem Troyské katedrály, v letech 1164–1168 a 1178–1180 kancléřem pařížské katedrální školy. V roce 1169 se stal také kanovníkem opatství svatého Viktora.\n\nPřídomek „Comestor“ dostal díky svému všeobecnému vzdělání a širokému rozhledu, které prezentuje ve svých dílech. Slovo Comestor pochází z latinského slovesa \"comedere\" „jíst“, neboť „spolykal“ mnoho poznání a výkladů. Někdy se též nazývá „Manducator“ (se stejným významem, ale od jiného slovesa – \"manducare\").\n\nJeho nejznámějším dílem je Historia Scholastica, biblické dějiny doplněné o výňatky z církevních Otců a starověkých dějepisců. Toto dílo vzniklo v letech 1169–1173. Toto dílo bylo přeloženo i do staré češtiny někdy na konci 14. století, patrně pro potřeby Emauzského kláštera v Praze. Tento spis se nazývá Český Komestor a je psán v některých případech i hlaholicí (patrně verze původní).\n\nDále napsal Sententiae de sacramentis (Sentence o svátostech), přibližně 150 sermones (kázání), komentáře k evangeliím a ke komentáři k žalmům od Petra Lombardského.\n\nVladimír Kyas („Česká bible v dějinách národního písemnictví“, ISBN 80-7021-105-9) ztotožňuje Petra Comestora a Petra Lombardského, ale tato pozice je ojedinělá.\n"}
{"id": "20734", "url": "https://cs.wikipedia.org/wiki?curid=20734", "title": "Jacques Paul Migne", "text": "Jacques Paul Migne\n\nJacques Paul Migne (25. října 1800 Saint-Flour - 24. října 1875 Paříž) byl významným patrologem a církevním vydavatelem.\n\nTeologii studoval v Orléans. V roce 1824 byl vysvěcen na kněze. V roce 1830 mu vznikly potíže kvůli jeho revolučnímu spisku \"De la Liberté\". V roce 1833 mohl odejít do Paříže, kde se věnoval církevnímu žurnalismu. Začal vydávat noviny \"L'Univers religieux\" (později jen \"L'Univers\"), od roku 1836 obecně texty pro klérus. Jeho snahou bylo vydat v příručním formátu veškerou křesťanskou literaturu od jejích počátků až do své doby.\n\nFinančně ho v jeho díle podporoval versailleský biskup. V roce 1836 založil v Petit-Montrouge u Paříže své vlastní nakladatelství a zaměstnával v něm na 300 osob.\n\nPodařilo se mu vydat:\n\nJeho nejvýznamnějším a dodnes platným počinem bylo však vydání řeckých a latinských patristických textů:\n\n\nLatinská řada obsahuje patristické spisy od Tertulliana po Inocence III. (tj. roky 200-1216), řecká řada obsahuje spisy od Listu Barnabášova po Florentský koncil (tj. roky 120-1438). K řecké sérii patří ještě 81 svazků s pouze latinskými texty řeckých Otců (samotná řecká řada obsahuje jak řecký text, tak latinský překlad).\n\nToto Migneho vydání řecké a latinské patristiky je dodnes citováno a používá se - i když se nejedná o kritická vydání v dnešním smyslu (i když Migne a jeho spolupracovníci opravovali text, kde byl poškozen) - jako hlavní referenční orientace v textech.\n\n"}
{"id": "20736", "url": "https://cs.wikipedia.org/wiki?curid=20736", "title": "ERP", "text": "ERP\n\nERP je zkratka, která může znamenat:\n\n"}
{"id": "20737", "url": "https://cs.wikipedia.org/wiki?curid=20737", "title": "Bitva na Moravském poli", "text": "Bitva na Moravském poli\n\nBitva na Moravském poli byla svedena 26. srpna 1278 (na den sv. Rufa) v odpoledních hodinách na pravém břehu řeky Moravy mezi vesnicemi Dürnkrut (Suché Kruty) a Jedenspeigen, ležícími v Dolních Rakousích 30 km jižně od Břeclavi.\n\nV boji proti sobě stanula spojená vojska římského krále Rudolfa I. Habsburského a uherského krále Ladislava IV. Kumána proti vojsku českého krále Přemysla Otakara II. a jeho spojenců.\n\nV bitvě šlo především o babenberské dědictví (Rakousy a Štýrsko), které původně získal Přemysl, ale o něž usiloval také Rudolf, aby se jeho potomci stali říšskými knížaty, jimiž dosud nebyli. V roce 1276 byl Přemysl nucen uzavřít s ním Vídeňský mír a zříci se tak všech nečeských držav. Další podmínky míru nedodržel a Habsburk naproti tomu začal bezprávně zasahovat do záležitostí českého státu a podporovat proti Přemyslovi odbojnou šlechtu.\n\nPřemysl jistě nevybral bojiště blízko řeky Moravy náhodně, bylo to rozhodně vhodné bitevní pole a český král na něj měl jistě dobré vzpomínky, protože nedaleko od Suchých Krut leží místo jeho největšího vítězství, Kressenbrunn.\n\nBitvy se účastnilo dohromady cca 55 000 mužů (přesné počty nejsou známy) a jejich střet trval přibližně tři hodiny. „Za heslo prohlášeno u českého vojska: Budějovice, Praha! U nepřátel volalo se: Řím, Kristus!“ V dlouho vyrovnaném boji se vítězství nakonec přiklonilo na habsburskou stranu. Sám Rudolf Habsburský se prý ocitl v ohrožení života, ale zachránil ho rytíř Walter z Ramschwagu. Bitva byla ze strany říšského vojska vedena proti soudobým pravidlům rytířského boje (právě proto se jako symbol rytířství objevuje vždy Přemysl, ne Rudolf) – nerozhodla ji proslulá zrada českých pánů (z nichž většina ani na místo bitvy nedorazila), ale útok Rudolfova šiku, vedeného Ulrichem z Kapellen, ze zálohy do boku české sestavy se smluveným pokřikem: „Utíkají! Utíkají!“, což zmatené české vojsko rozložilo.\n\nČást českých ztrát, které Rudolf Habsburský dle zvyku doby pravděpodobně přehnaně vyčíslil na 12 000 mužů, způsobila rozbahněná řeka Morava, ve které se rytíři utopili. Porážka českého vojska byla natolik výrazná, že Rudolf část svých bojovníků odvolal a podmanil si Moravu.\n\nVýsledkem bitvy bylo definitivní potvrzení nově nastoleného habsburského panství v Rakousích a Štýrsku, které se staly tzv. dědičnými habsburskými zeměmi a daly základ geopolitickému uspořádání, které přetrvalo téměř šest a půl století, do roku 1918. V českém království nastala po smrti krále velmi složitá situace (vlastně anarchie) a hospodářské problémy. Poručník kralevice Václava Ota V. Braniborský si počínal jako v dobyté zemi a kořistnicky se chovala i část české šlechty. Poměry zčásti uklidnilo až svolání šlechtického sněmu v r. 1281, jehož účastníci se zavázali ke stíhání lupičů a škůdců země a k navrácení rozkradených královských zboží a hradů do rukou poručníka (jakožto zástupce řádné královy vlády). Ale neúroda a mrazivé počasí následujícího roku situaci ještě více zkomplikovaly. Období 1278–1283 bylo proto již dobovými kronikáři nazváno „zlá léta“.\n\nNa poměrně krátkou bitvu se o boji na Moravském poli rozšířilo překvapivé množství pověr. První zmiňuje, že Záviš z Falkenštejna v předvečer bitvy nabídl Přemyslovi pomoc za beztrestnost. Sám Falkenštejn se ovšem brzy po králově smrti ocitl v čele vítkovských čet, které znovu vedly útok na klášter Zlatou Korunu i na královské město České Budějovice. Druhá pověst mluví o tom, že Milota z Dědic odjel uprostřed bitvy z boje a způsobil prohru. Pan z Dědic byl ve skutečnosti jeden z Přemyslových nejvěrnějších. Milota se snažil zachránit situaci. Se skupinou rytířů chtěl novou vlnu útočníků zezadu objet a vpadnout jim do zad. Nebyla jeho vina, že to mnozí pochopili jako ústup a útěk. Za svého života nikomu nic nevysvětloval, protože nemusel, a zrádce se z něho stal až v 19. století.\n\nDalší fáma vypráví o osobním souboji mezi Přemyslem a Rudolfem Habsburským. Po manévru hejtmana z Dědic se český král snažil zabránit panice a zůstal na bojišti ve složité pozici. Rudolf mluvil o tom, že jeho protivník zemřel v bitvě, ale kdyby se s ním osobně střetl na meče (a zvítězil), jistě by o tom nemlčel.\n\nPoslední pověst mluví o samotném scénáři smrti Přemysla Otakara II. Neví se přesně, jak zemřel, verzí je víc – mezi nimi i teorie o tom, že ho na ústupu zabili jeho vlastní lidé.\nToto líčení se objevuje nejčastěji. Naznačuje se ovšem, že útočníci Přemysla nepoznali a měli ho za jednoho z pánů. Jenže za královraha se sám označil Bertold Schenk z Emerberku (bez zajímavosti není, že jeho bratr byl předtím popraven na králův příkaz). Jak už jeho jméno naznačuje, pan z Emerberku zastával úřad číšníka a Přemysla musel znát. Český král se Bertoldovi a jeho družině měl podle všeho vzdát, ale ti toho nedbali a ubili ho snad sedmnácti ranami. Jedna z nich mu rozčísla lebku.\n\nTragický konec českého krále vyvolal značný rozruch a je popsán v řadě soudobých i pozdějších kronik a literárních děl. Přemysl je zmíněn i ve slavném Dantově díle Božská komedie (v VII. zpěvu II. části, „Očistce“), kde, poněkud ironicky, \"„milou společnost tvoří“\" Rudolfu Habsburskému…\n\nDále se Otakarovu pádu věnoval Jindřich Heimburský, kronikář z českých zemí píšící latinsky; pak také tzv. Colmarský dominikán, kronikář z alsaského města Colmar, který vytvořil píseň \"Wâfen iemer mêre\" („Běda, stále běda“), svým vyzněním českému králi velmi příznivou (proto také byla kladně přijímána a oceňována už např. Františkem Palackým).\n\nDalším zdrojem informací (ovšem protichůdných) o tehdejší době je i Štýrská rýmovaná kronika od Otakara Štýrského, kde je Přemysl znázorněn jako symbol světské pýchy a k tomu obviňován ze sedmi hlavních hříchů. Jako Přemyslovy oběti jsou zde – v rozporu se skutečnostmi – vzpomínáni Gertruda Babenberská, její syn Fridrich Bádenský a poslední zástupce císařského rodu Štaufů Konradin.\n\nNeznámý básník z Porýní vytvořil částečně dochované dílo \"Die Böhmerslacht\" (Bitva s Čechy), kde popisuje přípravy k boji i samotný průběh bitvy. Bohužel se dílo nedochovalo celé a krom toho není podáno dle reality, ale stylizovaně.\n\nSoudobý autor Oldřich Daněk napsal rozhlasovou hru \"Bitva na Moravském poli\", jejíž děj se odehrává formou vzpomínky o deset let později, v době Václava II.\n\nAutor Zbraslavské kroniky, se každopádně s Přemyslem Otakarem II. loučí dost pochmurnými slovy.\n\n"}
{"id": "20738", "url": "https://cs.wikipedia.org/wiki?curid=20738", "title": "Všehrdy", "text": "Všehrdy\n\nVšehrdy mohou být:\n\n"}
{"id": "20741", "url": "https://cs.wikipedia.org/wiki?curid=20741", "title": "Všehrdy (okres Plzeň-sever)", "text": "Všehrdy (okres Plzeň-sever)\n\nVšehrdy jsou malou vesnicí v severovýchodní části okresu Plzeň-sever, osm kilometrů jihovýchodně od Kralovic. V obci žije obyvatel a její katastrální území zaujímá plochu 551 ha. Obec je součástí Mikroregionu Kralovicko.\n\nVes je prvně zmiňována v roce 1229, kdy plaský klášter vyměnil Všehrdy s králem Přemyslem Otakarem I. za část Hodyně. Ves byla nadále součástí královského majetku a král Václav I. ji později daroval zpět plaskému cisterciáckému klášteru. Klášter v roce 1387 koupil místní svobodný dvůr od Ješka ze Všehrd a roku 1383 mu byl Ctiborem ze Švamberka na Kaceřově darován i druhý dvůr.\n\nBěhem husitských válek, kdy královská koruna neměla z vypáleného kláštera žádné příjmy, zapsal král Zikmund ves spolu s dalšími 13 a městečkem Kralovice bratřím Hanušovi a Bedřichovi z Kolovrat na Libštejně a Krašově. V té době měly Všehrdy 18 usedlostí.\n\nPo smrti Bedřicha z Kolovrat roku 1432 získal Všehrdy jeho bratr Hanuš, který je připojil ke krašovskému panství a držel je až do své smrti. Jeho syn a dědic Hanuš II. z Kolovrat, toho času probošt kapituly pražské a administrátor arcibiskupství, roku 1480 postoupil Všehrdy s dalšími vesnicemi a polovinou městečka Kralovic nazpět plaskému klášteru za 1 600 kop.\n\nRoku 1521 byla ves klášterem zastavena a patřila k hradu Krašovu a Křivoklátu. V roce 1539 opat Bohuslav ves opět zastavil s dalšími klášterními statky Floriánu Gryspekovi a ves se stala součástí kaceřovského panství. Po konfiskaci majetku Gryspeků se ves roku 1623 vrátila do majetku kláštera v Plasích, ke kterému patřila až do jeho zrušení v roce 1785. Po následující čtyři desetiletí ves patřila pod správu náboženského fondu.\n\nŠkola ve Všehrdech fungovala od roku 1867, do té doby děti navštěvovaly školu v Kozojedech. První autobusová linka ze Chříče do Radnic začala fungovat v roce 1930 a na konci třicátých let 20. století byly Všehrdy elektrifikovány.\n\nKostel sv. Prokopa je zmiňován již roku 1250. Ve 14. století se stal kostelem farním a byl jím až do roku 1659, kdy ves přešla pod farnost v Kozojedech. Původně gotický kostel z poloviny 14. století byl dle návrhu J. B. Santiniho v letech 1730–1732 přestavěn stavitelem M. O. Kondelem v duchu barokní gotiky. Z této přestavby také pochází znak plaského opata Evžena Tyttla na západním průčelí. Ve věži kostela je osazen renesanční zvon Brikcího z Cynperka z roku 1589. Zajímavé jsou také gotizující hřbitovní branky a márnice.\n\nLidovou architekturu zastupuje dochovaná hospodářská usedlost čp. 8 s roubeným obytným stavením a dřevěným patrovým špýcharem.\n\nVšehrdy leží na severním okraji přírodního parku Hřešihlavská a sousedí s vesnicemi Holovousy na východě, Brodeslavy na jihozápadě, Dřevcem na západě a Černíkovicemi na severozápadě. Vsí protéká Všehrdský potok, na kterém pod vesnicí leží Brodský a Barborův mlýn.\n\n\n"}
{"id": "20753", "url": "https://cs.wikipedia.org/wiki?curid=20753", "title": "Londýnská polyglota", "text": "Londýnská polyglota\n\nLondýnská polyglota, jedna z polyglot (vícejazyčných biblí) 16. a 17. století, snad největší a nejbohatší. Měla celkem 8 svazků, které byly vydány v rozmezí let 1657-1669. Z hlediska textové kritiky byla nejpropracovanější, a tedy nejvýznamnější. jejím vydavatelem byl Brian Walton. Jeho spolupracovníky byli John Lightfoot, Edmund Castell, Thomas Hyde, Dudley Loftus, Abraham Wheelocke, Thomas Greaves, Samuel Clarke a Edward Pococke. \n\nLondýnská polyglota obsahovala: \n\nKaždá z těchto verzí byla opatřena nezávislým latinským překladem. Kromě toho byl součástí Londýnské polygloty (v posledních dvou svazcích) Castellův \"Lexicon Heptaglotton\" (1669): hebrejský, aramejský, syrský, samaritánský, etiopský a arabský. \n"}
{"id": "20756", "url": "https://cs.wikipedia.org/wiki?curid=20756", "title": "Pařížská polyglota", "text": "Pařížská polyglota\n\nPařížská polyglota je vícejazyčné vydání Bible z let 1629-1645. Je součástí řady polyglot, které v 16. a 17. století vycházely v celé Evropě jako odraz snahy o zjištění přesného a věrného biblického textu. Editory byli oratoriánský kněz Jean Morin (1591-1659 a maronitský profesor arabštiny na Collège de France Gabriel Sionita (1578-1648). \n\nZákladem textu Pařížské polygloty je Starý zákon Antverpské polygloty. Antverpský Nový zákon byl však doplněn o syrská antilegomana (2. list Petrův, 2. list Janův, 3. list Janův, List Judův a Zjevení Janovo), která v původní Antverpské polyglotě chyběla. K tomu přibyl i jejich latinský a arabský překlad. Zbývající svazky obsahovaly text samaritánského Pentateuchu a arabského Starého zákona.\n"}
{"id": "20758", "url": "https://cs.wikipedia.org/wiki?curid=20758", "title": "Polyglota", "text": "Polyglota\n\nPolyglota (z řeckého \"polys\" „mnohý“ a \"glotta\" „jazyk“) je vícejazyčné vydání nějakého textu. Obvykle se jím myslí vícejazyčná vydání Bible. Zlatým obdobím polyglot bylo 16. a 17. století, kdy v rámci humanismu a částečně rodícího se protestantismu se objevila snaha mít a znát co nejpřesnější text Starého i Nového zákona, a to pokud možno i v jejich původním jazyce. Ve snaze dopracovat se k tomuto původnímu textu se začaly srovnávat různé existující jazykové verze: latinská Vulgáta a Vetus latina, řecká Septuaginta, syrská Pešitta a další. Texty v polyglotách byly tištěny vedle sebe, aby čtenář měl přehledně k dispozici co nejvíce verzí téhož úryvku. \n\nPrvními a nejvýznamnějšími polyglotami jsou následující: \n\n\nPozději polygloty již nebývaly tak obsáhlé. Přesto se vydávaly i dále a převážně obsahovaly hebrejský text Starého zákona, Septuagintu, Vulgátu a národní verze. \n\nDnes se - především díky počítačové technice - místo tištěných polyglot používá různých speciálních programů schopných prezentovat různé jazykové verze téhož textu a vyhledávat v nich podle nejrůznějších kombinací včetně gramatických kritérií. Nejvýznamnějším a nejpoužívanějším programem tohoto druhu v biblistice je Bible Works.\n\n"}
{"id": "20768", "url": "https://cs.wikipedia.org/wiki?curid=20768", "title": "Jan Blažej Santini-Aichel", "text": "Jan Blažej Santini-Aichel\n\nJan Blažej Santini-Aichel ( \"Johann Blasius Santini-Aichel\", někdy též \"Giovanni Santini\", 3. února 1677 Praha – 7. prosince 1723 Praha) byl český barokní architekt italského původu, který se proslavil svým jedinečným stylem nazývaným \"barokní gotika\".\n\nNarodil se 3. února 1677, na den sv. Blažeje jako nejstarší syn do vážené rodiny pražského kameníka italského původu, Santina Aichela a druhého dne byl pokřtěn v chrámu sv. Víta jako Jan Blažej Aichl. Narodil se s tělesnou vadou – byl na část těla ochrnutý a chromý, což mu bránilo úspěšně pokračovat v otcově kariéře a převzít po něm kamenickou dílnu. Kamenictví se přesto vyučil (stejně jako bratr František), ale studoval také malířství, pravděpodobně u Kristiána Schrödera. Po vyučení se okolo roku 1696 vydal sbírat zkušenosti obvyklou vandrovní cestou. Do roku 1699 prošel Rakousko a v Itálii dorazil až do Říma, kde měl možnost se seznámit s díly ticinského, v Římě působícího Francesca Borrominiho, radikálního architekta považovaného římskými konzervativními současníky za „blázna“. V Itálii pravděpodobně získal kvalifikaci architekta a také přebral do svého jména otcovo jméno Santini, stejně tak učinil i bratr František.\n\nV roce 1700 už Santini samostatně realizoval stavby, projektoval a měl z těchto činností příjmy. V té době není doloženo, že byl členem některého ze stavitelských cechů a vlastnil stavební firmu. Byl pouze projektantem, dohlížejícím na provádění vlastních staveb. V činnosti navazoval na architekta J. B. Matheye, po jehož smrti některé projekty přebral a dokončil, přebral i Matheyův okruh stavebníků a částečně navázal i na jeho styl. Jeho prvním významnějším stavebníkem byl zbraslavský cisterciácký opat Wolfgang II. Lochner, který jej neváhal doporučit dalším opatům. Začátkem roku 1703 úspěšně nahrazuje zkušeného architekta Pavla Ignáce Bayera při přestavbě klášterního kostela Nanebevzetí Panny Marie a svatého Jana Křtitele v Sedlci u Kutné Hory. Téhož roku začíná pracovat na dostavbě kostela Panny Marie Božské Prozřetelnosti pro pražské malostranské theatiny, kde zdařile navázal na projekty Guarino Guariniho a Jana Batisty Matheye. V roce 1704 se podílí na přestavbě kapitulního děkanství na Pražském hradě. Již příštího roku dokončuje přestavbu, dnes již nezachovaného, staroměstského paláce pro Jana Rudolfa hraběte z Lissau, který se též zasloužil o mnohá doporučení jeho práce. To vše dokládá, že již od začátku svého působení Santini pracuje pro významnou klientelu, získává velké, náročné zakázky a u zákazníků je velmi uznávaný, vážený a obdivovaný. Santinimu se dařilo a v roce 1705 koupil \"Valkounský dům\" (čp. 211) v Nerudově ulici za 3000 zlatých v hotovosti. O dva roky později koupil i sousední dům \"U zlaté číše\" (čp. 212) a oba domy spojil.\n\nPo Schröderově smrti si Santini roku 1707 vzal za ženu jeho dceru Veroniku Alžbětu. S Veronikou měl čtyři děti, ale všichni tři synové – Jan Norbert Lukáš (* 1707), Josef Rudolf Felix Řehoř (* 1708) a František Ignác (* 1710) – zemřeli na souchotiny ještě jako děti a zbyla jen dcera Anna Veronika (* 1713).\n\nKdyž v roce 1720 zemřela jeho manželka Veronika, oženil se s jihočeskou šlechtičnou Antonií Ignatií Chřepickou z Modliškovic, čímž si zajistil nejen úzké rodinné vazby na českou nižší šlechtu, ale prostřednictvím vlivných švagrů i na vyšší církevní hodnostáře. S ní měl v roce 1721 dceru Janu Ludmilu a v roce své smrti syna Jana Ignáce Rocha. Kmotry všech Santiniho dětí se stali Santiniho mecenáši z řad vysoké šlechty.\n\nJan Blažej Santini zemřel po delší nemoci 7. prosince 1723 v Praze a je pochován dle posledního přání na dnes již zrušeném hřbitově u bývalého kostela svatého Jana Křtitele v Oboře v dnešní Šporkově ulici.\n\nČinnost a výsledky práce Jana Blažeje Santiniho-Aichela jsou neustále středem zvětšujícího se zájmu. Vedle odborníků, historiků umění a architektury i široká veřejnost vyhledává jeho stavby. Upoutávají pozoruhodným charakterem vnějších tvarů i zvláštností využití vnitřních prostorů pro světelné vyjádření a akustiku. Prezentuje i mnohá odvážná technická řešení. Jeho originální propracované architektonické návrhy představují velké klášterní komplexy, chrámy, kostely, kaple, velké i malé palácové stavby. Jeho dílo pomáhá mnohým pochopit rozpor českého baroka, kdy údajná doba \"temna\" je vlastně dobou skutečného, hmatatelného rozkvětu českého stavitelství, řemesla a umění.\n\nNa počátku jeho úspěchů je vstup do služeb zbraslavského cisterciáckého kláštera, kde opat Wolfgang Lochner mu svěřuje náročný úkol. Na místě zničených rozsáhlých gotických objektů projekčně navrhnout novostavbu konventu a konventního kostela. Jím vytvořená koncepce architektury v jeho projekčních záměrech již vykazuje smělost a silné vyjádření kulturních představ. Pozvání od dalšího stavebníka nedalo na sebe dlouho čekat. Sedlecký opat Jindřich Snopek mu zadává náročnou opravu a úpravu starobylého gotického konventního kostela. Zde se již naplno projevila Santiniho pohotová nápaditost, jeho velká šíře záběru a obsáhlost znalostí praktického stavitelství.\n\nGeniální umělec Jan Blažej Santini Aichel ve svých projektech předkládá prostřednictvím hlubokých znalosti matematiky, geometrie, numerologie a zanícenosti pro oživovanou katolickou věrouku, užitím židovské kabaly a křesťanské mystiky silné smyslové i duchovní naplnění prožitků. Za 23 let plodného projektantského působení navrhl téměř stovku sakrálních, palácových i hospodářských staveb. Pracoval pro četné významné i feudální hodnostáře. Prokázal vytříbený cit pro začlenění staveb do krajiny. Vytvářel a dotvářel prostory s vynikající akustikou a mimořádnou světelnou charakteristikou. V Česku byly na jeho počest dokonce založeny webové stránky obdivovatelů jeho tvorby.\n\n\"„Santiniho Zelená Hora je báseň… Zatímco stavby dvacátého století jsou jenom slogany.“\" --Mojmír Horyna\n\nSám Santini, ale i doba a mnohonárodnostní evropské prostředí jsou zdrojem mnoha podob jeho jména. Setkat se můžeme s tvary a přepisy: Jan Blažej Santini, Jan Santini Aichl, Giovanni Santini, Jan Blažej Santini-Eichel, Giovanni Santini-Aichl, Johann Blasius Santini-Aichel, Giovanni Blasius Santini či Jan Blažej Santini-Aüchel. U děda se setkáváme i s podobou jména Antonio Akel i Aychel.\n\n\n"}
{"id": "20770", "url": "https://cs.wikipedia.org/wiki?curid=20770", "title": "Proces (román)", "text": "Proces (román)\n\nProces je román Franze Kafky. Byl napsán německy (\"Der Prozess\") roku 1914 a poprvé vydán roku 1925 (rok po autorově smrti) v berlínském nakladatelství Die Schmiede.\n\nTento román vydal Kafkův dlouholetý společník z dob mládí i dospělosti Max Brod, rukopis byl bez názvu, titul \"Proces\" dal románu Brod podle poznámek v Kafkově deníku, kde se název \"Proces\" objevuje. \"Proces\" má deset kapitol se známkou autobiografických prvků. Odehrává se ve 20. století v blíže neurčeném prostředí.\n\nProkurista banky Josef K. je v den svých třicátých narozenin zatčen dvěma úředníky, je však ponechán na svobodě. V neděli je pozván k výslechu do bytu činžáku na předměstí, kde je shromážděno mnoho neznámých osob. Josef K. po celou dobu vedení případu nezná předmět obžaloby. Do domu se vrací, přestože nebyl opět zván, a zjišťuje, že na jeho půdě je soudní pracoviště, kde působí úředníci.\n\nJosef K. není nikdy přítomen standardnímu soudnímu procesu, jen z doslechu od starého advokáta, kterému nakonec sděluje, aby jej dále nezastupoval. Poté se dozvídá nejasné zprávy o vývoji. Vše se děje bez možnosti jeho skutečné a přímé obhajoby, bez šance do procesu přímo vstoupit.\n\nPoté, co dostane od ředitele banky za úkol provést italského klienta po pražském chrámu na hostovo přání, zjišťuje, že se Ital nedostavil. Venku prší, i když je dopoledne, v chrámu panuje tma. V okamžiku, kdy chce odejít, jej kostelník posunky upozorňuje, že pod kazatelnou stojí farář. Přesto odchází, když jej z kazatelny zasáhne knězovo oslovení: \"Josefe K.!\" Je překvapen, rozhoduje se otočit a rozrušen míří potemnělým kostelem k faráři. Dozvídá se, že se jedná o vězeňského kaplana, který je s jeho případem obeznámen. Sděluje mu, že jeho případ se vyvíjí špatně a asi také tak i skončí. Duchovní, který patří také k soudu, se ptá, jaké kroky má obviněný v plánu. Nakonec dochází k rozmluvě o klamu soudu v příběhu „o dveřníkovi stojícím před zákonem“ a uvádějícím do něj muže z venkova.\n\nV předvečer svých 31. narozenin, je večer opět zatčen ve svém bytě. Dva úředníci s ním jdou do kamenolomu na kraji města. Z domu na jeho okraji kdosi otevírá okenici. Hlava Josefa K. je přitisknuta na kámen. Jeden z mužů jej drží pod hrdlem a druhý vytahuje nůž, který mu vrazí do srdce. Je zabit tak, jak rozhodl soud – jako pes.\n\n\n"}
{"id": "20771", "url": "https://cs.wikipedia.org/wiki?curid=20771", "title": "Mercedes-Benz Citaro", "text": "Mercedes-Benz Citaro\n\nMercedes-Benz Citaro (typové označení O 530) je nízkopodlažní autobus, vyráběný společností EvoBus, kterou vlastní koncern Daimler AG.\n\nOd roku 1997 se vyrábí v závodě v německém Mannheimu a francouzském Ligny-en-Barrois, od roku 2003 se pak některé části také vyrábějí v Holýšově na Plzeňsku. Některé součástky jsou také dodávané ještě i z Turecka.\n\nAutobusy Citaro pro městský provoz:\n\n\nAutobusy Citaro pro příměstský provoz:\n\n\nV roce 2005 výrobce EvoBus začal s výrobou nové verze autobusu, která splňuje přísnější emisní limity, tj. Euro IV a Euro V. Kromě hlavní změny v oblasti adaptace na motory nové generace byl proveden facelift; poprvé od roku 1997 se tak změnila přední maska autobusu. Na podzim 2006 se pak přestala vyrábět starší verze. Novější modely LE a LE Ü byly vždy vyráběny již v novějším provedení.\nNejnovější, kompletně přepracovaná verze s motory EURO VI byla představena v roce 2011.\n\n\nVozidlo je vybaveno automatickou převodovkou s retardérem, nízkopodlažními vstupy u předních dvou dveří a čalouněnými sedačkami.\n\nCitara jezdí v řadě měst, ve velkém počtu jsou v provozu v Berlíně, v Římě a v Istanbulu (v počtu 430 ks). \n\nV Česku jezdí v České Lípě, Děčíně, Jindřichově Hradci, Kladně, Kolíně (od roku 2003), Kyjově, Liberci (ojeté vozy z německého Schwerinu), Mělníku, Mladé Boleslavi (na jejich pořízení přispěla Evropská unie), Mníšku pod Brdy (od 2004), Pelhřimově, Písku (od 2000), Praze (dopravci Veolia Transport Praha, Hotliner a Martin Uher; od 2004), Teplicích (od 2004), Třebíči, Ústí nad Labem (od 2009) a Žďáru nad Sázavou (od 2001). V letech 2006-2018 také jezdil jeden tento vůz v Břeclavi.\n\nVýznamnou zemí, kde je v provozu velký počet autobusů Citaro, je Německo. Kromě Berlína, který byl již zmíněn, se lze setkat s Citary i v menších městech, jako je třeba i Pasov.\n\nNěmečtí dopravci Üstra z Hannoveru a LVB z Lipska provozují rovněž Citara, avšak se zcela jinou vozovou skříní. Jedná se o vozy, které navrhl James Irvine na světovou výstavu Expo 2000 v Hannoveru (skříň pro tato vozidla nebyla vyrobena v EvoBusu, ale v několika společnostech, jako je například Hess ze Švýcarska). Lipská vozidla byla právě tam po dobu výstavy zapůjčena, poté se však okamžitě vrátila do služby v domovském městě.\n\n"}
{"id": "20772", "url": "https://cs.wikipedia.org/wiki?curid=20772", "title": "Lužiny (stanice metra)", "text": "Lužiny (stanice metra)\n\nLužiny (zkratka LZ) je název stanice metra v Praze, na trase B, na úseku V.B. Nachází se v sídlištním komplexu Jihozápadní Město, na sídlišti Lužiny, v katastrálním území Stodůlky. Byla otevřena 11. listopadu 1994.\n\nStanice je hloubená, budovaná v jámě 7 m hluboko, s nástupištěm podpíraným pilíři a se stropními světlíky, zastřešenými skleněnou střechou na úrovni povrchu. Výstup je jen jeden, východním směrem, vedoucí přímo na povrch a do sídliště a dále k přilehlé autobusové zastávce. S nástupištěm je spojený pevným schodištěm. Na nástupišti jsou dekorativní palmy, umístěné ve skleněných kopulích v místech pod světlíky. Stěny jsou obloženy bílým dekorativním sklem a částečně i nerezovými prvky.\n\n"}
{"id": "20773", "url": "https://cs.wikipedia.org/wiki?curid=20773", "title": "Cytoplazma", "text": "Cytoplazma\n\nCytoplazma je označení pro veškerý obsah buňky obklopený cytoplazmatickou membránou, s výjimkou jádra. Jedná se o tekuté prostředí buňky zahrnující buněčné organely a další buněčné struktury. Termín stojí jaksi v protipólu k materiálu uvnitř jádra, který se označuje jako karyoplazma. Někteří autoři však do cytoplazmy nezahrnují ani semiautonomní organely – mitochondrie a chloroplasty. Nadřazeným termínem je protoplazma, veškerý buněčný obsah.\n\nCytoplazma se skládá ze 75–80 % z vody. V ní jsou rozpuštěny či rozptýleny různé anorganické molekuly, enzymy, molekuly představující stavební prvky buněčných struktur, zásobní molekuly atd. Tvoří prostředí pro některé důležité chemické reakce v buňce (u prokaryotické prakticky pro všechny, u eukaryotické jen pro některé (např. glykolýza). Samotná tekutá složka cytoplazmy neobsažená v organelách se nazývá cytosol.\n\nCytoplazma nepředstavuje homogenní emulzi. V různých místech buňky lze nalézt cytoplazmu lišící se hustotou, viskozitou, přítomnými rozpuštěnými látkami i typy organel nebo buněčných struktur. Buňka (zejména eukaryotická) také může vyvolávat a ovlivňovat proudění cytoplazmy, a využívat ji tak k urychlení transportu látek a struktur.\n\nCytoplazma některých buněk, především améb, se rozlišuje na méně viskózní vnější vrstvu, tzv. ektoplazmu, která tvoří lem kolem celé buňky nebo buněčných výběžků, a hustší, viskóznější a granulární endoplazmu.\n\n\n"}
{"id": "20774", "url": "https://cs.wikipedia.org/wiki?curid=20774", "title": "Karlín", "text": "Karlín\n\nKarlín () je čtvrť, evidenční část obce a katastrální území v městské části Praha 8 hlavního města Prahy. Leží v údolní nivě Vltavy mezi Libní a Novým Městem. Je vymezena oblastmi Vltava – Těšnov – úpatí vrchu Vítkov (železniční trať již Karlínu nepatří) – Švábky – Libeňský most. Obec Karlín byla založena roku 1817 na někdejším Špitálském poli – Špitálsku jako oficiální pražské předměstí, v letech 1903–1921 byl Karlín městem a k 1. lednu 1922 se stal součástí Velké Prahy.\n\nKarlín byl založen roku 1817 a pojmenován byl na počest manželky císaře Františka I. Karolíny Augusty. Původně do jeho katastru náležel také ostrov Štvanice, který byl později připojen k Holešovicím-Bubnům. Již tehdy ale na tomto území stála vojenská invalidovna. Ta byla vystavěna v létech 1731–1737 jako ubytovna pro válečné invalidy i s rodinami z peněz nadace polního podmaršálka Petra Strozziho ze Schrattenthalu a náležel k ní i vojenský hřbitov.\nVýznamnou stavbou čtvrti je Negrelliho viadukt, někdy též zvaný Karlínský, který spojuje Masarykovo nádraží s nádražím Praha-Bubny.\n\nRoku 1847 zde byla postavena první pražská plynárna, která zásobovala svítiplynem 200 lamp v centru města. Po zbourání městských hradeb v 70. letech 19. století patřily pozemky v dnešním Karlíně k nejlevnějším. Proto zde také vyrostla řada průmyslových závodů a obytných domů velmi rychle, přičemž na někdejším Rohanském ostrově byly vybudovány nové výrobní podniky a blíže k Vítkovu potom obytné domy.\n\nV této době zde měl velký vliv průkopník české elektrotechniky František Křižík, který zde rozvíjel elektrotechnický průmysl. Roku 1896 zde byla uvedena do provozu Křižíkova elektrická tramvajová dráha, kterou Křižík roku 1907 z organizačních důvodů odprodal městu Praze.\n\nSoučástí Prahy se Karlín stal později než sousední a od Prahy vzdálenější Libeň, která byla připojena ku Praze již v roce 1901 a její bezprostřední propojení s Prahou „oklikou“ přes Holešovice tvořilo mostní provizorium z roku 1903 v místě dnešního Libeňského mostu (1928).\n\nV 60. letech 20. století bylo v sousedství barokní Invalidovny postaveno – jako jedno z prvních – stejnojmenné panelové sídliště. Později zde přibyl hotel Olympik, jako připomínka tehdejších snah o pořádání Olympijských her.\n\nJiž první trasa metra v roce 1974 byla ukončena na území Karlína ve stanici Florenc. V roce 1990 se karlínští dočkali podzemní dráhy do centra Karlína, přilehlé pěší zóny a na sídliště Invalidovna prodloužením trasy metra B o stanice Křižíkova a Invalidovna.\n\nV 90. letech 20. století byla tranzitní silniční doprava přemístěna blíže k Vltavě na nové Rohanské nábřeží, takže byla zklidněna Sokolovská ulice, hlavní karlínská třída.\n\nV roce 2002 Karlín zcela zatopila a zdevastovala povodeň, která způsobila pád několika domů, a trvalo rok, než se zde život vrátil k normálu. Na jaře roku 2006 byla dokončena protipovodňová ochrana Karlína a Libně.\n\nOd počátku 21. století probíhá v Karlíně intenzivní výstavba. Nové objekty se budují převážně mezi Rohanským nábřežím a Vltavou. Ve starém Karlíně se většinou jedná o přestavby nebo dostavby starých továrních objektů. V roce 2008 rozhodl pražský magistrát o pronájmu a následném prodeji Rohanského ostrova, kde má vyrůst nové městské centrum. Byl vystaven například projekt moderních budov River City Praha, stojí zde také architektonicky oceňovaná budova Main Point Karlin.\n\nV roce 2005 obyvatelé Karlína uspořádali petici za zřízení samostatné městské části Karlín. Zastupitelstvo hlavního města Prahy, jemuž byla určena, o ní nehlasovalo.\n\nV roce 2012 byly v rámci snížení rychlosti ve většině ulicích na 30 km/h v Karlíně plošně zavedeny cykloobousměrky, tedy jednosměrné ulice obousměrné pro cyklisty. Jde o první takovou zónu vzniklou v Česku. Čtvrť je tak označována jako za jednu z nejlepších pro cyklisty v Praze, po zavedení těchto opatření cyklistů výrazně přibylo.\n\n\nDíky urbanistickému vlivu Karlín nesmírně zkrásněl, některá méně udržovaná místa se prosvětlila a otevřela se lidem, avšak také zaniklo mnoho regionálně i celostátně známých sportovních klubů a jednot jako např. Čechie Karlín fotbal, AFK Karlín, jehož pokračovatelem byla Tesla Karlín. Velice známým regionálním klubem byl až do roku 1950 klub SK Úředníci Karlín (jako předseda zde působil karlínský podnikatel a obchodník Fanta, který byl též dlouholetým předsedou Pražské fotbalové župy a dlouholetým asociačním kapitánem fotbalové reprezentace), k jehož odkazu se v dnešní době hlásí jediný existující místní futsalový/fotbalový klub SK Futsal Karlín. Dále mohou obyvatelé využít, bez rozdílu věku, hodiny v Aikidu Karlín, lekcí na golfovém odpališti, přijít si zacvičit do jediné karlínské tělocvičny u Tělocvičné jednoty Sokol - Karlín, zahrát si tenis na tenisových kurtech či se zúčastnit futsalových soubojů v tradiční Karlínské minifutsalové lize.\n\nKarlín sousedí s těmito pražskými čtvrtěmi:\n\n\n\n"}
{"id": "20775", "url": "https://cs.wikipedia.org/wiki?curid=20775", "title": "Cytosol", "text": "Cytosol\n\nCytosol (též vnitrobuněčná či intracelulární tekutina) je část cytoplazmy, která omývá membránové váčky a další strukturní částice uvnitř buněk.\n\nTermín použil poprvé H.A. Lardy v roce 1965 a nejprve jím myslel tekutý materiál, který z buněk vyteče po jejich rozrušení a následném usazení nerozpustných částic ultracentrifugací. Taková v zásadě rozpustná složka buněk není to samé, jako rozpustná složka buněčné cytoplazmy – dnes se spíše označuje jako „cytoplazmická frakce“. Termín \"cytosol\" se dnes používá k označení tekuté fáze cytoplazmy v nepoškozené buňce, což tedy nezahrnuje cytoplazmu uvnitř organel. \n\nVlastnosti cytosolu se liší v závislosti na typu buňky. U bakterií je převládající složkou buněk vůbec, zatímco u rostlinných buněk většinu prostoru vyplňuje vakuola. Cytosol se skládá především z vody, dále z rozpuštěných iontů, malých molekul i makromolekul rozpustných ve vodě, jako jsou bílkoviny. Většina rozpuštěných neproteinových molekul má molekulovou hmotnost nepřesahující 300 Da. Přes relativně nízkou velikost molekul je však směs neuvěřitelně komplexní a bohatá na různé typy látek (často metabolitů). Například rostliny jsou schopné vytvářet až 200 000 chemických látek (i když ne všechny budou přítomné v jednotlivé buňce u jediného rostlinného druhu). U bakteriálních buněk druhu \"Escherichia coli\" nebo u kvasinky \"Saccharomyces cerevisiae\" se odhaduje počet chemických látek na méně než 1000.\n\nVětšinu cytosolu tvoří voda, až 70% celkového objemu typických buněk. Vnitrobuněčné pH cytosolické vody je 7,4. u lidí se udává rozmezí 7,0-7,4 (v závislosti např. na tom, zda buňka roste). Viskozita cytoplazmy je přibližně shodná s viskozitou čisté vody, nicméně rychlost difuze malých chemických látek cytosolem je asi čtyřikrát pomalejší, než v čisté vodě. Je to způsobeno především srážkami s makromolekulami, které v cytosolu jsou zastoupeny ve vysoké koncentraci a znesnadňují volný pohyb. Voda je zcela zásadní pro buněčné děje a důležitá je i její správná koncentrace. Už při poklesu množství vody o 20% se v buňce krevety \"Artemia\" zastaví metabolismus, veškeré buněčné děje ustanou při poklesu na 30% normálního stavu.\n\nDle často citovaných údajů je asi 5% vody pevně navázáno na povrch ve vodě rozpuštěných látek (vytváří kolem nich tzv. solvatační obal), zbytek cytosolické vody má běžnou strukturu jako čistá voda. Solvatační voda se nepodílí na osmóze a chová se odlišně i při rozpouštění látek – některé molekuly je schopná zakoncentrovat, ale jiné naopak ze solvatačních obalů vylučuje. Podle názoru jiných vědců se vysoká koncentrace rozpuštěných makromolekul projevuje na vlastnostech v podstatě veškeré vody v cytosolu, nikoliv jen té v bezprostřední blízkosti povrchu makromolekul. Je možné, že buňky obsahují oblasti s vyšší a nižší hustotou vody, což by mělo dalekosáhlé dopady na strukturu a funkci buněk jako takových. Nukleární magnetická rezonance tyto názory však spíše vyvrací; většina (85 %) vody uvnitř buněk se skutečně chová jako čistá voda.\n\nKoncentrace iontů uvnitř buněk je často velmi rozdílná od koncentrace iontů mimo buňku (v tzv. mimobuněčném prostoru či prostě v okolním prostředí):\n\nVe srovnání s vnějškem se v cytosolu vyskytuje vysoká koncentrace draselných iontů, naopak sodné ionty jsou zastoupeny méně. Gradienty iontů jsou podstatné pro osmoregulaci a mezi vnitřním a vnějším prostředím buňky se neustále udržuje dynamická rovnováha, např. díky činnosti sodno-draselné pumpy a různých kanálů, jimiž ionty prostupují volně. Vápenaté ionty jsou uměle udržovány v nízké koncentraci, mají totiž důležitou signální funkci a je třeba je v buňce mít jen krátkodobě jako spouštěče různých signálních drah. Aby buňka zabránila šokovým stavům při náhlých osmotických změnách, v cytosolu jsou často přitomny i osmoprotektanty jako betainy či trehalóza. Někdy mohou díky nim buňky kompletně vyschout a přesto přežít v procesu zvaném kryptobióza.\n\nVnitrobuněčné bílkoviny, které nejsou navázané na buněčnou membránu nebo na cytoskelet, jsou rozpuštěny v cytosolu. Množství proteinů v buňkách je extrémně vysoké, dosahuje až 200 mg/ml a proteiny mohou zabírat až 20–30 % objemu cytosolu. Přesné stanovení množství proteinů rozpuštěných v cytosolu je nicméně poměrně nesnadný úkol, neboť lze jen velmi těžko odlišit např. bílkoviny slabě asociované s membránami či buněčnými organelami (a do cytosolu se dostávají až při experimentu). Při opatrném narušení buněčné membrány saponinem zůstane 75 % buněčných proteinů navázáno na buněčné membrány a vůbec se z buňky neuvolní. Takto narušené buňky byly schopné normálně vytvářet bílkoviny (pokud jim bylo dodáváno ATP a aminokyseliny), což ukazuje, že mnoho enzymů v cytosolu je volně navázáno např. na cytoskelet. \n\nU prokaryot je v cytosolu navíc přítomna i DNA – genetický materiál uvnitř struktury zvané nukleoid. \n\nVysoká koncentrace makromolekul v cytosolu vede k efektu označovanému v anglické literatuře jako „macromolecular crowding“ („makromolekulární nahloučení“). V prostředí, kdy jsou makromolekuly přítomny ve vysokých koncentracích, se zvyšuje jejich efektivní koncentrace, neboť mají méně prostoru pro pohyb. Za takových podmínek se mění reakční rychlosti, vychylují se chemické rovnováhy reakcí a dochází ke změnám disociačních konstant pro různé makromolekulární uspořádání (příznivé podmínky pro vznik proteinových komplexů).\n"}
{"id": "20781", "url": "https://cs.wikipedia.org/wiki?curid=20781", "title": "Ultimate Frisbee", "text": "Ultimate Frisbee\n\nUltimate frisbee je kolektivní týmový sport s diskem frisbee. Hrají jej proti sobě dvě družstva o sedmi hráčích. Vítězí družstvo, které má na konci hrací doby vyšší skóre nebo dosáhne jako první stanoveného počtu bodů.\n\nDělí se do tří hlavních kategorií: Men (muži), Women (ženy), Mixed (smíšená družstva).\n\nUltimate je kolektivní bezkontaktní hra. Hrají proti sobě dva sedmičlenné týmy. Hraje se s létajícím diskem na hrací ploše o rozměrech 100 krát 37 m. Na obou kratších stranách je tzv. koncová zóna o hloubce 18 m.\n\nCílem hry je chytit disk v koncové zóně protivníka a tím skórovat. Po dosaženém bodu se obracejí strany a družstvo, které dosáhlo bodu, provádí tzv. výhoz a brání. Hráč s diskem nesmí chodit či běhat, disk se pohybuje nahráváním. Bránící družstvo si může vynutit změnu držení disku (tzv. turnover). K té dochází vždy, když je nahrávka neukončená, zachycená nebo sražená protihráčem, disk se dotkne země a není přitom držen hráčem, disk je chycen v autu, útočníci si disk podají, útočník chytí vlastní hod nebo když útočník neodhodí disk předtím, než obránce napočítá do deseti.\n\nPři hře na venkovním hřišti má v poli každý tým 7 hráčů, střídání je povoleno po dosažení bodu nebo při zranění. Hra končí buď po dosažení maximálního počtu bodů 15 nebo po dosažení časového limitu 100 minut.\n\nVe hře Frisbee Ultimate neexistuje rozhodčí. Pravidla si hlídají sami hráči podle zásady fair play (\"spirit-of-the-game\"), tj. pokud někdo překročí nějaké pravidlo, sami hráči na hřišti si toto porušení pravidel nahlásí a situaci vyřeší. Většinou po porušení pravidel nedojde k turnoveru, nikdy však k nějakým penaltám a trestům - hra jednoduše pokračuje od poslední situace, která byla podle pravidel v pořádku. Hraní fair play je otázka cti.\n\nSpirit of the game ale pro hráče Ultimate Frisbee symbolizuje mnohem víc, než jen fakt, že s nimi na hřišti není rozhodčí. Hráči hrají pro radost ze hry a oba týmy tak mají společný cíl, přestože spolu soupeří o výsledek \"(výklad Spirit of the game podle World Flying Dics Federation)\". Samozřejmostí je vzájemné si pomoci kolegovi z druhého týmu například vstát po pádu, poradit nováčkovi z druhého týmu (zakotveno i v pravidlech), vzájemně se informovat o turnoverech nebo třeba ocenit soupeřův výjimečný výkon potleskem. Na většině turnajů se také vyhlašuje tzv. Spirit, tedy cena pro tým, který jeho soupeři nejlépe ohodnotili z hlediska spirit-of-the-game. Po každém utkání následuje rituál, kdy se v kolečku chytí za ramena všichni hráči podle týmů na střídačku, ohodnotí se hra a vyřeší případné nepříjemnosti, které vznikly během hry.\n\n\nDalších významné úspěchy české reprezentace\n\nMistrovství Evropy 2007 v anglickém Southamptonu se účastnily tři české reprezentace\n\nPlážového mistrovství Evropy 2008 ve Francouzském Le Pouliguen se účastnily dvě české reprezentace\n\nMistrovství Evropy 2008 do 17 let\n\nMistrovství Evropy 2011 ve slovinském Mariboru\n\nJuniorské mistrovství Evropy 2011 v polské Wroclavi\n\nJuniorské mistrovství Evropy 2013 v německém Kolíně nad Rýnem\n\nPlážové mistrovství Evropy 2013 ve španělském Calafellu\n\nJuniorské mistrovství Evropy 2017 v holandském Veenendaalu\n\n\nJuniorské mistrovství Evropy 2019 v polské Wroclavi\n\nV České republice se Ultimate aktivně věnuje kolem patnácti týmů, které jsou rozesety po celé republice. Často se jedná o týmy, které vznikly na akademické půdě, čemuž odpovídá věkový průměr hráčů. Ultimate se tedy věnují převážně vysokoškoláci a ti, kteří v týmu hráli a nyní již nestudují. Nejúspěšnější český tým jsou Prague Devils, kteří vznikli na půdě pražského ČVUT. Během celého roku je pořádanáno mnoho turnajů, kam týmy jezdí měřit své síly.\n\nLiga je hrána formou víkendových turnajů. V kategorii Open jsou od roku 2007 hrány dva kvalifikační turnaje, kde týmy získávají body za umístění. Dle výsledků z kvalifikačních turnajů jsou rozděleny na 1. a 2. ligu na finálovém turnaji hraném koncem června.\n\n"}
{"id": "20791", "url": "https://cs.wikipedia.org/wiki?curid=20791", "title": "Chetité", "text": "Chetité\n\nChetité (někdy také Hetejci, anglicky \"Hittites\", francouzsky \"Hittite(s)\", německy \"Hethiter\") byli indoevropský národ, který vytvořil říši, zahrnující dnešní Malou Asii, Sýrii, Libanon a část Palestiny. Chetité byli velicí válečníci, kteří se v bitvách spoléhali na své smrtonosné válečné vozy, a byli to také oni, kteří jako první začali používat železné zbraně. Při svých výbojích se střetli se starověkým Egyptem a tito dva rivalové spolu svedli mnoho bitev (např. bitva u Kadeše, patrně 1274 př. n. l.). Velice unikátní bylo chetitské státní zřízení, protože chetitští králové byli jediní panovníci starověkého orientu, kteří nebyli absolutními despoty. Jako většina států té doby, i chetitská říše byla závislá na zemědělství.\n\nChetité byli mistry v odlévání kovů, přičemž tuto schopnost využívali v umění (kovové sošky, nádoby atd.). Chetitské náboženství bylo polyteistické, přičemž ještě dnes nejsou všichni chetitští bohové známi. Ve společenském zřízení spoléhali Chetité na otroky, kteří pracovali v zemědělství, hornictví a v dalších pracovních odvětvích. Během své existence nebyla Chetitská říše nikdy považována za bezvýznamný stát a vždy měla určitý respekt. Konec chetitské říše přišel nečekaně - kolem roku 1200 př. n. l. byli Chetité smeteni invazí tzv. mořských národů a říše se rozpadla. Chetitská kultura ještě nějaký čas přežívala v opevněných městech, ale když byla roku 717 př. n. l. dobyta poslední velká chetitská pevnost Karchemiš, všechny stopy chetitské kultury zmizely a tím skončila i chetitská civilizace.\n\nUž kolem roku 1900 př. n. l. se dostali Chetité v první vlně stěhování indoevropských národů do východní Anatolie: jsou spolu s Churrity údajně nejstarším indoevropským národem, který se dostal na Přední východ, kde se asimiloval a pokusil se zakládat mocné říše. Původně se prý Chetité dělili na tři různé jazykové skupiny, potažmo i na tři politické okruhy, jež se pak spojily do jednotného státu. Zcela nesprávnými se ukázaly být teorie vycházející z Bible, že Chetité byli původním obyvatelstvem dnešního Turecka a Sýrie. Chybný je názor některých tureckých historiků, že Turci jsou přímými potomky Chetitů a že se turečtina vyvinula z chetitštiny. Někteří vědci zastávali názor, že se jejich pravlast nacházela u Kaspického moře, jejíž obyvatelé se v několika vlnách dostali do Malé Asie. Jiní historici zastávají názor, že Chetité přišli z Balkánu.\n\nStarochetitská říše vznikla kolem roku 1600 př. n. l. jako první její král a zakladatel se uvádí Anittaš (současník Chammurapiho), jehož otcem byl jakýsi Pitchánaš, zastávající v Kuššaru úřad s titulem velmož žebříku. Sjednotil chetitské kmeny a založil stát a svou dynastii. Po roce 1800 vytáhl proti Chattušaši, dobyl ji na Chattijcích a srovnal se zemí. Po porážce vládce v Néšaši se na čas stalo jeho hlavním městem město Néšaš, podle níž Chetité nazývali svou řeč. Kolem roku 1740 př. n. l. došlo k upevnění chetitské moci v Malé Asii za krále Tutchalijaše I., kolem roku 1710 př. n. l. se stal králem Pašururumaša, po něm jeho bratr Tabarnaš, za nějž v letech 1670–1650 př. n. l. došlo k rozmachu chetitské moci, kdy Chetité pronikli k jižním maloasijským břehům Středozemního moře. Dalším velkým vládcem byl Muršiliš I., který pokračoval v dobyvatelské politice, obsadil severní Sýrii, v severní Mezopotámii porazil Churrity, získal je za spojence a po tisícikilometrovém pochodu se dostal k babylonským branám. Díky páté koloně ve městě se mu podařilo Babylon dobýt (1594 př. n. l.). Po návratu byl zavražděn. Další panovníci této dynastie byli slabí, až Tutchalijaš II. založil dynastii novou.\n\nNovochetitskou říši založil Tutchalijaš II. v roce 1460 př. n. l. Bojoval v Sýrii a Mezopotámii a snažil se marně zastavit egyptské pronikání do Sýrie: Egypťané se zmocnili pevností Megidda, Kadeše, Chalpy, a chetitští, babylonští a asyrští panovníci museli zřejmě platit egyptskému faraónovi peníze. Následuje období slabých králů, až se roku 1375 př. n. l. stál králem Šuppiluliumaš I.. Ten se projevil jako rozený vojevůdce, diplomat a státník. Vyhnal všechny cizince z Chetitské říše a ovládl celou Malou Asii. Po dobytí hlavního města Mitannské říše Vaššukkani uzavřel s Churrity mírovou smlouvu, podle které se další vládcové Mitanni stali jeho vazaly. Po jednoroční vládě Arnuvandaše III. se ujal vlády Muršiliš II., který sváděl časté boje s Egypťany, mimo jiné také svedl slavnou bitvu u Kadeše, největší bitvu své doby. Nakonec jeho nástupce Chattušiliš III. s Egypťany uzavřel mírovou smlouvu, která vymezovala sféry vlivu obou států v Sýrii. Obě strany se také zavázaly, že proti sobě nebudou útočit (tato smlouva nebyla nikdy porušena). Poté začalo v Chetitské říši docházet k nepokojům a říši ohrožují Asyřané. Sotva však kolem roku 1200 př. n. l. nastupuje na trůn Šuppiluliumaš II., dochází k velké pohromě: ze západu se přivalila vlna nových divokých kmenů, kterým Egypťané říkali mořské národy. Egypt jejich náporu odolal, Chetité však ne a celá jejich říše byla zničena. Chetité se ještě nějaký čas udržovali v městských střediscích, ale jejich veleříše už nikdy nebyla obnovena. Konec jejich politické existence se spojuje s dobytím jejich poslední velké pevnosti - Karchemiše roku 717 př. n. l..\n\nChetitská říše nebyla dědičnou monarchií a chetitští králové byli jediní panovníci Východu, kteří nebyli absolutními monarchy: velké slovo tu měla rada velmožů, případně rady dvě – v tom se názory historiků liší. Chetité sami nám o tom nezanechali jednoznačné doklady, reformní nařízení krále Telipinuše je z pozdější doby (z let 1520–1515 př. n. l.). Nejspíše byla jedním z těchto orgánů rada nazývaná tulie, skládající se z králových synů a jiných jeho příbuzných a švagrů, z příslušníků nejvyšší kmenové a dvorní šlechty a náčelníka královy osobní stráže. Omezovala právo krále ukládat nejvyšší tresty příbuzným. V zásadních věcech státní politiky pak byla jeho poradním sborem.\n\nPankuš, druhé shromáždění, se vyvinulo z původního všelidového shromáždění, pak bylo shromážděním všech vojáků a později, po Telipinušových reformách, jen jejich privilegované části: to byla tělesná stráž, vyšší velitelé a šlechtičtí důstojníci, kteří se nazývali královými osobními přáteli. Pankuš měl v době míru právo jednat o králových zločinech. Chetitská říše byla do jisté míry také jakousi federací autonomních útvarů spravovaných dědičnými kmenovými náčelníky nebo královými bratry a syny. V době války však měl král i jeho syn neomezenou pravomoc.\n\nChetitština je vymřelý jazyk z anatolské skupiny indoevropských jazyků, nejstarší zaznamenaný indoevropský jazyk vůbec. V letech 1916–1917 byl tento jazyk rozluštěn českým badatelem Bedřichem Hrozným.\n\nSpolečenské zřízení Chetitů bylo otrokářské, lidé se dělili na svobodné a otroky, kteří se rekrutovali ve starších dobách hlavně z podrobených Chattijců, později z válečných zajatců i odvlečeného obyvatelstva dobytých zemí. Někdy byli zajatci zařazováni do chetitského vojska a dostávali za odměnu pozemky. Otroci pracovali v zemědělství, hornictví a řemeslech, z menší části sloužili i v domácnostech.\nNení však jisté, zda tvořili většinu pracujících. Existoval i velký počet svobodných občiníků, rolníků, pastevců a řemeslníků.\n\nPlatidlem bylo stříbro, 160krát cennější než měď.\n\nV chetitském vojenství hrály rozhodující roli válečné vozy, a to již od přelomu 18. a 17. století př. n. l., kdy údajně připadalo 40 válečných vozů na každých 1400 pěšáků. Vojákem na voze mohl být každý svobodný Chetita, což umožňovalo masové nasazení této zbraně. Za tím účelem bylo ze sousední země Mitanni, proslulé chovem koní, dováženo obrovské množství cvičených koní: Mitannec jménem Kikkuliš napsal učebnici o výcviku koní, trvajícím 200 dní a nocí: byli krmeni ječmenem a senem nebo ječnou kaší míchanou s řezankou.\n\nPosádky několika tisíc válečných vozů byly cvičeny pro boj ve velkých formacích: jejich specialitou byl rychlý útok, napadení křídel a týlu protivníka, i přechod do protiútoku. Bosá pěchota, většinou složena z cizích žoldnéřů, byla považována za druhořadou složku vojska. Byla vybavena jen dřevěnými štíty a kopími, případně už železnými meči.\n\nLépe byla vybavena pěší garda králova. Vojáci byli zavázáni slavnostní přísahou, probíhající za zvuku píšťal a rachotu bubnů: skládali ji velitelé a kněží.\n\nMezi hlavní chetitské bohy, kterých bylo napočítáno zatím na 640, ale měli jich prý na tisíc, patřil král bohů Kumarbi, bůh bouře Taru, jeho dcera, krásná bohyně Inara, jeho žena Cheap, bůh ohně Agniš, bohyně lovu Rutaš podobná Artemidě – a mnoho a mnoho dalších. Žádného ze svých bohů prý nepokládali Chetité za vševědoucího a k některým měli vztah vyloženě kritický, což se prý projevovalo v zajímavých modlitbách králů, zároveň velekněžích Chetitů. Z chetitské mytologie také čerpala řecká mytologie.\n\nZ pradávných mýtů byl znám mýtus Illujankaš, ještě snad z předchetitské doby, přednášený při oslavách Nového roku, v němž se bůh bouře Taru utkává s hrozným drakem Illujankašem a za pomoci bohyně Inary a hrdiny Chupašija jej překoná; mýtus Měsíční bůh Kašku vypráví, proč měsíc vychází a zapadá; mýtus Ullikumi zase vypráví o boji Tarua s nepřemožitelným mořským obrem toho jména, i prastarý mýtus Mizející bůh Telepinu, v tomto mýtu se bůh plodnosti vytratí kamsi do asijských stepí a vezme s sebou celou plodivou sílu světa, až ho najde včela a probudí ho bodnutím.\n\nOděv vznešených Chetitů se skládal z přepásaných vlněných rouch s třepením, vojáci neodkládali ani v boji dlouhé pláště, později nosili suknice nad kolena. Podobný byl i pracovní oděv rolníků a řemeslníků. Na nohou se nosily sandály, na hlavě čepičky nebo zašpičatělé klobouky, ženy nosily na hlavě šátky, které splývaly s volným rouchem.\n\nDomy se stavěly na kamenných základech z omítnutých cihel, nosníky byly ze dřeva a střecha byla rovná. Úzká okna hleděla do dvora.\n\nKolem roku 1600 př. n. l. dochází v Chetitské říši k velkému kulturnímu a civilizačnímu rozvoji, vytváří se osobitý chetitský umělecký styl. Keramické práce charakterizují především zobákovité konvice, nádoby na úlitby bohům ve tvaru zvířat a hliněné formy na odlévání kovů, v čemž patřili Chetité mezi mistry. Figurky, především bronzové sošky, zobrazují božstva i lidi v anatolských oděvech s typickou špičatou pokrývkou hlavy. Keramické vázy z té doby jsou zdobeny reliéfními pásy, zobrazující kultovní úkony při různých náboženských obřadech a svátcích, kdy se tyto vázy používaly především. Charakteristické je provedení lidských postav: ženy jsou zobrazovány zásadně z profilu, u mužů bývá z profilu hlava a nohy, trup a paže bývají zpodobovány v pohledu čelním.\n\nZemědělství bylo nejdůležitější částí společenské dělby práce, kterou lze sledovat na dobových dokumentech od 17. století př. n. l.. Převládal chov dobytka, vyspělé bylo i polní hospodářství: pěstoval se ječmen, pšenice, víno, z ječmene se vyráběl slad, ze kterého se vařilo pivo. Pivo bylo pravděpodobně velmi husté, pilo se proto z veliké nádoby stéblem slámy nebo zvláštní rourou.\n\nZákladní stravou prostého Chetita byl chléb, med, mléko, sýr, pivo, ovoce a zelenina, občas skopové a vepřové, ryby byly pochoutkou. V podstatě žili Chetité dosti spartánsky, ve volném čase se věnovali lovu, závodům ve střelbě lukem, v jízdě na koni, ženy předení. Potrpěli si na čistotu: když král za své návštěvy v jednom městě našel v nádobě na mytí vlas, byl její majitel potrestán smrtí.\n\n\n"}
{"id": "20793", "url": "https://cs.wikipedia.org/wiki?curid=20793", "title": "Doom", "text": "Doom\n\nDoom, čti [du:m], je akční počítačová hra, vydaná 10. prosince 1993 společností ID Software. Na hru navázala další 3 pokračování: Doom II z roku 1994, Doom 3 z roku 2004 a reboot Doom vyšel v pátek 13. května 2016. Podle hry byl natočen i film a vyšly i různé stolní hry a komiksy.\n\nDoom vykresluje sci-fi/horor příběh elitního mariňáka vyslaného na Mars po napadení svého velícího důstojníka, který nařídil, aby jeho jednotky začaly střílet na civilisty. Pro mariňáky je Mars tím nejnudnějším místem.\n\nSpolečnost \"UAC (Union Aerospace Corporation)\" tajně experimentovala s teleportací vytvořením brány mezi dvěma měsíci Marsu: Phobosem a Deimosem. Zpočátku šlo vše dobře - teleportace fungovala bez problému. Cosi se ale pokazilo, počítačové systémy na Phobosu hlásily poruchu a Deimos zmizel úplně. Z teleportační brány začli vylézat démoni z pekla, kteří zabíjeli nebo posedli všechny zaměstnance UAC.\n\nObdržíte zprávu od vědců se zběsilým voláním o pomoc. Proto se skupinou dalších vojáků odletíte na Phobos. Mariňák má hlídat obvod pouze s pistolí, zatímco zbytek skupiny postupuje dovnitř. Později, co se komunikace přeruší, vyjde mariňákovi vše najevo. Všichni jsou mrtví, jen on přežil. Mariňák sám nemůže opustit Phobos lodí a jediná cesta ven je probojovat se komplexem Phobosu (Celkem musí projít 27 úrovní, ve 3 epizodách. Expanze Ultimate Doom přidává navíc jednu epizodu).\n\nPrvní epizoda \"Knee-Deep in the Dead (Po kolena ve smrti)\", jediná v shareware verzi, se odehrává ve výzkumných, průmyslových a vojenských high-tech základnách, elektrárnách, počítačových centrech a geologických anomálií na Phobosu. Proto musí mariňák těmito budovami projít. Nakonec se probojuje celým Phobosem. Poté vstupuje do teleportu vedoucí na Deimos. Ve druhé epizodě, \"The Shores of Hell (Břehy pekla)\", se mariňák musí probojovat přes zařízení na Deimosu, které jsou podobné těm na Phobosu, ale zborcené a deformované invazí démonů. Zvládne to. Poté co na konci Deimosu porazí monstrózního Cyberdémona, zjistí pravdu o zmizelém měsíci: vznáší se nad samotným peklem. Třetí epizoda s názvem \"Inferno\" začíná poté, co mariňák sestoupá z Deimosu na povrch pekla. Zde se probojuje přes jeho povrch. Nakonec zde narazí na monstrózního Spider Masterminda, kterého porazí. Následně projde skrytým průchodem vedoucí na Zemi.\n\nNicméně hořící město a hlava králíka nabodlá na kůl (v Ultimate Doomu je uveden jako domácí králík mariňáka, Daisy) naznačují, že démoni napadli Zemi. Zde si připravují půdu pro peklo, což vykresluje následující díl, Doom II: Hell on Earth.\nV expanzi Ultimate Doom, se ve čtvrté epizodě \"Thy Flesh Consumed (Tvé konzumované maso)\" mariňák statečně postaví proti hordám démonů, které Spider Mastermind zaslal prostřednictvím skrytého průchodu. Pozemské lokality této epizody jsou různé, včetně high-tech základen a démonických chrámů.\n\nGrafický engine byl na svou dobu revoluční. Žádné jiné hře se už se nepovedl takový grafický skok. Oproti první first‑person‑shooter od ID software s názvem Wolfenstein 3D tu přibyly textury podlah a stropu, paralaxní obloha, víceúrovňové mapy se schody a výtahy.\n\nEngine hry je 3D z pohledu hráče, založený na omezení třetího rozměru; nelze tedy používat některé typické rysy 3D prostředí jako jsou vícepatrové místnosti apod. Rozlišení hry je v 320 × 200 px, což bylo v roce 1993 průměrné rozlišení.\n\nDoom byl ve své době hrou náročnou na výkon PC. Tento v té době špičkový engine využilo několik dalších her, mezi nejznámější patří Heretic od firmy Raven software (a z Heretica pak ), která s Id Software úspěšně spolupracuje řadu let.\n\nO revolučnosti hry vypovídá fakt, že na dlouhá léta se pro hry typu first‑person‑shooter vžil název \"Důmovka\".\n\nGrafický engine Doom je k dispozici pro různé platformy (Windows, Linux a další, také si ho můžete zahrát například na ipodu se zvláště upraveným linuxem – iPod Linux Project) nebo na mobilech s OS Android.\n\nHra Doom (a její klony) mají veškeré textury (a to jak objektů, zdí, nebo i nepřátel), mapy úrovní a zvuky uložené v souboru .WAD. Na jeho editaci bylo vytvořeno mnoho programů. Lze je rozdělit do dvou kategorií – některé upravují úrovně (např. WadAuthor, DEU), jiné upravují zase grafiku hry (např. NWT), další editují samotný spustitelný soubor EXE (doom.exe nebo doom2.exe), čímž umožňují plnou kontrolu nad hrou (např. Dehacked).\n\nNa rozdíl od dalších her, které vyšly později, Doom není plně 3D, což velmi usnadňuje editaci. Prostředí tvoří ve skutečnosti 2D mapa, třetí rozměr je výška, stanovená jako číselná hodnota udávaná nad základní úrovní. To má za následek, že nelze mít dva prostory nad sebou. V novějších portech, např. GZDoom, to už lze.\n\nExistují také upravené iwady, které udělají z Dooma úplně jinou hru (například udělají z Dooma Half‑Life). Nebo je možné si například stáhnout OpenDoom iwad, který je předělávkou klasického Dooma, ale zdarma a pod licencí GPL.\n\nV editoru se každá úroveň zobrazí jako dvojrozměrná mapa; přestože prostředí je trojrozměrné. Ta se skládá ze \"sektorů\", které jsou mezi sebou oddělené stěnami. Ty mohou být buď oboustranné (tzn. spojují dva sektory) nebo jednostranné (za nimi se nachází needitovaný prostor). Na každé stěně může být sice jen jedna textura, zato ale v případě, že se dva sektory nenapojují v jedné rovině, je možné umístit dvě textury (nahoře a dole), jako je tomu např. u vytváření oken nebo schodů. Stěny (\"sidedefs\") se spojují v tzv. uzlech (\"vertex\"). Jsou to zároveň i rohy jednotlivých sektorů (místností), může se jich zde stýkat ohromné množství. Sektory nebo stěny se nemohou vzájemně překrývat, pokud se ale tak stane, po spuštění hry dojde k různým podivným efektům; oba překrývané sektory se budou mezi sebou prolínat. Pokud má fungovat nějaký mechanismus (např. snižující se strop), musí se nadefinovat vlastnosti stěny (klidně i průchozí) tak, aby uvedla nějaký sektor v činnost. Poté stačí jenom stěnu použít (zmáčknutí tlačítka), střelit do ní nebo jí projít. Této provázanosti se říká \"tag\". Klasický level Doomu obsahuje asi 20 tagů, některé z nich ovládají i více sektorů současně.\n\nK zabíjení nepřátel slouží velké množství zbraní:\n\n\nDoom byl ve své době nesmírně populární hra. Na konci roku 1995 byl Doom nainstalovaný na více počítačích na světě než operační systém Windows 95. Popularita hry vedla Billa Gatese k úvahám o koupi id Software a využití Doomu jako prostředku k propagaci nového systému, což se nakonec nestalo.\n\nJeště dnes existuje velké množství fanoušků Doomu. A to hlavně pro některé rysy hry, které nikdo jiný nedokázal zdokonalit nebo zlepšit – nízké nároky na hardware (dnes), velké možnosti měnit hru (jednoduchá editace úrovní, možnost importovat grafiku, stahování dalších úrovní z internetu). Také vyšly programy jako ZDOOM a Doom Legacy, které zlepšují grafiku na dnešní úroveň.\n\nS ZDoom engine který používá původní datové WAD soubory hra dosahuje nových možností. Na rozdíl od původního Doom.exe a Doom2.exe funguje ZDoom a jeho modifikace bezproblémově pod Windows XP a Windows Vista a přináší tak Doom i dnešním hráčům. Je zde možnost nastavení různých módů hry, skákání, rozhlížení myší nahoru i dolu, lepší rozlišení, krev a stopy po zbraních na zdech, atd.\n\nJedná se o verzi ZDOOMu s použitím OPENGL (není tvořena autorem ZDOOMu). Lze zde koukat plně nahoru a dolu, fungují MD2/MD3 modely; vysoké rozlišení textur, 3D podlahy.\n\nKopie GZDOOMu s podporou multiplayeru (max. 32 hráčů).\n\nHerní Engine který napodobuje ZDoom + Podpora Multiplayeru (max. 64 hráčů).\n\nVýhody: Kvalitní Nastavení, MouseLook , Podpora Modifikací co nepodporuje ZDoom a Skulltag\n\nEngine ZDoom využívá velice populární ZDaemon. Jedná se o multiplayerový engine, využívající síť serverů po celém světě k hraní hry Doom. Po vytvoření konta a nastavení cesty k datovým souborům WAD je možné hrát klasické mapy Doom1 a Doom2 ale od roku 2004 i další módy typu CTF.\n\nS Doomsday Enginem může hra v závislosti na různých nainstalovaných vylepšeních vypadat velice moderně. Tato modifikace se nazývá jDoom. S nainstalovanými 3D modely je plně 3D, takže se zde již nevyskytují žádné sprity; engine je založen na stejné bázi jako populární Quake 3. Všechny předměty, ozdoby na stěnách, zbraně, monstra, atp. jsou pak plně 3D. Dalším vylepšením jsou pak dynamická světla a jiné podobné efekty. Rozlišení hry s Doomsday Enginem může dosahovat až 1680 × 1050, a zvuk může být s použitím systému EAX 5.1. Přidána byla rovněž možnost ve hře skákat či plně využít mouselook. Doomsday Engine umí podporu Oculus Rift\n\nPo Doomu vydali ID Software ještě podobné úspěšné hry, hlavně sérii Quake. Žádná z dalších her ale svojí originalitou a jednoduchostí nepředčila klasický Doom, nejvíce se této jednoduchosti přiblížil .\n\nByly vydány datadisky s úrovněmi jako byl Ultimate Doom a Final Doom. Časem se na internetu začaly objevovat celé nové epizody vytvořené fanoušky.\n\nTato hra byla hrozně moc populární, takže se dočkala i hromady editačních programů.\n\nZde vám vypíšu pár programů, které se vám budou hodit k tomuto.\n\nSLADE 3 je program, pomocí kterého můžete editovat skoro cokoli.\n\n- Umožňuje převést obrázky\n\n- Umožňuje převést .mid do .mus, a zpět\n\n- Umožňuje editovat paletu\n\n- Umožňuje pracovat se skripty\n\n- Umožňuje editovat mapy\n\n- Co zde dát?\n\nGZDoomBuilder je jeden z nejlepších programů, které umožňují editovat mapy, a k tomu i skripty.\n\nTento editor není jako Doom Builder, je odbornější.\n\n- Obsahuje odborný Render(dynamická světla, slopes, předdefinované nebe...)\n\n- Umožňuje pracovat odborně se světly, nebem, Skyboxem...\n\n- Nejprvé obtížné, potom lehké\n\nDeHackEd je program, který umožňuje tvořit DeHackEd(.deh) skripty(patche), které vložíte do svého PWADu, a máte hacknutou hru, nebo si rovnou v DOSu hacknete doom.exe, doom2.exe...\n\n- Umožňuje změnit stringy\n\n- Umožňuje hacknout hru\n\n- Lze změnit Cheat-cody\n\n- Není lehké pro začátečníky.\n\nToto jsou všechny programy na začátek.\n\nPsáno v rychlém sledu na klávesnici:\n\n\n"}
{"id": "20844", "url": "https://cs.wikipedia.org/wiki?curid=20844", "title": "Střela", "text": "Střela\n\nSlovo Střela (\"střela\") či Strela má více významů:\n\n\n\n\n"}
{"id": "20864", "url": "https://cs.wikipedia.org/wiki?curid=20864", "title": "Studená", "text": "Studená\n\nStudená může být:\n\n\n\n\n\n\n"}
{"id": "20875", "url": "https://cs.wikipedia.org/wiki?curid=20875", "title": "Dračí doupě", "text": "Dračí doupě\n\nDračí doupě je česká fantasy hra na hrdiny, kterou v roce 1990 vytvořilo nakladatelství Altar, ale většina lidí si ji přizpůsobila vlastním požadavkům. Hra z části vychází z americké hry na hrdiny Dungeons & Dragons (členění příruček; některé položky v bestiáři; rasy až na krolla a kudůka; povolání – chybí kněz).\n\nV roce 2004 vyšla nová hra Dračí doupě Plus (tzv. \"Pluska\") s komplikovaným jednotným systémem založeným na převodových logaritmických tabulkách, určená spíše pokročilejším hráčům. V roce 2011 vyšlo nové Dračí doupě II, jehož cílem je nahradit staré Dračí doupě jednodušším a ucelenějším systémem, snadným pro začátečníky. Tyto dva herní systémy nemají přímou návaznost na Dračí doupě 1.0 – 1.6, pouze v obecné rovině sdílí zaměření na fantasy (meč&magie, elfové, hobiti, trpaslíci ...).\n\nDračí doupě patří mezi klasické papírové (nepočítačové) hry na hrdiny. Jeden z hráčů, tzv. \"Pán jeskyně (PJ)\", před hrou připraví úvodní příběh, mapy apod. Ostatní hráči se poté tohoto příběhu zúčastní – každý z hráčů představuje jednu postavu fantasy světa (trpasličího bojovníka, elfího kouzelníka apod.), celá družina pak dohromady putuje světem vytvořeným PJ s cílem splnit přijaté úkoly, získat peníze a slávu. Obecně neexistují limity, co hráči mohou a nemohou, o následcích jejich činů rozhoduje PJ, některé běžné herní situace (boj, sesílání kouzel, využívání zvláštních schopností apod.) se řeší na základě číselných tabulek uvedených v pravidlech a prvku náhody – hodů kostkami. Používají se kostky klasické šestistěnné (k6) a o něco netradičnější desetistěnné (k10) a občas i osmi- či čtyřstěnné. Procentní hod se řeší buď dvojitým hodem desetistěnnou kostkou, či použitím kostek dvou (pro odlišení existuje speciální procentuální kostka s čísly na stěnách po desítkách). Hraje se na čtverečkovaném, hexovém nebo prázdném papíře, popřípadě bez něj.\n\nPrůvodní vlastností herního systému je zvýhodňování maximalizované postavy (min-max) typu trpaslík/kroll-válečník, hobit-zloděj, elf-kouzelník.\n\nPodrobná pravidla Dračího Doupě jsou velmi rozsáhlá a popsána ve třech knihách pro Pána Jeskyně a třech knihách pro ostatní hráče, které mají dohromady kolem 550 stran.\nPán Jeskyně je vypravěč, tvůrce příběhu a map. Rovněž při hře jedná a hází kostkou za protivníky, se kterými postavy bojují, a za pravděpodobnost proběhnutí náhodné události.\n\nV americké hře zvané Dungeons & Dragons se obdobná role nazývá \"Dungeon Master\", v jiných hrách často \"Pán Hry\" (anglicky Game Master). Dračí doupě bývá ale často zaměňováno s Dungeons & Dragons s tím, že se jedná o to samé v české verzi. Není tomu tak, obě hry, ačkoliv spadají do kategorie papírových stolních RPG her, mají zcela jiný herní systém.\n\nKaždý tvor a tedy i postava má tyto základní vlastnosti:\n\nPři vytváření postavy si jako první hráč vybere jednu z těchto ras:\n\nKaždý hráč si po zvolení rasy zvolí také jedno z pěti povolání. Při tvorbě povolání se dvě vlastnosti určují podle tabulky povolání a nikoli podle rasy. Ta pak má bonus či postih k takto určené vlastnosti. Např. trpaslík má průměrnou obratnost, ale v případě trpaslíka-zloděje dojde k určení obratnosti dle povolání, ponížené o drobný postih, aby se tak odlišil např. od hobita-zloděje, který si naopak obratnosti přičte bonus. Maxima se pak pochopitelně liší.\n\nKaždé povolání se po dosažení 6. úrovně dělí na další dvě specializace.\n\n\nKromě základních DrD pravidel pro začátečníky (1.–5. úroveň postav) existují i další díly pravidel a to: DrD pravidla pro pokročilé (pravidla pro postavy od 6. do 15. úrovně rozepsáním dvou specializací pro každé povolání), dále DrD pravidla pro Experty (pravidla a další rozvoj od 16. úrovně až do poslední zpracované 36. úrovně).\n\nNásledně ALTAR ve spolupráci s týmem DrD vytvořil nový projekt ASTERION zahrnující nové mapy, rasy, povolání atd. a tím to zdaleka nekončí. Dále si můžete svůj Asterion rozvinout o další geografické/tematické moduly (Geografické moduly rozvíjí a podrobně popisují různé oblasti původního Asterionu, např. Obloha z listí a drahokamů, nebo Z hlubin zelené a modré, tematické moduly rozvíjejí svět DrD Asterion, třeba magii nebo zlodějské organizace, např. Falešná apokalypsa nebo Zlatá pavučina). Modulů samozřejmě existuje mnohem více.\n\nVe výsledku se z vaší Hry na hrdiny může vyvinout dokonalá propracovaná hra rovnající se i novým počítačovým hrám.\n\nDračí doupě lze hrát i online, a to přes obyčejný chat či přes specializované fórum, kterých je v Česku mnoho. Výhodou těchto fór bývá automatická správa statistik postavy, jejíž kvalita se ovšem fórum od fóra značně liší. Základní nevýhodou je pomalost hry a chybějící osobní kontakt. To je vyváženo možností obohatit hru ostatním o detailní popisy či sdílení pocitů a vnitřních monologů postav.\n\n"}
{"id": "20877", "url": "https://cs.wikipedia.org/wiki?curid=20877", "title": "Okres Praha-východ", "text": "Okres Praha-východ\n\nOkres Praha-východ je okres ve Středočeském kraji. Sídlem jeho dřívějšího okresního úřadu byla Praha, která ovšem nikdy nebyla jeho součástí. Okres se skládá ze dvou správních obvodů obcí s rozšířenou působností: Brandýs nad Labem-Stará Boleslav a Říčany.\n\nÚzemí okresu obepíná z východu a severu hlavní město Prahu a navazuje tak na okres Praha-západ, jinak jsou jeho sousedy další okresy Středočeského kraje. Na severu hraničí s okresy Mělník a Mladá Boleslav, na východě s okresy Nymburk, Kolín a Kutná Hora a na jihu je jeho sousedem okres Benešov.\nOkres je v rámci kraje nejlidnatější. Jeho rozloha činí 755 km² a z toho k roku 2019 tvoří 63,2 % zemědělská půda a 22,5 % lesy. Spolu s okresem Praha-západ mají výjimečné postavení, zcela obklopují českou metropoli a tvoří tak nejbližší zázemí pro pražskou aglomeraci. Obyvatelé okresu často dojíždějí do Prahy kvůli zaměstnání a zde naopak v rámci procesu tzv. suburbanizace probíhá masivní výstavba zejména rodinných domů pro ekonomicky silné obyvatelstvo hlavního města.\n\nNejvětšími městy okresu jsou Brandýs nad Labem-Stará Boleslav (19 tisíc obyvatel), Říčany (16 tisíc obyvatel) a Čelákovice (12 tisíc obyvatel). Brandýs nad Labem-Stará Boleslav a Říčany mají postavení obce s rozšířenou působností a jejich správní obvody se dále člení na sedm správních obvodů obcí s pověřeným obecním úřadem (Brandýs nad Labem-Stará Boleslav, Čelákovice, Odolena Voda a Úvaly, resp. Říčany, Kamenice a Kostelec nad Černými lesy).\n\nZemědělství zde není příliš významné, z oblasti průmyslu má tradici hutnictví barevných kovů, dále strojírenství, potravinářství a zpracování dřeva. Je zde také umístěno několik vědecko-výzkumných pracovišť. Okresem prochází silnice směřující do Prahy ze severu, východu a částečně z jihu. Jde o dálnice D0, D1, D8, D10 a D11 a silnice I. třídy I/2, I/3, I/9 a I/12. Dále tudy vedou silnice II. třídy II/101, II/107, II/108, II/113, II/243, II/244, II/245, II/331, II/335, II/508, II/522, II/603, II/608, II/610 a II/611.\n\nPovrch okresu má na severu v okolí Labe nížinný charakter, na jihu se již projevuje členitost Středočeské pahorkatiny. Nejvyšším bodem je vrch Pecný (545 m n. m.). Nachází se zde dvě národní přírodní rezervace, lesnaté Voděradské bučiny a Větrušické rokle na pravém břehu Vltavy. Dalšími vodními toky jsou kupř. Botič, Rokytka a Výmola. Z kulturních památek jsou významnými např. staroboleslavský kostel sv. Václava, brandýský zámek, zřícenina hradu Jenštejna nebo zámky Jirny, Měšice, Panenské Břežany a Štiřín. Důležitou archeologickou lokalitou je Zlatý kopec u Přezletic.\n\nMěsta jsou uvedena tučně, městyse \"kurzívou\", části obcí .\n\nBabice •\nBašť •\nBorek •\nBořanovice  •\nBrandýs nad Labem-Stará Boleslav  •\nBrázdim  •\nBřezí •\nČelákovice  •\nČerné Voděrady •\nČestlice •\nDobročovice •\nDobřejovice •\nDoubek •\nDřevčice •\nDřísy •\nHerink •\nHlavenec •\nHoroušany  •\nHovorčovice •\nHrusice •\nHusinec  •\nJenštejn  •\nJevany •\nJirny  •\nKaliště  •\nKamenice  •\nKáraný •\nKlecany  •\nKlíčany •\nKlokočná •\nKonětopy •\nKonojedy  •\nKostelec nad Černými lesy  •\nKostelec u Křížků •\nKostelní Hlavno •\nKozojedy •\nKřenek •\nKřenice •\nKřížkový Újezdec  •\nKunice  •\nKvětnice •\n\"Lázně Toušeň\" •\nLhota •\nLíbeznice •\nLouňovice •\nMáslovice •\nMěšice •\nMirošovice •\nMnichovice  •\nModletice •\nMochov •\nMratín •\nMukařov  •\n\"Nehvizdy \" •\nNová Ves •\nNový Vestec •\nNučice •\nNupaky •\nOdolena Voda  •\nOleška  •\nOndřejov  •\nOplany •\nPanenské Břežany •\nPětihosty •\nPetříkov  •\nPodolanka •\nPolerady •\nPopovičky  •\nPrusice •\nPředboj •\nPřezletice •\nRadějovice  •\nRadonice •\nŘíčany  •\nSedlec •\nSenohraby •\nSibřina  •\nSluhy •\nSluštice •\nStrančice  •\nStruhařov •\nStříbrná Skalice  •\nSudovo Hlavno •\nSulice  •\nSvémyslice •\nSvětice •\nSvojetice •\nŠestajovice •\n\"Škvorec \" •\nŠtíhlice •\nTehov •\nTehovec •\nÚvaly •\nVeleň  •\nVeliká Ves •\nVelké Popovice  •\nVětrušice •\nVlkančice  •\nVodochody  •\nVšestary  •\nVyšehořovice  •\nVýžerky •\nVyžlovka •\n\"Zápy\" •\nZáryby  •\nZdiby  •\nZeleneč  •\nZlatá •\nZlonín •\nZvánovice\n\nDo roku 1995 byla v okrese také obec Pyšely, která přešla od roku 1996 k okresu Benešov.\n\nDo 31. prosince 2006 byly v okrese Praha-východ také obce Čakovičky, Kojetice a Postřižín, které byly od 1. ledna 2007 převedeny do okresu Mělník, a Řehenice, které byly převedeny do okresu Benešov.\n\nK okresu Praha-východ byly od 1. ledna 2007 připojeny obce:\n\n\n"}
{"id": "20882", "url": "https://cs.wikipedia.org/wiki?curid=20882", "title": "Sèvreská smlouva", "text": "Sèvreská smlouva\n\nSèvreská smlouva je mírová smlouva a součást Pařížských předměstských smluv, podepsaná mezi státy Dohody a Osmanskou říší 10. srpna 1920 v Sèvres. Osmanská říše se v ní vzdala všech nároků na neturecká území. Turecko podle smlouvy ztratilo 4/5 svého území (v Evropě mu zůstalo jen území hlavního města a úzký pruh kolem úžin Bospor a Dardanely, které měly být demilitarizovány a postaveny pod správu Společnosti národů). Kromě reparací musel sultán souhlasit s omezením armády na 50 000 mužů a se zabavením válečného loďstva.\n\nMír ze Sèvres byl především kvůli ziskům Řecka (většina ostrovů v Egejském moři a východní Thrákie) jednoznačně odmítnut tureckými nacionalisty a parlament jej odmítl ratifikovat. Po kemalistické revoluci a řecko-turecké válce došlo roku 1923 k revizi mírové smlouvy v Lausanne.\n\n10. srpna 1920 byl osmanský sultán Velkou Británií a jejími spojenci donucen k podepsání mírové smlouvy, která turecké území redukovala na Istanbul a oblast okolo Marmarského moře a vytvářela z Turecka de facto loutkový stát. Tato dohoda však nebyla uznána národní tureckou vládou, která tou dobou už byla jedinou relevantní silou nezávislou na sultánovi i silách Dohody.\n\n"}
{"id": "20886", "url": "https://cs.wikipedia.org/wiki?curid=20886", "title": "Tábor (rozcestník)", "text": "Tábor (rozcestník)\n\nTábor či Tabor může být:\n\n\n\n\n\n\n\n\n\n"}
{"id": "20897", "url": "https://cs.wikipedia.org/wiki?curid=20897", "title": "Secese", "text": "Secese\n\nSecese (francouzsky \"art nouveau\" [a:r nuvo:], německy \"Jugendstil\") je mezinárodní umělecký sloh z přelomu 19. a 20. století (období označovaného jako fin de siècle) a posledním stylem souhrnného umění, též Gesamtkunstwerk, jemuž se podařilo vtisknout svůj umělecký řád všem projevům a věcem moderního života. Těžiště secese neleží ve \"vysokém\" umění, v malbě a sochařství, ale i v dekoraci a užitém umění.\n\nSecese vychází z květinových koncepcí britského textilního designéra Williama Morrise a hnutí Arts and Crafts, jež se vracelo k lidovým tradicím a romantismu řemeslnému fortelu středověkých mistrů a stavělo se tak proti jednoduchosti zpracování průmyslových výrobků hnaných průmyslovou revolucí. Tento styl byl také silně ovlivněn anglickými malíři označovanými jako Prerafaelité.\n\nNejvětšího rozmachu secese dosáhla mezi lety 1890 a 1910 v Evropě a ve Spojených státech. Ve Francii se nazývá \"Art nouveau\", v Německu \"Jugendstil\", český název „secese“ (něm. \"Sezession\", z latinského \"secessio\" odštěpení) pochází od uměleckých spolků, které se v Berlíně (1891), v Mnichově (1892) a zejména ve Vídni (\"Wiener Sezession\", 1896) oddělily od konservativních akademií.\n\nZa hlavní znaky secesního slohu se považuje ornamentálnost, plošnost a záliba v neobyčejných barvách a estetickém využití rozličných materiálů. Vláčný secesní ornament vyjadřuje zvláštní kvalitu secesního cítění, jež se vyhýbá citovým výkyvům i silnému vypětí vůle a tíhne k vyrovnané náladovosti. Secesní linie je plynulá vlnící se křivka, která vyvolává v divákovi dojem nenásilného pohybu v ploše, jejíž jednotvárnost se vyrovnává barevností. Secese vyhledává neobvyklé barevné odstíny a váže je podle principu harmonie a kontrastu. Ústředním znakem je stylizace, secese se snaží překonat gravidní tematiku historických slohů a obrací se přímo k přírodním tvarům (listy, květy, lidské a zvířecí tělo).\n\nSecese se projevovala v architektuře, výtvarném umění, v užitém umění (bytové zařízení, vitráže) a v literatuře. V literatuře se nositeli secesního slohu staly proudy označované jako symbolismus a dekadence. Charakteristickým rysem secese je i v literatuře tendence k ornamentálnosti, v rovině jazykové s tím souvisí rytmizace věty a verše, opakování slov a hláskových skupin. Hlavními představiteli byli v českém prostředí Otokar Březina a Jiří Karásek ze Lvovic.\n\nPředstaviteli architektury jsou Belgičan Victor Horta (Dům Tasselových v Bruselu), Francouz Hector Guimard (vstupy do pařížského metra), Češi Antonín Balšánek a Osvald Polívka (Obecní dům v Praze), Španěl Antoni Gaudí (chrám Sagrada Família, Güellův park, Batllóův dům atd. – vše v Barceloně), Rakušan, opavský rodák Joseph Maria Olbrich (pavilon Secese ve Vídni) a další. Ve výtvarném umění prosluli Čech Alfons Mucha (plakáty, cyklus obrazů \"Slovanská epopej\", návrhy šperků a nábytku), Rakušan Gustav Klimt (dekorativní malby, plakáty) a český sochař František Bílek. Představiteli užitého umění jsou Francouz Émile Gallé (skleněné vázy), Skot Charles Rennie Mackintosh (bytové zařízení) a mnozí další.\n\nSecese výrazně ovlivnila životní způsob konce 19. a začátku 20. století, neopakovatelně se zapsala i do tváře mnoha evropských měst jako Praha, Brno, Paříž, Vídeň, Mnichov nebo Berlín. V této době bylo vytvořeno nespočetně děl s vysokou uměleckou hodnotou, ale i předmětů denní potřeby.\n\n\n\n"}
{"id": "20898", "url": "https://cs.wikipedia.org/wiki?curid=20898", "title": "Kralovice", "text": "Kralovice\n\nKralovice (\"Crelowicz\", \"Chralowicz\", \"Kralowicz\"; ) jsou město v severní části okresu Plzeň-sever. Žije v nich obyvatel a katastrální území obce měří 3979 ha. Obec je součástí Mikroregionu Kralovicko.\n\nOkolí Kralovic bylo osídlené již v pravěku. V roce 1895 bylo asi 2,5 kilometru severozápadně od městského centra bylo a severozápadním úpatí \"Červené hory\" objeveno pohřebiště z doby halštatské a laténské tvořené třiceti hroby. Dvanáct hrobů ve čtyřech mohylách bylo prozkoumáno. Obsahovaly pozůstatky keramických nádob, nožů, mečů, spon, korálků a další předměty. Další pohřebiště bylo roku 1972 objeveno na jihozápadním úpatí, a byly prozkoumány celkem čtyři mohyly o průměru pět až šest metrů.\n\nZe jména lze vyvozovat, že Kralovice byly založeny Hedčany odběhlými od svých soukmenovců jako ves lidí králových na pozemcích českého panovníka Vladislava II. První písemná zmínka o Kralovicích je spojena s plaským klášterem: roku 1183 kníže Bedřich věnoval klášteru trhovou ves s tvrzí ležící na křižovatce obchodních cest mezi Žatcem, Prahou, Plzní a Chebem. V roce 1289 byly Kralovice povýšeny na poddanské městečko. Křižovatka obchodních cest ve středu městečka se postupnými úpravami rozšířila v náměstí. Vysazení Kralovic zákupním právem o výměře 50 lánů na samém konci 13. století se projevilo pravidelností stavebních parcel. Město v téže době získalo řadu obchodních a právních výsad.\n\nZa husitských válek bylo město silně poškozeno a král Zikmund je zastavil s okolními vesnicemi bratrům Bedřichu a Hanuši z Kolovrat. Ti později rozdělili městečko na dvě části – jedna patřila ke krašovskému panství, druhá k hradu Libštejn na druhém břehu Berounky. Hanušovu polovinu se plaskému klášteru podařilo získat roku 1480 od jeho syna Hanuše II. z Kolovrat za 1600 kop. Libštejnskou polovinu získal klášter roku 1513, ale po pěti letech přešla polovina města ke kaceřovskému panství.\n\nS Kaceřovem získal Kralovice v roce 1531 Florián Gryspek a od stagnujícího kláštera získal do zástavy roku 1543 i druhou část. Na žádost Gryspeka povýšil 29. září 1547 král Ferdinand I. Habsburský Kralovice na město a udělil jim městský znak, právo pečetit červeným voskem a mnoho tržních výsad. Gryspekové si ve městě vystavěli malý zámek a také nechali renesančně přestavět gotický kostel sv. Petra a Pavla. V pobělohorské době byly Kralovice i s dalším majetkem Gryspekům konfiskovány a roku 1623 vráceny plaskému klášteru za zásluhy ve stavovském povstání a věrnost císaři. V majetku kláštera zůstává město až do jeho zrušení v roce 1785.\n\nKe konci 18. století byl v Kralovicích zřízen regulovaný magistrát a v 19. století bylo město součástí panství rakouského politika K. W. Metternicha. Přibližně v polovině 19. století stálo 285 domů a okolo 1800 obyvatel. Domy budované převážně ze dřeva byly obětí opakujících se požárů, např. roku 1845 vyhořely Kralovice z poloviny. Na sklonku 19. století se město rychle rozrostlo – ve 335 domech žily necelé dva tisíce obyvatel, kteří obvykle pracovali v zemědělství nebo se živili drobným řemeslnictvím. Kralovice byly známé dobytčími trhy či chovem kralovického prasete.\n\nV roce 1910 byla v Kralovicích poprvé otevřena městská knihovna, dnes nejstarší kulturní instituce města. Rozkvět Kralovice zaznamenaly především mezi světovými válkami a po roce 1945, kdy se severozápadní část města rozrostla o řadu rodinných domů a vilek. V téže době se do Kralovic koncentrovala řada podniků poskytujících služby pro zemědělství a drobný průmysl lokálního významu. V letech 1850–1949 byly Kralovice sídlem okresu.\n\nPůvodně gotický kostel zmiňovaný již roku 1250 byl za Floriána Gryspeka renesančně přestavěn. Gryspek nechal zřídit i rodinnou hrobku připojenou ke kostelu, kde spočinul se svou chotí a dalšími členy rodu Gryspeků. Kryptu s mumifikovanými těly v prosklených rakvích je možno na požádání obsluhy kostela navštívit. V kostele jsou funkční varhany pocházející ze 17. století.\n\nBudova barokní fary čp. 158 se nachází v sousedství kostela sv. Petra a Pavla nad Kralovickým potokem. Postavena byla v roce 1703 za opata Evžena Tyttla. Sklepy fary jsou vytesány do skály, přízemní prostory jsou sklenuté, v patře jsou barokní malby, střecha valbová. Před farou barokní vjezd datovaný do roku 1763.\n\nPoplužní dvůr byl situován v severní části města. V 1. polovině 15. století byl občas používán Bedřichem a Hanušem z Kolovrat. Po návratu dvora do majetku plaského kláštera byl dvůr využíván věřiteli kláštera, např. v roce 1513 na dvoře sídlil Nikl z Rajchu, 1521 Šebestián Holznecher z Fišpachu a v letech 1534–1541 Volf Sosenský ze Stebna. Když Kralovice získal Florián Gryspek, přenechal dvůr Jiřímu Velvarskému ze Saxendorfu, svému úředníku na Kaceřově. V poslední čtvrtině 16. století nechal F. Gryspek postavit ve dvoře patrový renesanční zámeček s nárožní věží. Po konfiskaci majetku Gryspeků připadly Kralovice zpět plaskému klášteru a ten dával dvůr do užívání svým různým věřitelům, např. v roce 1628 jej opat Jiří Vašmucius půjčil Janu Tillingerovi ze Strádáně. Po zrušení kláštera připadl dvůr náboženskému fondu, který kralovický dvůr rozprodal v roce 1798. Zámek sloužil jako hostinec. Při velkém požáru Kralovic v roce 1845 byl zámek značně poškozen. Věž zcela zanikla, budova byla snížena o patro a přízemí dostalo novou podobu. Ve své poslední podobě sloužila jako hostinec čp. 74. Budova zámku byla stržena v roce 1983 a na jejím místě byl postaven obchodní dům.\n\nNa novém hřbitově z let 1836–1838 nechal zkoušený rada kralovického magistrátu Antonín Bäuml postavit kapli sv. Jana Křtitele k uctění památky své manželky. Základní kámen kaple byl slavnostně vysvěcen farářem Jakubem Langem v létě 1842. Dochovala se informace o stavebních nákladech, které činily 764 zlatých, ale není známo, kdy byla kaple dokončena nebo vysvěcena. Ostatky Terezie Bäumlové byly uloženy do základů kaple. Roku 1867 darovala Občanská záložna v Kralovicích kapli dva zvonky ulité plzeňským zvonařem K. Pernerem.\n\n\nKralovice původně užívaly půlený znak s postavou sv. Doroty s českým lvem. V roce 1547 rozšířil Florián Gryspek znak přidáním krokvicových pruhů, znamením z vlastního erbu. Znak Kralovic je příčně rozdělen, přičemž horní polovina je dále svisle rozdělena. V prvním modrém poli je obraz sv. Doroty oděné v bílé říze a červeném plášti. Na hlavě nese korunu, v levé ruce drží košík s růžemi, pravou rukou se drží nahého dítěte, které v ruce drží růži. Obě postavy stojí na ležícím stříbrném jednoocasém lvu obráceném vpravo, sv. Dorota stojí na hřbetě, dítě na hlavě. V druhém poli je stříbrný dvouocasý lev na červeném pozadí. Lev má zlatou zbroj a korunu, zachycen je ve skoku, obrácený ke středu znaku. Dolní polovina znaku nese krokvicové pruhy F. Gryspeka, přičemž na pravém zlatém poli jsou dva šikmé modré pruhy, na levém modrém poli jsou naopak zlaté pruhy nakoso.\n\n\n\n\n\n"}
{"id": "20910", "url": "https://cs.wikipedia.org/wiki?curid=20910", "title": "Toaletní papír", "text": "Toaletní papír\n\nToaletní papír je pletivový papírový produkt navržený pro čištění análního otvoru \"(řitního otvoru)\" po vyprázdnění stolice \"(vyprázdnění nestrávených tuhých zbytků potravy z trávicího ústrojí = defekaci)\" nebo pro čištění genitálií po močení.\n\nSložení toaletního papíru se liší od papírových kapesníků. Toaletní papír je navržen tak, aby se po namočení rozložil a tím se předešlo ucpání kanalizačních rour. Též se rozkládá ve vyhnívací nádrži, na rozdíl od papírových kapesníků, které většina výrobců nedoporučuje do vyhnívací (septické) nádrže splachovat.\n\nRolička toaletního papíru zpravidla váží okolo 120 gramů. Na její výrobu je pak potřeba 1,2 kg dřeva, 140 litrů vody a přibližně 1,3 kWh elektřiny.\n\nToaletní papír se v Číně vyráběl z rýžové slámy, přibližně od roku 600 našeho letopočtu. Císařská dílna tohoto nejlevnějšího papíru produkovala na 750 000 listů ročně.\n\nPrvní továrně vyrobený papír prodávaný výhradně pro toaletní použití vyráběl Joseph Gayetty v USA v roce 1857. Jméno Gayetty bylo vytištěno na každém listu.\n\nPřed tímto vynálezem, bohatí lidé používali ke své očistě vlnu, krajku nebo konopí, zatímco méně bohatí používali ruku omývanou v řece, nebo se čistili různými materiály jako hadry, dřevěnými hoblinami, trávou, senem, kameny, pískem, mechem, vodou, sněhem, kukuřičnými slupkami nebo mušlemi, v závislosti na zemi a počasí nebo sociálních zvyklostech. Ve starověkém Římě se obvykle používala mycí houba. Výzkum středověkých latrín ukázal na používání různých druhů mechů.\n\nV některých částech světa se běžně používaly staré noviny, telefonní seznamy, reklamní brožury atd.\n\nNa Středním východě, se obvykle používala voda. Lidé zde používají levou ruku na čištění a pravou ruku na jídlo. V některých částech Afriky to bylo naopak a stisk pravé ruky byl považován za nevychovaný.\n\n\nMezi výhody toaletního papíru patří snadná použitelnost, absorpční schopnost, dostupnost u toalet a možnost jej spláchnout ve většině zemí, kde je toaletní papír běžný. V oblastech, kde jsou rozšířenější vyhnívací nádrže, a ve většině rozvojových zemí je použitý toaletní papír obvykle umístěn do odpadové nádoby vedle toalety, protože kanalizace nebo septický (vyhnívací) systém nedokáže toaletní papír zpracovat.\n\nToaletní papír je dostupný v mnoha typech, barevných variantách, dekoracích a strukturách, aby vyhověl individuálním preferencím. Toaletní papír je typicky vyroben z recyklovaného papíru. Z hlediska ochrany přírody by toaletní papír neměl být bělen, což by pomohlo snížit spotřebu dřeva a zamoření vod.\n\nDvouvrstvý toaletní papír je standardem v mnoha zemích, i když jednovrstvý je často dostupný a často propagován jako levnější. Toaletní papír, zvláště když je propagován jako „luxusní“, může být vatován nebo vlnkován (ražen), navoněn, obarven nebo vzorkován, napuštěn léčivy (s antibakteriálními chemikáliemi) nebo s aloe atd. Ženám, které jsou náchylné k vaginální infekci se doporučuje používat bílý neparfémovaný toaletní papír.\n\nVlhký toaletní papír byl uveden firmou Kimberly-Clark ve Velké Británii (Andrex) po roce 1990 a v USA v roce 2001 (jde o země, kde jsou bidety vzácné). Vlhký papír je navržen pro lepší čištění po defekaci než suchý toaletní papír a může být užitečný pro ženy během menstruace.\n\nV Československu je známý nedostatek toaletního papíru v dobách socialismu (plánované ekonomiky) - jednalo se o jednorázový (zato závažný) problém, který nastal v dubnu 1988 po požáru Harmaneckých papíren.\n\n"}
{"id": "20914", "url": "https://cs.wikipedia.org/wiki?curid=20914", "title": "Seznam jazyků podle počtu mluvčích", "text": "Seznam jazyků podle počtu mluvčích\n\nSeznam jazyků podle počtu mluvčích, řazený podle počtu osob, které tímto jazykem hovoří jako svou mateřštinou.\n\nNásledující tabulka se zakládá na seznamu největších světových jazyků s nejméně 50 miliony mluvčích, jak jej zveřejnil Ethnologue v roce 2017. Jazyky považované Ethnologue za makrojazyky jsou značené kurzívou.\n\nV tabulce níže jsou zaznamenána data zastoupení mluvčích mateřských jazyků podle nejrozšířenějších světových jazyků dle odhadů \"CIA World Factbook\" aktualizovaných k červenci roku 2017. K výpočtu počtu mluvčích byl použit odhad populace CIA World Factbook k témuž datu, a sice 7 405 107 650 obyvatel.\n\nWorld Almanac 2005 odhaduje počet mluvčích – prvních dvanáct nejrozšířenějších jazyků na světě takto:\n\n"}
{"id": "20916", "url": "https://cs.wikipedia.org/wiki?curid=20916", "title": "Evangelium podle Marka", "text": "Evangelium podle Marka\n\nEvangelium podle Marka (zkratka Mk) je druhá kniha v pořadí Nového zákona a od 13. století bývá tradičně rozděleno do 16 kapitol. Je nejkratší a nejstarší ze čtyř kanonických evangelií. Spolu s Matoušovým a Lukášovým evangeliem patří mezi tzv. synoptická evangelia. Spis vznikl pro helénsko-křesťanskou komunitu zřejmě před rokem 70, protože neobsahuje žádnou narážku na zničení jeruzalémského Chrámu. Někteří badatelé však prosazují data ještě starší, až k roku 40 n. l. Je možné, že místem vzniku byl Řím. Tradice dodává, že Marek nebyl očitým svědkem událostí, ale že psal to, co se dověděl od apoštola Petra.\n\nMarkovo autorství dosvědčuje i zmínka v knize Skutků - , kde se vyskytuje slovo pomocník (řecky hyperetes), a které je užito i na začátku Lukášova evangelia - .\nJako ostatní evangelisté, i autor druhého evangelia sesbíral různé materiály pojednávající o životě a smrti (a vzkříšení) Ježíše Krista a sestavil z nich ucelené vyprávění. Podle tzv. teorie dvou pramenů z tohoto evangelia čerpají jako z jednoho ze svých zdrojů další evangelisté Matouš (asi 45 % textu) a Lukáš (asi 41 % textu).\n\nPouze v Markově evangeliu je např. podobenství o zasetém semenu () a Uzdravení slepého v Betsaidě ().\n\nText Markova evangelia je souvislý a vykazuje pero jednoho autora (nic na tom nemění fakt, že tento autor [\"Marek\"] čerpal z různých pramenů). První výjimkou je jen několik veršů - 7,16; 9,44-46; 11,26; 15,28. Ty sice dostaly svá čísla, neboť při vzniku číslování veršů v 16. století byly tyto verše považovány za součást Markova evangelia, avšak podrobná textová kritika ukázala, že netvořily původní text evangelia, ale byly přidány až v pozdějších rukopisech. Účelem těchto dodatků bylo slaďování výpovědí různých evangelií (zvláště Matoušova a Lukášova).\n\nDruhou výjimku a největší textový problém představuje u Marka jeho závěr. Samotný text evangelia končí veršem 16,8. Verše 16,9-20 jsou považovány za pozdější dodatek. Verš 16,8 působí velmi zmateně a ponechává děj evangelia otevřený. K tomu mohlo dojít omylem (Marek nestihl evangelium dopsat, nebo se poslední strana ztratila), nebo úmyslně (otevřený konec jako součást Markova plánu). V každé případě první čtenáři považovali Markovo evangelium za neúplné, a tak vznikl tzv. „delší závěr“, vyskytující se v dnešních výtiscích (tj. verše 16,9-20). Tento závěr vznikl jako kompilát ze zpráv o zjeveních vzkříšeného Ježíše z ostatních tří evangelií.\n\nTento „delší závěr“ se nevyskytuje v nejvýznamnějších rukopisech (Sinajském a Alexandrijském) a i Jeroným a Eusebios z Kaisareie říkají, že chybí ve většině řeckých rukopisů. Neznají jej pravděpodobně ani Órigenés a Kléméns Alexandrijský.\n\nKromě tohoto „delšího“ závěru existuje i jeden „kratší“, vyskytující se v některých řeckých, latinských, syrských a koptských rukopisech. Třetí možností zakončení, která se vyskytuje v Washingtonském rukopise, je tzv. Freerovo logion, které předpokládá delší závěr, ale doplňuje jej a vysvětluje strach a bojácnost apoštolů.\n\nAni jeden z těchto tří závěrů však nepochází z „Markova“ pera.\n\nMarkovo evangelium je, jako ostatní evangelia, psáno řečtinou \"koiné\". Jeho řečtina však vykazuje silné hebraismy a latinismy.\n\nNejsilnějším hebraismem (nejen) Markova evangelia je parataxe, tj. kompozice výpravného textu pomocí souřadných vět spojených spojkou „a“. Zde je Marek silně ovlivněn hebrejštinou, která rytmus vyprávění určuje právě spojkou ו \"waw\" (= \"a\"). Podobně nahrazuje Marek hebrejskou vazbu ויהי \"wajhí\" „a stalo se“, která v hebrejštině uvozuje většinou začátek výpravného bloku, řeckou vazbou Καὶ ἐγένετο \"kai egeneto\" „a stalo se“.\n\nLatinismů má Marek nejvíce ze všech ostatních evangelistů, viz např. κεντυρίων \"kentyrión\" („setník“, latinsky \"centurio\"; Marek a Lukáš používají řecký termín ἑκατόνταρχος \"hekatontarchos\"), πραιτώριον \"praitórion\" („místodržitelský dvůr“, lat. \"praetorium\"; tento termín však zná i Matouš a Jan) apod. Že Marek psal pro nežidovské čtenáře, je zřejmé i z toho, že pokud hovoří o židovských zvycích nebo používá přepis hebrejských či aramejských slov, vždy je vysvětluje (viz 5,41: Ταλιθα κουμ \"talitha kúm\", přeloženo vzápětí Markem jako Τὸ κοράσιον σοὶ λέγω ἔγειρε \"to korasion soi legó egeire\" „děvče, pravím ti, vstaň“). Z těchto poznatků (latinismy, vysvětlování židovských zvyků a překlady aramejských termínů) se usuzuje na pohanské, nejspíše latinské prostředí (pod vlivem dalších faktorů = Řím).\n\nMarkovo evangelium má typickou strukturu všech synoptických evangelií. Po úvodu, kde se hovoří o působení Ježíšova předchůdce Jana Křtitele, je Ježíš pokřtěn a začíná učit. Jeho učení je shrnuto do jednoho celku (na rozdíl od Janova evangelia), takže celé Ježíšovo působení vypadá, jako by se odehrálo během jednoho roku, během něhož Ježíš pomalu putuje (i když „oklikami“) do Jeruzaléma. Tento aspekt cesty je zdůrazněn především u Lukáše. Ježíš nakonec přichází do Jeruzaléma, kde nějakou dobu učí, střetává se se svými protivníky (různými židovskými skupinami), které se rozhodnou jej zničit. Následuje druhý velký blok, totiž vyprávění o Ježíšově utrpení, smrti, o prázdném hrobu a o zjevení vzkříšeného Ježíše apoštolům.\n\nPřestože velká část příběhů a výroků obsažených v Markově evangeliu je zahrnuta též v Matoušově a Lukášově evangeliu, v Markově podání se objevují jedinečně zaznamenané texty, které nebyly - podle teorie dvou pramenů - ani Matoušem, ani Lukášem přejaty (jde v souhrnu o 4,9 % textu, případně 549 slov). Jedná se o:\n\n\n\n\n"}
{"id": "20918", "url": "https://cs.wikipedia.org/wiki?curid=20918", "title": "Smíchovské nádraží (stanice metra)", "text": "Smíchovské nádraží (stanice metra)\n\nSmíchovské nádraží (zkratka SN) je stanice metra v Praze na lince B. Nachází se pod stejnojmenným nádražím v Praze 5 na adrese Nádražní 279/1. Byla otevřena 2. listopadu 1985 a do roku 1988, kdy byl otevřen z jižní strany navazující úsek III. B, byla dočasně konečnou stanicí linky B.\n\nStanice je hloubená, založená ve stavební jámě kotvenými podzemními a pilotovanými stěnami. Je dvoupodlažní, monolitické, železobetonové konstrukce. Založena je jen 10 m pod povrchem Nádražní ulice, a včetně odstavných kolejí je dlouhá 405 m.\n\nJejí nástupiště tvoří velký podzemní prostor, zčásti s ochozem; na ten vedou jak pevná schodiště přímo z nástupiště, tak i výstupy do ulice Nádražní (kde je možno přestoupit na tramvaj), k samotnému nádraží (eskalátory ústí přímo do odbavovací haly nádraží) a k terminálu autobusů.\n\nJako obklad byl použit strukturovaný beton a béžové keramické desky.\n\nV době, kdy byla tato stanice koncová a soupravy na trasu B vyjížděly z depa na Kačerově, se na jedné obratové koleji prováděly pravidelné prohlídky souprav. Byla zde vybudována tzv. \"stanice provozního ošetření\". Z těchto důvodů je za obratovými kolejemi rozsáhlé zázemí, které dnes využívají jiní pracovníci.\n\nVýstavba stanice v letech 1977–1985 si vyžádala uzavření celé \"Nádražní ulice\"; po dokončení výkopu byla třída opět obnovena. Náklady na výstavbu stanice samotné se vyšplhaly na 478 milionů Kčs. V roce 2002 došlo k poškození této stanice při povodni, velká voda však nevystoupila více než několik cm nad úroveň kolejí. Roku 2006 byla ve stanici zprovozněna u jednoho ze schodišť plošina, umožňující nástup také i osobám se sníženou pohyblivostí.\n\n"}
{"id": "20919", "url": "https://cs.wikipedia.org/wiki?curid=20919", "title": "Dopružování", "text": "Dopružování\n\nDopružování (anelasticita, vnitřní útlum, elastická hystereze, relaxace napětí) je jev projevující se u polykrystalických látek, zvlášť u polymerů tím, že změna přetvoření probíhá pomaleji než změna zatížení, je to schopnost materiálu rozptylovat elastickou energii při vibracích, odborně hysterezní vztah mezi deformací a silou. \n\nDopružování se u některých materiálů projevuje tak, že po odstranění zatížení se deformace vytrácí postupně po určité době a ne okamžitě jako je to u pružných materiálů. Dopružování nastává u těles, u nichž nebylo vyvoláno větší normálové napětí než byla mez pružnosti. Dopružování a odchylky od Hookova zákona se objevují při opakovaném namáhání materiálu tahem a tlakem. Křivky napínání a stlačování pak vytváří hysterezní křivku.\nV roce 1835 Wilhelm Weber popsal chování kokonového vlákna při elastické deformaci. Zjistil, že když přestala působit deformující síla, nevrátilo se kokonové vlákno do původního tvaru hned, ale během několika dnů. Tento jev nazval dopružování. Dopružování se projevuje především u kaučuku, skla, olova a u jiných organických látek s obdobnými vlastnostmi. \n\nNevýhoda dopružování se projevuje například u analogových měřidel (např. deformačních tlakoměrů, analogový ampérmetr), kdy nastává elastické dopružování popřípadě trvalá deformace během provozu a je nutná pravidelná kalibrace. Proto není vhodné měřit často s maximálními výchylkami. Na délku doby dopružování má vliv teplota, která ji může zmenšit. \n\nPodle příčiny útlumu se popisuje\n\n"}
{"id": "20920", "url": "https://cs.wikipedia.org/wiki?curid=20920", "title": "Studená (okres Plzeň-sever)", "text": "Studená (okres Plzeň-sever)\n\nStudená (původně \"Studený\") je malá vesnice v severovýchodní části okresu Plzeň-sever, dvanáct kilometrů jihovýchodně od Kralovic. V obci žije obyvatel a její katastrální území je 321 ha. Obec je součástí Mikroregionu Kralovicko.\n\nVes získala své jméno pravděpodobně podle pramenu studené vody, který vytéká několik desítek metrů pod vsí v místě nazývaném \"V Jamech\". U této studánky bylo asi prvé osídlení, které dokládá nález sídliště z roku 1953. Po sídlišti zbylo šest zřetelně ohraničených kruhů o průměru okolo 3 metrů, vyplněných do hloubky 60–70 cm popelem, střepy, zbytky kostí, výjimečně i opálenými kameny z ohniště. Podle střepů bylo sídliště datováno do 11.–12. století. Je možné, že šlo o provizorní sídliště Hedčanů, kteří v té době zdejší krajinu kolonizovali.\n\nPřed husitskými válkami stálo ve vsi jedenáct usedlostí, války nepřečkalo pět. Roku 1447 získali od Markéty, dcery Oldřicha z Hlohovic, Studenou i s nedalekými Holovousy Dobeš z Modřejovic a Bohuslav z Chlumu. Po smrti Bohuslava připadla část Holovous i se Studenou do držení pánů z Kolovrat na Krakovci. Po dělení majetku mezi syny Jindřicha Alberta z Kolovrat v roce 1530 patří Studená Hynkovi z Kolovrat. V roce 1548 prodali synové Hynka část majetku včetně Studené Janovi staršímu z Lobkovic na Zbiroze. I Lobkovicův syn Jan Studenou prodal – spolu s Dubjany a dvorem v Hlincích se dostává do majetku Šebestiana a Oldřicha Lažanských z Bukové na Chříči. Roku 1567 si bratři Lažanští majetek rozdělili a Studená připadla Oldřichovi. Po jeho smrti v roce 1573 přešla do majetku Šebestiana, který roku 1585 prodal statky dubjanské a chříčské Janovi Týřovskému z Ensidle na Hřebečníkách a Skryjích.\n\nZa třicetileté války byla ves zcela zničena a k roku 1651 zde žily pouhé tři rodiny, o tři roky později byly obydleny čtyři statky (hospodařili na nich Ondřej Hurt, Vít Martin, Jakub Hřeb a Jan Kříž), další dva statky byly zpustlé. Roku 1701 koupil Václav Josef Lažanský chříčské panství od Týřovských a ve Studené osadil všechny pusté statky – k roku 1713 je připomínáno 7 statků s 51 obyvateli. Po smrti hraběnky Marie Gabriely Lažanské přešlo panství do majetku Ústavu šlechtičen.\n\nDo roku 1785 spadala Studená pod dolanskou farnost, později funkci lokálie plnila zámecká kaple sv. Jana Nepomuckého na Chříči. V roce 1850 se Studená stala samostatnou obcí v politickém a soudním okrese kralovickém.\n\nVe středu vsi je prostorná náves se zděnou čtyřbokou kaplí z 19. století se stanovou střechou a sanktusníkem (celkově zrekonstruována 2005), proti kapli stojí kříž z roku 1900. Nedaleko nich v malé zahrádce stojí pomník padlých z roku 1928. Náves je obklopena několika menšími usedlostmi s původními roubenkami, většinou z 1. poloviny 19. století. Mezi zajímavé patří roubená chalupa a roubený dvoukomorový špýchar s kolnou v čp. 26, roubenka s dřevěnými chlévy v čp. 9 a stavby v čp. 19, 23 a 30 a roubené komory v čp. 5. Roku 1995 byla historická část obce prohlášena za vesnickou památkovou zónu, jelikož jako celek reprezentuje tradiční strukturu vesnické zástavby v oblasti.\n\nStudená sousedí s Chříčí na severu, Hlincemi na jihozápadě a Holovousy na severozápadě. Pod vsí v údolí Berounky u osady Dolany je zřícenina kostela sv. Petra a Pavla. Na protilehlém břehu se rozkládá národní přírodní rezervace Chlumská stráň a jižně proti proudu začíná u Ptyče přírodní park Hřešihlavská. Jižně od vsi protéká Dolanský potok.\n\n\n"}
{"id": "20921", "url": "https://cs.wikipedia.org/wiki?curid=20921", "title": "Stodůlky (stanice metra)", "text": "Stodůlky (stanice metra)\n\nStodůlky (zkratka SD) je název stanice metra v Praze, na lince B, na úseku V. B ve stejnojmenné čtvrti pod \"ulicí Jeremiášovou\". Otevřena byla roku 1994. Její původně navrhovaný název byl \"Branka\".\n\nKonstrukce stanice Stodůlky je velmi podobná stanici Smíchovské nádraží. Je hloubená, založena mělce pod zemí (13,1 m) a s ostrovním nástupištěm. To je konstruováno jako několikapodlažní a je podpíráno dvěma řadami sloupů.\n\nObklad v prostoru stanice je proveden modrými keramickými deskami či kovem. Stanice patřila k nejméně vytíženým; obrat cestujících zde dosahoval okolo 8 000 lidí \"(denně?)\", což je jen o nepatrně více než například ve stanicích Radlická nebo Kolbenova. V dnešní době (2014) se již situace změnila a obrat cestujících se značně zvýšil kvůli nově vystavěným administrativním komplexům velkých firem v blízkosti metra - například Siemens, Siemens Mobility, Interoute Czech, Hyundai Motors Czech, Diebold Nixdorf, Bisnode, Bayer, Stada Pharma, Komerční banka nebo Vodafone. Také byla již zčásti dostavěna (2019) obytná Britská čtvrť a staví se zde další domy pro bydlení i kancelářské budovy.\n\nZ nástupiště vedou na obou koncích výstupy po pevných schodištích; oba vestibuly jsou povrchové. Východní výstup, k Šostakovičovu náměstí, byl zprovozněn současně se stanicí metra. Západní výstup, směrem k Chabům, byl sice postaven také současně s výstavbou stanice, avšak nebyl dokončen a zprovozněn, v prostoru nástupiště zůstal přístup ke schodišti zaslepen provizorní stěnou. Západní vestibul byl zastřešen velkou prosklenou konstrukcí, která 15 let chátrala a nikdy nebyla zpřístupněna. Původně byl výstup určen pro plánované panelové sídliště, z jehož výstavby sešlo. V roce 2008 započala výstavba Západního Města. V září 2009 Dopravní podnik hl. m. Prahy odstranil původní konstrukci vestibulu a zahájil výstavbu nové, současně zmodernizoval i některá technologická zařízení. Revitalizace a zprovoznění si vyžádaly náklady 284 milionů Kč a nový vestibul byl otevřen 10. září 2010.\n\n"}
{"id": "20922", "url": "https://cs.wikipedia.org/wiki?curid=20922", "title": "Národní třída (stanice metra)", "text": "Národní třída (stanice metra)\n\nNárodní třída (zkratka NA) je stanice metra v Praze se vstupem pod komplexem Quadrio, nacházející se na lince B, na jejím historicky nejstarším úseku I.B, pod kostelem Nejsvětější trojice u Spálené ulice. Její projektový název byl \"Purkyňova\", ale později byl změněn podle jména nedaleké významné ulice. Stanice byla zprovozněna 2. listopadu 1985. Od července 2012 byla stanice dočasně uzavřena a vlaky stanicí pouze projížděly. Opětovně se stanice otevřela 27. června 2014 v odpoledních hodinách (první vlak zastavil ve 14:23).\n\nNárodní třída je ražená, pilířová, trojlodní stanice se zkrácenou střední lodí směrem na jih (délka 65 m), a prodlouženou směrem na sever jako přestupová chodba (délka 69 m). Přístupová chodba k jednotlivým kolejím ústí u konce / počátku tunelu. Ve stanici byl později dobudován bezbariérový přístup prostřednictvím dvou výtahů a přestupní chodby, které ústí na druhém konci nástupiště a na povrchu ústu u tramvajové zastávky Lazarská. Tříramenný eskalátor vede do podzemního vestibu, který přímo navazuje na OC Quadrio. Dále pak další tři eskalátoru na nároží Spálené a Purkyňovy.\n\nStanice je založena 39 m hluboko a je dlouhá 111,5 metrů. Na nástupišti je 15 párů prostupů mezi loděmi, s ostěním montovaným z železobetonových tybinků. Konstrukce stanice umožňuje časem prodloužit střední loď jižním směrem tak, aby byl vybudován druhý eskalátorový tunel s výstupem u ulic Lazarská nebo Vodičkova. \nVybudovat stanici metra v této části Prahy bylo zamýšleno již v prvních návrzích ještě z časů první republiky, ačkoliv mnohdy se spíše uvažovalo o prostoru kolem Národního divadla. Definitivně sem byla zanesena podle plánů v roce 1970, na jejichž základě se začalo stavět o sedm let později.\n\nNa výstavbu v letech 1977–1985 bylo vynaloženo 344 milionů Kčs. Původně měla mít Národní třída dva výstupy, avšak i následné budování jen jediného si vyžádalo demolici mnohých historických domů. Kromě vestibulu stanice vzniklo ale i náměstíčko s moderní prosklenou fontánou, jejímž autorem je Pavel Trnka a Zbyněk Kabelík.\n\nV roce 2002 došlo k vyplavení celé stanice vodou v důsledku rozsáhlé povodně a do provozu tak byla znovu uvedena až těsně před rokem 2003.\n\nOd 10. července 2012 do 27. června 2014 byla stanice uzavřena (původně se počítalo s uzavřením stanice už na podzim roku 2011 na 10 měsíců). Stávající vestibul, včetně technických prostor stanice na povrchu a v prvním podzemním podlaží, byl zbořen a eskalátorový tunel byl zkrácen. Výstup z metra nyní ústí do druhého podzemního podlaží multifunkčního komplexu Quadrio, který má čtyři podzemní a osm nadzemních podlaží, nebo přímo do Spálené ulice. V podzemní části sousedí s vestibulem podzemním parkoviště pro 250 automobilů. Výstavba vestibulu, oprava eskalátorů a stanice i vybudování bezbariérového výtahu stála město 671 milionů korun. Na výstup z výtahu do Lazarské ulice navazuje opravená tramvajová trať a zastávka.\n\n"}
{"id": "20923", "url": "https://cs.wikipedia.org/wiki?curid=20923", "title": "Florenc (stanice metra)", "text": "Florenc (stanice metra)\n\nFlorenc (zkratky FR-C a FR-B; do února 1990 \"Sokolovská\") je přestupní stanice metra v Praze, nacházející se pod stejnojmennou křižovatkou. Jde o významnou přestupní stanici, kříží se zde linky metra B a C; každá z nich má vlastní nástupiště. Stanice byla otevřena v roce 1974 pro linku C a v roce 1985 pro linku B.\n\nNa lince B je stanice trojlodní, se zvýšenou střední lodí, sloupová. Má 23 párů prostupů. Toto nástupiště je založeno 39 metrů pod zemí, dostatečně hluboko pod nástupištěm pro linku C. Do roku 1990 plnila funkci konečné stanice. Budována byla v letech 1977–1985 vynaloženy byly náklady ve výši 560 milionů Kčs.\n\nObklad prostoru nástupiště tvoří keramické dlaždice v různých odstínech hnědé a béžové a desky Ekrona.\n\nVýstup z nástupiště vede jeden přímý a jeden na nástupiště linky C (přestupní). Ten je vyveden v ose stanice z východního cípu střední lodi dvěma na sebe navazujícími lomenými eskalátorovými tunely. Přestup pak vychází ze středu nástupiště stanice (kolmo k její ose, přes pravou kolej). Na nástupiště linky C se napojuje pomocí přestupní chodby s čtyřramenným hlubinným eskalátorem.\n\nFlorenc B je konstruována tak, aby v případě potřeby bylo možné ze západního konce střední lodi stanice dobudovat další výstup, který by vedl do ulice \"Na Poříčí\". Zatímco plánovaný výstup nakonec nevznikl, byly v roce 2006 dobudovány dva výtahy, které zpřístupňují stanici osobám se sníženou pohyblivostí. První výtah je umístěn přímo na můstku, který spojuje nástupiště stanice s přestupní chodbou, druhý pak vychází z přestupní chodby vlastní chodbou; jeho horní stanice je umístěna na křižovatce ulic \"Na Florenci\" a \"Na Poříčí\".\n\nStanice byla také roku 2002 vyplavena povodní na Vltavě, těsně před zatopením sem byly odstaveny dvě soupravy typu 81-71, které nešlo již stáhnout do Depa Zličín, nebo odvézt do výše položených částí linky (tj. úsek IV. B vedoucí pod Vysočany). Soupravy po vytažení byly později rekonstruovány v plzeňské Škodovce na typ 81-71M. Původně i zde byly umístěny sdružené válcové nosiče osvětlení, charakteristické pro celou linku B, avšak ty nakonec po vyplavení stanice a následné rekonstrukci na přelomu let 2002 a 2003 zmizely. podhledy v prostorech mezi loděmi jsou od této doby měděné, původně zde byly stejně jako na celém úseku I. B z kovových mříží.\n\nNa této trase je stanice hloubená, bezpilířová se stropem z prefabrikovaných nosníků, nad ním se nachází rozlehlý vestibul s pasáží, spojující oba výstupy.\n\nNástupiště je obloženo deskami z mramoru a liberecké žuly. Z jeho prostředku vedou eskalátory dolů, pod úroveň stanice, a napojují se tam na zmíněnou přestupní chodbu na linku B. Nachází se v hloubce 9,35 m pod povrchem.\n\nZe stanice vycházejí dva přímé výstupy; jižní, který vede po pevném schodišti k autobusovému nádraží Florenc a severní, po tříramenném krátkém eskalátoru, který má společný povrchový vestibul s přímým výstupem z linky B (ten byl dobudován až roku 1985). Obklad stanice v prostoru přestupní chodby tvoří břidlicové destičky a červený železnobrodský fylit.\n\nNa výstavbu stanice mezi lety 1969–1974 bylo vynaloženo 210 milionů Kčs. Florenc C plnila do roku 1984 funkci konečné stanice, než byl otevřen úsek III.C na Nádraží Holešovice.\n\nNa rozdíl od ostatních stanic se zde vlaky obracely před stanicí, nikoliv za ní. Do roku 1978 neexistovaly severním směrem od stanice Florenc C odstavné koleje (ty byly dobudovány až jako stavba I.C7), jedinou možností obracení vlaků tedy bylo použít kolejový přejezd, který se nachází právě před nástupištěm stanice. V jako jednom z mála míst v síti pražského metra zde má kolejiště štěrkové lože.\n\nStanice má, jak již bylo zmíněno, dva vestibuly.\n\n\n\nTratě B a C jsou v této stanici spojeny jednokolejnou traťovou spojkou. Tato spojka ústí na obou tratích za stanicí a je napojena na traťové koleje. Na trati B ústí spojka před stanicí ve směru na Zličín, na trati C ve směru na Háje (soupravy tak tedy vjíždí do tunelu spojky za stanicí ve směru na Černý Most, respektive Letňany). Vedena je tak pod současným hotelem Hilton.\n\nDo roku 1990 sloužila dolní část této spojky pro obracení vlaků linky B, které na Florenci končily. Zajímavostí je, že zprovoznění nového úseku II.B na Českomoravskou se konalo v den přejmenování stanic. Soupravy tak vlastně nikdy nekončily na této stanici s názvem Florenc, ale jen za jména stanice Sokolovská. Spojka byla hlavně využívána pro odtažení vlaků z linky B do depa Kačerov na lince C, protože vlastní depo získala linka B až s otevřením depa Zličín v roce 1994. Kromě traťové spojky je ze spodní stanice Florenc B ještě vyražena štola směrem ke stanici Vltavská; ústí na traťovém tunelu na lince C mezi Vltavskou a Florencí.\n\n"}
{"id": "20924", "url": "https://cs.wikipedia.org/wiki?curid=20924", "title": "Hlince (okres Plzeň-sever)", "text": "Hlince (okres Plzeň-sever)\n\nHlince (dříve \"Hlinč\") jsou obcí, která je tvořena jednou malou vesnicí v severovýchodní části okresu Plzeň-sever, 11 km jihovýchodně od Kralovic. Žije zde obyvatel. Katastrální území obce zaujímá 758 ha, PSČ všech adres v obci je 331 41. Obec je součástí Mikroregionu Kralovicko.\n\nHlince jsou poprvé připomínány k roku 1361, kdy byly ve vlastnictví Oldřicha z Hlohovic. V průběhu husitských válek byla ves z velké části vypleněna, její obnova byla pozvolná. Ves rozdělenou na několik částí držela např. Markéta z Holovous, později Lobkovicové.\n\nV roce 1529 koupil od poručníků nezletilého Jetřicha Bezdružického ml. z Kolovrat krašovského panství za 3250 kop Mikuláš Sviták z Landštejna včetně dílu Hlinců. Jan mladší z Lobkovic prodal v 80. letech 16. století dvůr v Hlincích spolu s Dubjany a Studenou bratřím Šebestianovi a Oldřichovi Lažanským z Bukové na Chříči.\n\nRoku 1604 prodal Lažanský dvůr Březsko, Hlince a další vsi Janu Týřovskému z Ensidle na Hřebečníkách a Skryjích. Hlince byly od té doby součástí chříčského panství. Během třicetileté války zanikla přibližně polovina z usedlostí, k roku 1651 bylo uváděno pět usedlostí, v následujících letech se Hlince postupně rozrůstaly a o šedesát let později bylo uváděno 11 usedlostí.\n\nZadlužení bratři Týřovští prodali chříčské panství roku 1701 hraběti Václavu Josefu Lažanskému za 211 tisíc zlatých a 500 zlatých klíčného. Po jeho smrti v roce 1715 panství zdědila jeho manželka Marie Gabriela Lažanská, která půlku panství odkázala pražskému ústavu šlechtičen. V roce 1764 získal ústav od dědiců i druhou polovinu a držel ji až do zrušení patrimoniální správy.\n\nOd roku 1850 jsou Hlince samostatnou obcí. V roce 1890 bylo v Hlincích napočítáno 39 domů se 267 obyvateli české národnosti, byla tu jednotřídka a vápenice. V té době Hlince patřily do okresu Kralovice. Na začátku roku 1924 byla ves přejmenována na Hlince.\n\nDo roku 1960 měly Hlince samosprávu, později spadaly pod MNV ve Chříči. Po roce 1990 se Hlince staly opět samostatnou obcí.\n\nNáves vsi je obklopena přízemními statky se širokými dvory, řada z nich jsou tradiční roubenky. Minimální rozsah modernizací a rušivých novostaveb byl důvodem pro vyhlášení vsi za vesnickou památkovou zónu.\n\n\nSoučástí obce je osada Ptyč, tzv. Lejskův-Kožíškův Mlýn na Berounce s malou vodní elektrárnou, a osada Dolany, ve které je několik domů a kostel sv. Petra a Pavla. Ves leží na severním okraji přírodního parku Hřešihlavská a sousedí s vesnicemi Studená a Holovousy. V Hlineckém lese západně od vsi jsou lokality s mnoha desítkami mravenišť mravence lesního.\n\n\n"}
{"id": "20927", "url": "https://cs.wikipedia.org/wiki?curid=20927", "title": "Přírodní park", "text": "Přírodní park\n\nPřírodní park je obecně chráněné území s menším stupněm ochrany než národní park nebo chráněná krajinná oblast. V různých zemích má obdoba přírodního parku z legislativního hlediska větší či menší stupeň ochrany.\n\n"}
{"id": "20928", "url": "https://cs.wikipedia.org/wiki?curid=20928", "title": "Kačerov (stanice metra)", "text": "Kačerov (stanice metra)\n\nKačerov (zkratka KC) je stanice metra, nacházející se v Praze, na okraji čtvrti Pankrác, na hranici katastrálních území Michle a Krč, pod ulicemi Budějovická a Michelská. Byla otevřena jako jedna z prvních stanic, 9. května 1974, byla to koncová stanice úseku I.C.\n\n18. března 2002 byla zahájena oprava mostu mezi stanicí Kačerov a depem Kačerov (ukončení 31. 12. 2002).\n\nStanice je hloubená, postavená v otevřené jámě, do roku 1980 byla dočasně koncová. Nástupiště je jedna velká hala se dvěma řadami sloupů, je uspořádáno ostrovně. Sloupy i stěny jsou obloženy bílými mramorovými deskami, používanými na úseku I.C v hojném počtu. Z Kačerova vede jeden výstup do povrchového vestibulu, který se dále napojuje na autobusový terminál, obsluhující rozsáhlou oblast sídlišť kolem Lhotky, Libuše a Modřan (do roku 1980 navíc obsluhoval Jižní Město, na které tehdy ještě nejezdilo metro). Vestibul je s nástupištěm spojený pevným schodištěm a jedním eskalátorem. Za stanicí se nacházejí koleje vedoucí na povrch do depa Kačerov, které slouží celé trase C. Tyto koleje je možné použít také jako obratové nebo odstavné. Tyto koleje i koleje na Háje jsou vedeny po mostě nad železniční tratí 210. Stěny mostu však byly dodány až roku 1980, kdy byla linka prodloužena právě na Háje. Bylo tomu tak, aby denní světlo strojvůdce neoslnilo. Na výstavbu stanice bylo vydáno 130,4 milionů Kčs.\n\nStanici obsluhují autobusy směřující do Modřan, Braníka, Libuše, ke stanicím metra Želivského a Skalka. Dále pak linky 331 a 333 do oblasti Dolních Břežan.\nOd prosince 2014 je v provozu železniční zastávka Praha-Kačerov na železniční trati Praha – Vrané nad Vltavou, která mezi stanicemi Praha-Spořilov a Praha-Krč podchází trasu metra v bezprostřední blízkosti stanice Kačerov. Vybudování tohoto přestupního uzlu a zavedení častého vlakového spojení v taktu na této trati mělo ulehčit MHD, omezit individuální automobilovou dopravu a případně umožnit náhradu přerušené trasy C směrem do centra železnicí.\n\n"}
{"id": "20929", "url": "https://cs.wikipedia.org/wiki?curid=20929", "title": "Moccacino", "text": "Moccacino\n\nMoccacino je teplý nápoj připravený smícháním čokoládového sirupu s menším množstvím espressa (v poměru až 2:1) a doplněný obdobným množstvím napěněného mléka nebo šlehačky. Podává se zpravidla v šálku o objemu 150–250 ml.\n"}
{"id": "20939", "url": "https://cs.wikipedia.org/wiki?curid=20939", "title": "Irisbus Citybus 12M", "text": "Irisbus Citybus 12M\n\nIrisbus Citybus 12M (dříve Renault Citybus 12M, ve Francii Renault Agora S) je model nízkopodlažního autobusu, který vyráběla společnost Karosa Vysoké Mýto ve spolupráci s firmou Renault v rámci koncernu Irisbus. Do Česka byl vždy dovezen skelet autobusu s motorem vyrobený ve Francii, který zde byl dokončen. Důvodem bylo rozdílné clo a tedy levnější výroba a dovoz autobusu tímto způsobem. Model byl vyráběn mezi lety 1995 a 2005 (v ČR se nachází pouze jeden vůz vyrobený v roce 1995, byl karosován španělskou firmou Hispano). Jedná se o nástupce typu Renault R 312.\n\nCitybus je dvounápravový nízkopodlažní autobus s polosamonosnou karoserií. Ta byla po sešroubování do skeletu ošetřena proti korozi (od roku 2001 procházela kataforetickou lázní) a byla olakována a oplechována. Rám podvozku je vytvořen z ocelových podélníků a příček, bočnice a střecha jsou vyrobeny ze svařených tažených uzavřených profilů a oplechovány. Přední čelo vozu tvoří uzavřené profily, které jsou pokryty plechy i plasty, zadní čelo je z jednoho panelu sklolaminátu. Motor s převodovkou se nachází v mohutné zadní části autobusu. Okna vozu jsou lepená, pouze přední sklo je uchyceno v gumě. Vstup do vozu zajišťují troje dvoukřídlé skládací dveře. Prostor pro kočárek je naproti druhým dveřím, ve kterých je umístěna také výklopná plošina. Autobus bylo možné na přání vybavit tzv. kneelingem (naklopení karoserie v zastávce směrem k chodníku), díky čemuž může řidič nástupní hranu ještě více snížit. V interiéru se nachází čalouněné sedačky pro cestující. Podlaha u prvních a druhých dveří se nachází ve výši 320 mm nad vozovkou, u třetích dveří je jeden schod a podlaha ve výšce 550 mm. V roce 2001 byl vůz inovován dosazením motoru Iveco. Zároveň byl u třetích dveří odstraněn schod (nástupní výška posléze byla 320mm) a prostor zastavěn sedadly na zvýšeném stupínku. V letech 2004 až 2005 byl zmodernizován interiér použitím nově tvarovaných přídržných tyčí a změnou barvy interiéru.\n\nVyráběna byla také verze s pohonem na stlačený zemní plyn (CNG) a kloubová varianta Irisbus Citybus 18M. Karoserie Citybusu pak posloužily Škodě Electric k výrobě prvních trolejbusů Škoda 24Tr Irisbus (standardní) a Škoda 25Tr Irisbus (kloubový). Po ukončení výroby ve společnosti Škoda Ostrov chtěla znojemská společnost ČAS-service, která provozovala jediný vyrobený elektrobus Škoda 21Eb, nabízet zájemcům elektrobusy s karoserií Citybus.\n\nModel Citybus byl ve své době stěžejním modelem společnosti Irisbus. Byl provozován především ve Francii, v Česku a v některých velkých městech jiných států.\n\nČeský prototyp vozu Citybus 12M, který se odlišuje nejen vzhledově, byl vyroben v roce 1995, do Prahy byl dodán o rok později a jezdil zde pod evidenčním číslem 3004 do dubna 2014. V roce 1996 byla zahájena v Karose sériová výroba, která trvala až do roku 2005, kdy byl Citybus 12M nahrazen vozem Irisbus Citelis 12M. Celkem bylo vyrobeno 11 066 kusů (z toho bylo přes 500 kusů, určených převážně pro český a slovenský trh, smontováno v Karose).\n\nV Evropě jezdí Citybusy (resp. Agory) např. v Berlíně, Athénách a velkých francouzských městech (Saint-Étienne, Le Mans, Poitiers, Nice, Paříž, Mety, Versailles, Remeš, Orléans, Rouen, Elbeuf, Limoges, Nevers, Épinal, Châtellerault, Pau).\n\nV Česku se Citybusy vyskytují v Praze, Plzni, Zlíně, Liberci, Jablonci nad Nisou, Táboře, Českých Budějovicích, Mariánských Lázních, Karlových Varech, Hradci Králové, Pardubicích, Ústí nad Labem a v Chomutově. V minulosti jezdily také např. v Brně, Ostravě, Opavě nebo v Děčíně.\n\nVe druhém desetiletí 21. století jsou však již autobusy tohoto typu vyřazovány kvůli vysokému stáří a kvůli dodávce nových vozidel.\n\n\n"}
{"id": "20940", "url": "https://cs.wikipedia.org/wiki?curid=20940", "title": "Přírodní park Hřešihlavská", "text": "Přírodní park Hřešihlavská\n\nHřešihlavská (nebo též Hřešihlavsko) je přírodní park v okrese Plzeň-sever.\n\nPřírodní park byl zřízen jako oblast klidu v roce 1978 vyhláškou ONV Plzeň-sever. Leží na levém břehu zalesněného údolí Berounky a dolního toku Radnického potoka mezi Liblínem a Zvíkovcem. Park je ohraničen vesnicemi Rakolusky, Bohy, Brodeslavy, Všehrdy a Hlince a odkazuje svým názvem k vesnici Hřešihlavy. Rozlohou 978,8 ha patří mezi nejmenší přírodní parky Plzeňského kraje.\n\nV přírodní parku se nachází přírodní rezervace Krašov, zřícenina hradu Krašov, jeskyně Kamenná maštal a potoky Brodeslavský, Krašovský a Všehrdský potok. V Hlineckém lese jsou lokality s mnoha desítkami mravenišť mravence lesního.\n\nHřešihlavská sousedí s přírodními parky Horní Berounka a Rohatiny.\n"}
{"id": "20943", "url": "https://cs.wikipedia.org/wiki?curid=20943", "title": "Irisbus Citelis 12M", "text": "Irisbus Citelis 12M\n\nIrisbus Citelis 12M je městský nízkopodlažní autobus vyráběný v letech 2005–2013 společností Irisbus. Citelis 12M, představený 31. března 2005, je nástupcem modelu Citybus 12M (Renault Agora). Stejně jako jeho předchůdce, i Citelis 12M byl vyráběn buď ve francouzském městě Annonay nebo v italském Valle Ufita, přičemž speciální požadavky českých a slovenských zákazníků byly řešeny ve vysokomýtském závodě Iveco Czech Republic (dříve Karosa). Od poloviny roku 2010 se výroba autobusů pro střední Evropu přesunula do Vysokého Mýta. Nahrazen byl modelem Iveco Urbanway 12M.\n\nCitelis 12M se konstrukčně velmi podobá Citybusu 12M. Jedná se o dvounápravový nízkopodlažní autobus s polosamonosnou karoserií. Ta byla nejprve sestavena do skeletu a poté prošla kataforetickou lázní, olakováním a oplechováním. Rám podvozku je vytvořen z ocelových podélníků a příček, bočnice a střecha jsou vyrobeny ze svařených tažených profilů a oplechovány. Zatímco zadní čelo tvoří jeden panel sklolaminátu, přední čelo je vyrobeno z uzavřených profilů, které jsou pokryty plechy a plasty. Motor a převodovka autobusu se nachází v mohutné zadní části. Přední okno vozu je vlepeno a kryto přilepeným gumovým profilem.Ostatní skla jsou lepená. V pravé bočnici jsou umístěny troje (v případě příměstské verze pouze dvoje – přední a střední) dvoukřídlé skládací dveře. V prostoru středních dveří se nachází výklopná plošina pro kočárky a invalidní vozíky, pro které je určen volný prostor právě naproti tomuto vstupu. Výška podlahy je u předních dveří 320 mm nad vozovkou, v prostoru středních a zadních dveří pak 330 mm. Tuto výšku může řidič ještě více snížit pomocí tzv. kneelingu (mírné naklonění vozu v zastávce směrem k nástupnímu ostrůvku), kterým je možné autobus vybavit.\n\nStandardní, 12metrová verze autobusu Citelis je vyráběna v několika variantách. Městské (třídveřové) autobusy mohou být buď klasické dieselové nebo poháněné zemním plynem (verze CNG). Příměstská (dvoudveřová) verze (Citelis Line), která se díky naležato uloženému motoru liší zadním čelem, je produkována pouze ve verzi diesel. Existuje také kloubová verze Citelisu, Citelis 18M. První verze Citelisu byla vybavena motorem splňujícím emisní normu Euro 3, od roku 2007 motory splňují normu Euro 4, na přání zákazníka i normu EEV. Upravené karoserie standardní i článkové varianty jsou využívány společností Škoda ke stavbě trolejbusů Škoda 24Tr Irisbus (standardní) a Škoda 25Tr Irisbus (kloubový).\n\nKaroserie Irisbus Citelis 12M je použita i pro český prototyp hybridního vodíkového elektrobusu v rámci projektu FCZ-H2BUS. Samotný Irisbus nabízí hybridní variantu využívající sériovou technologii od BAE Systems, na rozdíl od dieselové verze využívá motor Iveco Tector, a to v obou délkových variantách (12 a 18 metrů).\n\nPrototyp vozu Citelis 12M byl vyroben na počátku roku 2005, česká verze (vyprodukovaná Karosou) byla vyrobena v první polovině téhož roku. Ve druhé polovině roku 2005 absolvoval tento autobus zkušební jízdy na linkách MHD po celé České republice. V prosinci 2005 tento vůz zakoupil Dopravní podnik hl. m. Prahy, který ho v lednu 2006 zařadil do svého vozového parku pod evidenčním číslem 3501. Autobus je v provozu doposud. Výroba Citelisu 12M, který nahradil Citybus 12M, započala ještě v roce 2005 a skončila na konci roku 2013.\n\nV Česku jsou Citelisy 12M v provozu např. v Praze, Brně, Ostravě, Hradci Králové, Děčíně, Karlových Varech, Plzni, Zlíně, Pardubicích, Kladně, a mnoha dalších městech. CNG verze je nejpočetněji zastoupena v Havířově (od roku 2005 bylo dodáno 30 kusů), dále je v provozu např. v Brně (od roku 2014 šest kusů) nebo v Prostějově. Celkem bylo vyrobeno 1 235 vozů Citelis 12M.\n\n"}
{"id": "20944", "url": "https://cs.wikipedia.org/wiki?curid=20944", "title": "Střela (řeka)", "text": "Střela (řeka)\n\nStřela (německy \"Schnella\") je řeka v západních Čechách známá především svým hlubokým a romantickým kaňonovitým údolím. Název Střela je nejspíše odvozen od prudkosti vodního toku. V minulosti byly používány také názvy Lososnice, Sagitta (Šíp, Šipka), Schipka, Schinka a Schnella. Údajně je název odvozen od staré pověsti, která se v povodí Střely vypráví viz. Pověsti. Délka toku činí 101,6 km. Plocha povodí měří 921,8 km².\n\nStřela pramení v Prachometech na úpatí Prachometského kopce (780 m n. m.) v Tepelské vrchovině nedaleko Toužimi, protéká náhorní plošinou v meandrech údolní nivou, protéká vodní nádrží Žlutice, Žluticemi, pod Chyšemi se hlouběji zařezává do terénu a získává charakter dravé bystřiny, v okolí Rabštejna nad Střelou vytváří výrazný kaňon, nad Plasy se tok opět zklidňuje a vlévá se zleva poblíž Liblína do Berounky. Výškový rozdíl mezi pramenem a ústím 413,95 m.\n\nPrameniště Střely bylo narušeno novodobými melioračními zásahy v území a regulací toku (část toku je i zatrubněna), geografický pramen se nalézá na jihozápadním okraji Prachomet (50°00'26\"N, 12°56'58\"E, 705 m n. m.), ovšem mnohem známější a také vydatnější je dolní pramen na východním okraji Prachomet (683 m n. m.).\n\n\"levý/pravý, od pramene k ústí\"\n\nPovodí Střely leží v oblasti s nízkým úhrnem průměrných ročních srážek, větší průtok má řeka na jaře, v letním období jsou průtoky velmi nízké. Mnohé přítoky a samotný horní tok řeky mohou v extrémně suchých letech zcela vyschnout. Stalo se tak například v roce 2015. V tomto období pak slouží k zajištění minimálního průtoku na středním a dolním toku vodní nádrž Žlutice, jejímž hlavním účelem je akumulace surové vody pro místní úpravnu vody. Průměrný roční průtok v ústí činí 3,20 m³/s, specifický odtok činí 3,47 l/s.\n\nPrůměrné dlouhodobé měsíční průtoky Střely (m³/s) ve stanici Plasy:\n\nHlásné profily:\nHorní část toku s vodním dílem Žlutice je využívána jako zdroj pitné vody pro rozsáhlou oblast od Žatce ke Stříbru. Vodnost a výškový profil toku neumožňuje větší zisk vodní energie, přesto je zde několik malých vodních elektráren, největší je na vodním díle Žlutice (219 kW). V minulosti zde pracovala celá řada malých vodních mlýnů a pil.\n\nNa toku jsou dvě přehradní nádrže:\nZejména na horním toku je řada průtočných rybníků\n\nVodácky nejatraktivnější a nejznámější je dolní, cca 60 km úsek toku, od Žlutické přehradní nádrže. Tok je zde sjízdný jen výjimečně, při vyšším průtoku, alespoň 4 m³/s (též se využívá upouštění vody ze Žlutické přehradní nádrže). Horní splavný úsek má charakter rychle proudícího meandrujícího lužního toku (ZW B-C). Od Chyší získává postupně ráz dravé bystřiny s kamenitým až balvanitým řečištěm o šířce 5-8 m, největší peřeje jsou pod Rabštejnem (WW l-ll). Pod Plasy ubývá kamenitých peřejí a řeka vtéká do lesnatého údolí bez cest a lidských sídel. Jezů není mnoho, některé jsou rozvalené a sjízdné.\n\nV povodí řeky Střely se nachází mnoho historicky významných míst, z nichž nejznámější jsou tato:\n\nKosmová je malá vesnice asi 2,5 km na jih od Toužimi. Název Kosmová je patrně odvozen jejího zakladatele Kosmy. Nachází se zde několik tradičních selských usedlostí v německém stylu s hrázděnými patry a klasicistní kaplička. Kosmová je první osadou na toku řeky Střely.\n\nMěsto Toužim s 3.200 obyvateli je největším a nejvýznamnějším hospodářským a sídelním střediskem jižní části okresu Karlovy Vary a také na toku a povodí řeky Střely. Město je památkovou zónou a nejvýznamnější památkou je areál Toužimského zámku, který zahrnuje Horní zámek (původně hrad), renesančně-barokní Dolní zámek, pivovar a dalších památky. Přesto že je celý areál chráněn jako kulturní památka, již dlouho chátrá.\n\nSkoky jsou bývalá ves a poutní místo. Obec doplatila na vysídlení původních německých obyvatel a následné záměrné zlikvidovaní komunistickým režimem. Do dnešní doby se zachovaly pouze zbytky bývalého hostince a zejména barokní poutní kostel Navštívení Panny Marie, který je poměrně poškozený četnými loupežemi. Zdejší poutní obraz Panny Marie dal vzniknout známému úsloví „Panenko Skákavá!“.\n\nŽlutice jsou město se zhruba 2 500 obyvateli. Leží ve svahu nad údolím řeky Střely v romantické krajině pod Vladařem. Název Žlutice vznikl nejspíš odvozením od kmene Luticů který zde sídlil (lidé pocházející z Luticů). Město má rozsáhlé podzemí, kde by podle pověsti měl být zakopán poklad viz. Pověsti. Kromě toho zde byl také nalezen Žlutický kancionál.\n\nVladař (693 m n. m.) je mohutná stolová hora. V minulosti se na vrcholu nacházelo rozlehlé hradiště, které vzniklo již před třemi tisíci let. Jeho zbytků využili mimo jiné Husité roku 1421, kteří se zde opevnili proti vojskům Jindřicha z Plavna.\n\nHistorické město Rabštejn je s pouhými 25 stálými obyvateli nejmenším městem ČR. Nachází se zde zbytky gotického hradu, zámek, servitský klášter, kostel Sedmibolestné panny Marie, údajně třetí nejstarší most v ČR a spousta dalších zajímavých památek.\n\nMěsto Manětín je právem nazýváno perlou českého baroka. Když Manětín v roce 1712 skoro celý shořel, rozhodly se jeho majitelé, Lažanští z Bukova, vybudovat z Manětína centrum svého panství. Přizvali si proto architekty Santiniho, Matheyeho, Haffeneckera a Hesse, malíře Brandla, sochaře Brokoffa a místní umělce Borovce a Herschera. Díky tomu je v Manětíně velké množství barokních památek.\n\nMěsto Plasy vzniklo okolo stejnojmenného cisterciáckého kláštera, na jehož stavbě se podíleli architekti Mathey, Santini a Dientzenhofer. Tento klášter je prohlášen za národní kulturní památku. Název Plasy nejspíše vznikl od slova „plaz“, který znamená rovné a ohraničené místo.\n\nDružina vznešených lovců byla rušena krákajícím hejnem vyplašených havranů, kteří poletovali nad jejich hlavami. Proto sám kníže sestřelil největšího z nich. Když havran dopadl na zem, lovci v jeho útrobách spatřili nevídaný jiskřivý krystal. Kníže se ihned rozhodl, že ho nechá vsadit na prsten pro svou snoubenku. Náhle se odněkud vynořil tajemný cizinec, který tvrdil že kámen patří jemu a byl mu havranem před mnoha lety ukraden. Aby dokázal, že mluví pravdu, zvedl kámen k nebi a pronesl zaklínadlo. Najednou se nebe zatáhlo a sršící blesky pozabíjely celé havraní hejno. Když pak opět vysvitlo slunce, lovci zjistili, že se blízká skaliska proměnila v hrad, který byl nyní osvobozen z havraní moci. Kníže cizinci krystal vydal a na oplátku mu byl cizincem věnován hrad, po Havraním kameni pojmenovaný Rabenstein, zkráceně Rabštejn.\n\nOd této pověsti je údajně odvozeno i jméno řeky Střely (podle střely kterou kníže sestřelil havrana).\n\nZajímavé je, že se v povodí Střely vyskytují kromě Rabštejna a Střely i další místa jejichž názvy jsou odvozeny od věcí a postav které v pověsti figurují, jako například kopce Vladař a Krkavec.\n\nMěsto Žlutice dříve mívalo poklad, sestávající z dvanácti zlatých apoštolů. Když před něj roku 1422 přitáhli Husité, hrbáč Jakub, který se o apoštoly staral, sochy popadl a běžel do sklepení pod Žluticemi, kde je na neznámém místě zakopal. Když byl s prací hotov a prchal z města, byl zabit husity. Tak byl poklad navždy ztracen.\n\nNa náměstí ve Žluticích kdysi žil kovář, který měl mladou a hezkou ženu Marii. Nikdo netušil, že pod jejich domem je sklep tak hluboký, že vede až do pekla. Když šla Marie jednou do sklepa, narazila tam na čerta, který přišel z pekla a zamilovala se do něj. Jednoho dne, když hrozilo, že je kovář přistihne, vběhla za svým milencem do pekla. Od té doby už ji nikdy nikdo neviděl.\n\nPasák Matěj jako obvykle pásl své ovce na hoře Vladaři a při tom usnul. Najednou ho probudilo štěkání jeho ovčáckého psa Vlka. Když Matěj k Vlkovi doběhl, uviděl, že svírá v zubech malého mužíčka. Matěj Vlka odehnal a skřítek mu prozradil, že bydlí v hoře Vladař, a že odsud ovládá počasí. Za odměnu pak dal Matějovi píšťalku, na kterou když zapíská, skřítek spustí nad jeho stádem déšť. Jednoho dne ale Matěj píšťalku omylem přiložil do ohně místo klacíku.\n\nNa stolové hoře Vladař se nachází malé jezírko. Jendou jeden sedlák za zuřící bouřky převážel přes Vladař vůz plný obilí a v dešti přehlédl jezírko. Do maličkého jezírka zajel s celým vozem a zmizel v bezedné hlubině navždy. Další pověst pak vypráví, že když byla do jezírka vhozena kachna, vyplavala na řece Střele vesele kdákajíc.\n\nZa dávných časů se se na Vladaři usadil zlý pán Rohovic. Ten kvůli nedostatku peněz, které propíjel a rozhazoval, řekl svému sloužícímu Vítkovi, že jestli mu do týdne nepřinese zlato, bude zabit. Ten se, zhrzený z jisté smrti, sešel se svojí milou u studánky a vylíčil jí, co se stalo. Všechno slyšela studánková víla, která se rozhodla, že Vítkovi pomůže. Proto požádala o pomoc skřítka z Vladaře. Ten Vítkovi ukázal jeskyni plnou zlata. Rohovic se nechal Vítkem k jeskyni zavést, ale pak ho omráčil, aby měl zlato pro sebe. Víla Vítka vzkřísila, jeskyně se za zlým chamtivým Rohovicem zavřela a už ho nikdo nikdy neviděl.\n\nV okolí řeky Střely se v minulosti postupně nacházelo 23 pivovarů, které byly měšťanské, vrchnostenské a jeden klášterní. Bylo zde také uděleno jedno právo vařit pivo.\n\n\"Některé prameny udávají délku toku jen 97,5 km a plochu povodí 921,85 km²\"\n\n\n\n"}
{"id": "20945", "url": "https://cs.wikipedia.org/wiki?curid=20945", "title": "Krašov (přírodní rezervace)", "text": "Krašov (přírodní rezervace)\n\nKrašov je přírodní rezervace v přírodním parku Hřešihlavská, v okolí hradu Krašov v obci Bohy okresu Plzeň-sever. Byla zřízena 28. ledna 1952 (znovu 29. listopadu 1988) na ploše 36,28 ha pro ochranu společenstev teplomilné a suchomilné vegetace na skalnatých jižních svazích břidlicových a spilitových skal se stepním porostem přecházejícím v lesostep. Rezervací protékají potoky Brodeslavský a Všehrdský, které se zleva vlévají do Berounky.\n\nNaučná stezka v okolí zříceniny hradu Krašov měří dva kilometry a má pět zastávek.\n\n"}
{"id": "20947", "url": "https://cs.wikipedia.org/wiki?curid=20947", "title": "Espresso", "text": "Espresso\n\nCaffè espresso (italsky dosl. „káva na vyžádání“) je kávový nápoj původem z Itálie. V českém prostředí je rovněž možné setkávat se zkomoleninami \"preso\", či \"presso\", nebo \"expreso\", taková označení jsou ovšem nesprávná, respektive v italském prostředí neexistují. V Česku či na Slovensku se také používá pro tento nápoj termín piccolo z italského výrazu pro „malý“ – ač je tento výraz považován některými experty za nesmyslný, ujal se a některé řetězce tento název používají ve své nabídce.\n\nO původu výrazu, resp. přesném významu slova „espresso“, se vedou debaty. Ačkoli některé zdroje uvádějí prostě „vytlačený“, (výraz „espresso“ je svým původem příbuzný např. s výrazem „express“ – expresní, rychlý, vyjádřit apod., s významem „tady a teď“, „rychle“), což může rovněž souviset s rychlým způsobem přípravy kávy \"espresso\".\n\nKonkrétně výraz \"espresso\" pochází z italštiny, kde je příčestím (z inf. \"esprimere\" – „vyjádřit“, ale též „vytlačit“ apod.), zde snad s významem „vyjádřit“ (názor, přání, pocit). Italové ovšem o kávě obvykle hovoří pouze jako o \"„caffè“\" (káva), přičemž právě způsob \"„espresso“\" je nejběžněji konzumovanou formou. Původ se však vztahuje k dobám, kdy bylo espresso připraveno a podáváno na barech „na přání“ (\"all'espresso\") zákazníka. Zřejmě tedy nemá název souvislost s tlakem, při kterém se tento druh kávy připravuje (ex- = vy-, presso = tlačit).\n\n\"Italské espresso\" se připravuje zpravidla ze 7 gramů kávy pomleté v mlýnku na kávu, která se dá do páky a stlačí pěchovadlem. Páku vložíme do kávovaru a káva je pak protlačena vodou o tlaku 8–10 barů a teplotě 88–90 °C do nahřátého hrníčku (ten se nahřívá na ploše kávovaru předem, aby espresso udrželo svoji teplotu – proto se hrníčky staví na kávovar dnem, případně je lze předem nahřát horkou vodou). Vytéká cca 25 sekund a obsahuje 25-30 ml tekutiny. Na hladině je kréma (créma) barvy lískového oříšku silná cca 1–2 mm. Tmavší barva pěny znamená příliš vysoký tlak vzniklý při filtraci, daný např. velkým manuálním stlačením kávy ve filtru nebo velmi jemným namletím kávy. Výsledkem může být hořká nebo také „přepálená“ chuť nápoje.\n\nDodržení všech podmínek tlaku, teploty a času je důležité pro správnou extrakci. Často se chybuje v době přípravy a objemu nápoje. Správné espresso má pouze 25–30 ml tekutiny, což v hrníčku vypadá jako malé množství a často je snahou nechat kávu protékat déle, což ovšem může zapříčinit nesprávnou chuť kávy. Pro větší objem je možné kávu doplnit horkou vodou (americano – káva je zředěná) nebo kávu připravit ze dvou až tří dávek (14 g resp. 21 g) do většího sítka. Káva je potom stejně silná, ale je jí více.\n\nDalší varianty:\n\n\n"}
{"id": "20949", "url": "https://cs.wikipedia.org/wiki?curid=20949", "title": "Cytoplazmatická membrána", "text": "Cytoplazmatická membrána\n\nCytoplazmatická membrána (\"také plazmatická membrána, plazmalema\") je tenký semipermeabilní obal ohraničující vnitřek buňky od vnějšího prostředí a kontrolující pohyb látek do buňky a ven z buňky \nBuněčná membrána je selektivně permeabilní pro ionty a organické molekuly, a v zásadě chrání buňku před vnějšími vlivy. Skládá se z lipidové dvouvrstvy se zakotvenými proteiny. Buněčná membrána se podílí na různých buněčných procesech jako buněčná adheze, výměna iontů a buněčná signalizace, také slouží jako cílová struktura pro několik extrabuněčných struktur, včetně buněčné stěny, glykokalyxu a vnitřního buněčného cytoskeletu. Cytoplazmatická membrána může být uměle vytvořena.\n\nBuněčná membrána obklopuje cytoplazmu buňky, u živočišných buněk, a fyzicky odděluje intracelulární komponenty od extracelulárního prostředí. Houby, bakterie a rostliny také mají buněčnou stěnu, která uskutečňuje mechanickou oporu pro buňku a zabraňuje průniku velkých molekul. Buněčná membrána hraje roli při ukotvení cytoskeletu, dává buňce tvar, má vliv na uchycení k extracelulární matrix a k jiným buňkám, pomáhá skupinám buněk formovat se společně do tkání.\n\nMembrána je selektivně permeabilní a může regulovat, které látky vstoupí do buňky a nebo naopak uniknou ven z buňky. Tím usnadňuje transport materiálů potřebných pro přežívání. Průnik látek přes membránu může být pasivní, uskutečňující se bez dodání energie, nebo aktivní, vyžadující pro transport látky dodání (vynaložení) energie. Membrána také udržuje buněčný potenciál. Buněčná membrána pracuje jako selektivní filtr tím, že dovolí jen určitým látkám vstoupit dovnitř nebo opustit buňku. Buňka využívá počet transportních mechanismů, které zahrnuje biologická membrána:\n\n\nGramnegativní bakterie mají plazmatickou membránu a vnější membránu oddělené periplazmatickým prostorem. Jiné prokaryotické organizmy mají jen plazmatickou membránu. Prokaryotické buňky jsou také obklopeny buněčnou stěnou složenou z peptidoglykanu (aminokyseliny a cukry). Některé eukaryotické buňky také mají buněčné stěny, ale ty neobsahují peptidoglykan.\n\nPodle modelu fluidní mozaiky S. J. Singera a G. L. Nicolsona mohou být biologické membrány považovány za dvoudimenzionální tekutinu, ve které všechny molekuly lipidů a proteinů více či méně snadno difundují. Ačkoliv trojrozměrná je již samotná lipidová dvouvrstva, k 3D uspořádání přispívá dále velké množství proteinů. Tyto proteiny umožňují vznik komplexů protein-protein, pickets and fences formace vycházející z aktinového cytoskeletu, ale také lipidové rafty.\n\nLipidová dvouvrstva se formuje procesem self-assembly, což znamená, že se formuje spontánně. Buněčná membrána primárně obsahuje\ntenkou vrstvu amfipatických fosfolipidů, které se spontánně sestavují do tzv. hydrofobního ocasu, který je z obou stran izolován polárními tekutinami. To má za následek, že se oblast více hydrofilní hlavičky asociuje s intracelulárním a extracelulárním do tvaru výsledné spojité lipidové dvouvrstvy. Na formaci lipidové dvouvrstvy se podílejí různé síly jako van der Waalsovy, elektrostatické, hydrogenní a nekovalentní interakce. Přesto jsou hlavní silou formující lipidovou dvojvrstvu hydrofobní interakce.\n\nLipidové dvojvrstvy jsou v zásadě nepropustné pro polární molekuly. Seskupení do hydrofilní hlavičky a hydrofobní ho ocasu lipidové dvouvrstvy brání polárním rozpuštěným látkám (aminokyseliny, nukleové kyseliny, cukry, proteiny, ionty) v difúzi skrz membránu, ale všeobecně připouští pasivní difúzi hydrofobních molekul. To poskytuje buňce schopnost kontrolovat pohyb těchto látek skrz transmembránové proteinové komplexy, jako jsou póry, kanály a brány. Flipázy a skramblázy soustředí fosfatidylserin, který nese negativní náboj, na vnitřní straně membrány. Společně s kyselinou sialovou (NANA) tvoří vnější bariéru pro látky s nabitými skupinami procházející skrz membránu.\n\nMembrány zajišťují odlišnou funkci u eukaryotických a u prokaryotických buněk. Jednou z důležitých rolí je regulace prostupu materiálu do a z buňky. Struktura fosfolipidové dvouvrstvy (model fluidní mozaiky) se specifickými membránovými proteiny vysvětluje selektivní propustnost (permeabilitu) membrány a pasivní a aktivní transportní mechanismus. Navíc membrány prokaryot a v mitochondriích a chloroplastech eukaryot usnadňují syntézu ATP pomocí chemiosmózy.\n\nApikální membrána na polarizované buňce je na povrchu plazmatické membrány, která tvoří lumen. To je zvláště evidentní v epiteliálních a endoteliálních buňkách, ale také popisuje jiné polarizované buňky, jako jsou neurony.\n\nBazolaterální membrána polarizované buňky je částí plazmatické membrány, která vytváří její bazální a laterální povrchy. Nachází se směrem k intersticiu a pryč od lumen. Bazolaterální membrána se skládá z bazální membrány a laterální (postranné, boční) membrány, jejíchž aktivita a složení u epiteliálních buněk jsou identické. Proteiny (např., iontové kanály a pumpy) se volně pohybují z bazálního na laterální povrch a naopak v souladu s modelem fluidní mozaiky. Tight junction (tzv. těsný spoj) spojují epiteliální buňky těsně blízko jejich apikálních povrchů, a tím zabraňuje průchodu proteinů z bazolaterální membrány k apikální membráně. Bazální a laterální povrchy zůstávají zhruba ekvivalentní a rovnocenné k sobě navzájem a zároveň jasně odlišné od apikálního povrchu.\n\nBuněčná membrána může vytvářet různé typy „nadmembránových“ struktur jako kaveoly, postsynaptická těsnění (postsynaptic density), podozomy, invadopodia, fokální adheze a různé typy buněčných spojů. Tyto struktury jsou obvykle odpovědné za buněčnou adhezi, komunikaci, endocytózu a exocytózu. Mohou být zobrazeny pomocí elektronové mikroskopie a fluorescenčního mikroskopu. Jsou sestaveny ze speciálních proteinů – integrinů a kadherinů.\n\nCytoskelet vytváří podklad buněčné membrány v cytoplazmě a vytváří lešení pro membránové proteiny, stejně jako pro tvořící se organely, které vyčnívají z buňky. Prvky cytoskeletu interagují velmi intenzivně a úzce s buněčnou membránou. Kotvící proteiny omezují cytoskelet jen na určitý povrch buněk – např. apikální povrch epiteliální buňky, který lemuje střevo obratlovců. Cytoskelet na povrchu buněk může formovat přívěškovité organely, jako jsou cílie (mikrotubulárního původu) a filopodia, která jsou z aktinového materiálu. Tato rozšíření jsou zakomponována v membráně a vyčnívají z buněčného povrchu za účelem vnímání vnějšího prostředí a zároveň umožňují kontakt se substráty nebo jinými buňkami. Apikální povrchy epiteliálních buněk jsou hustě pokryté aktinovými výběžky, tzv. mikroklky, které zvětšují buněčný povrch a tím zvyšují rychlost vstřebávání živin. Místní rozpojení cytoskeletu a buněčné membrány vytváří dále různé puchýřky (bubliny).\n\nBuněčná membrána obsahuje různé biologické molekuly, především lipidy a proteiny. Materiál je zakomponován do membrány nebo z ní odstraněn různými mechanismy:\n\nPříklady hlavních membránových fosfolipidů a glykolipidů: fosfatidylcholin (PtdCho), fosfatidylethanolamin (PtdEtn), fosfatidylinositol (PtdIns ), fosfatidylserin (PtdIns). Cytoplazmatická membrána obsahuje tři třídy amfipatických lipidů: fosfolipidy, glykolipidy a cholesteroly. Množství jednotlivých typů lipidů závisí na druhu buňky, ale ve většině případů jsou nejhojněji zastoupeny fosfolipidy. V červených krvinkách tvoří 30 % plazmatické membrány lipidy.\n\nMastné řetězce fosfolipidů a glykolipidů obvykle obsahují sudý počet atomů uhlíku, typicky mezi 16 a 20 atomy uhlíku. Ty 16 a 18 uhlíkaté mastné kyseliny jsou nejčastější. Mastné kyseliny jsou buď nasycené nebo nenasycené s konfigurací dvojné vazby téměř vždy „cis“. Délka a stupeň nenasycenosti řetězců mastných kyselin má nesmírný vliv na fluiditu membrány. Nenasycené lipidy vytvářejí ohyby (klinks) a tak předcházejí společnému pevnému sbalení mastných kyselin, čímž se snižuje teplota tání (vzrůst fluidity) membrány. Schopnost organismu regulovat fluiditu buněčné membrány změnou složení lipidů se nazývá homeovisciósní adaptace.\n\nCelá membrána drží pohromadě pomocí nekovalentní interakce hydrofobních konců, nicméně struktura je docela pohyblivá a není fixována pevně na místě. Za fyziologických podmínek jsou fosfolipidové molekuly v membráně tekutého krystalického stavu. To znamená, že lipidové molekuly volně difundují a vykazují rychlé boční šíření podél vrstvy, kde se vyskytují. Nicméně výměna fosfolipidových molekul mezi intracelulárním a\nextracelulárním listem dvouvrstvy je velmi zdlouhavý proces. Lipidové rafty a kaveoly jsou příkladem cholesterolem obohacených mikrodomén v buněčné membráně. V živočišných buňkách se cholesterol běžně vyskytuje rozptýlený v různé míře po celé membráně, v nepravidelných prostorech mezi hydrofobními konci membránových lipidů, kde vytváří ztužující a zesilující účinek na membránu \nPlazmatická membrána také obsahuje karbohydráty, převážně glykoproteiny, ale s některými glykolipidy (cerebrosidy a gangliosidy). Z velké části, bez glykosylace na membráně z vnitřní části buňky; spíše obecně glykosylace probíhá na extracelulárním povrchu plazmatické membrány. Glykokalyx je důležitý prvek ve všech buňkách, zvláště epitelií s mikrovili. Nedávná data\nnaznačují, že se glykokalyx podílí na buněčné adhezi, při homingu lymfocytů a mnoha jiných\nprocesech. Předposlední cukr je galaktóza a poslední cukr je kyselina sialová, cukerná kostra se vytváří v golgiho aparátu. Kyselina sialová nese negativní náboj poskytuje vnější bariéru nabitých částic.\n\nBuněčná membrána obsahuje velké množství proteinů, typicky kolem 50 % membránového objemu. Tyto proteiny jsou pro buňku důležité, protože jsou odpovědné za různé biologické aktivity. Přibližně třetina genů kvasinky je specificky kóduje, a jejich počet je dokonce vyšší u vícebuněčných organismů. Buněčná membrána je vystavena vnějšímu prostředí a je důležitým místem pro mezibuněčnou komunikaci. Existuje velké množství proteinových receptorů a identifikačních proteinů, jako jsou antigeny, které jsou přítomné na povrchu membrány. K funkcím membránových proteinů také patří buněčný kontakt, povrchové rozpoznání, kontakt cytoskeletu, signalizace, enzymatické aktivity nebo transport látek přes membránu. Nejvíce membránových proteinů musí být nějak vloženo do membrány. Proto se naskytuje N-koncová signální sekvence aminokyselin směřující proteiny do endoplazmatického retikula, kde se vkládají proteiny do lipidové dvouvrstvy. Jednou vložené proteiny jsou pak transportovány do jejich cílové destinace ve váčku, kde váček fúzuje s cílovou membránou.\n\nBuněčná membrána má odlišné složení lipidů a proteinů v různých typech buněk a smí proto mít\nspecifická jména v určitých buněčných typech.\nHistoricky byla plazmatická membrána také obecně označována jako plazmalema.\n\nU sinic mořského planktonu v Sargasovém moři byly v r. 2009 popsány plazmatické membrány bez fosfolipidů – náhradním membránovým lipidem je tzv. SQDG (sulfoquinovosyldiacylglycerol). Na objevu se podíleli i vědci Akademie věd České republiky. Výskyt byl zjištěn i na jiných místech oceánů s nedostatkem fosforečných a dusíkatých živin.\n\nPropustnost membrány je míra pasivní difuze molekul membránou. Molekuly schopné difuzi dostaly název „permeant molecules“ (pronikavé molekuly). Propustnost závisí hlavně na elektrickém náboji a polaritě molekul a v menší míře na molární hmotnosti molekuly. Vzhledem k tomu, že membrána je hydrofilní povahy, malé elektricky neutrální molekuly projdou skrz membránu snáze než nabité, velké molekuly. Neschopnost nabitých molekul projít skrz buněčnou membránu závisí na pH rozdělení látek v celé tekutině části těla.\n\n"}
{"id": "20952", "url": "https://cs.wikipedia.org/wiki?curid=20952", "title": "Krašov", "text": "Krašov\n\nKrašov může být:\n\n\nPodobný název má\n"}
{"id": "20960", "url": "https://cs.wikipedia.org/wiki?curid=20960", "title": "Próza", "text": "Próza\n\nPróza (prosa), výraz pochází z latinského výrazu \"prósa orátio\" – tj. řeč hovořící přímo, nerýmovaně, próza je tedy každý psaný text nepsaný ve verších. Jde tedy o běžnou, přirozenou formou psaného textu na rozdíl od „vázané řeči“ čili poezie.\n\nOdtud také prozaický, napsaný v próze, v přeneseném smyslu protiklad vznešeného.\n\nPíšeme-li prózu, řídíme se při sestavování vět logikou a gramatickými pravidly, text se člení do odstavců, slova, která k sobě významově patří, se neoddělují pauzou apod. Ve zvukové podobě mají věty přirozenou intonaci (např. v oznamovacích větách mluvčí v závěru klesá hlasem) a přízvuky netvoří pravidelné rytmy.\n\nV počátcích literatury byl text psaný prózou spíše výjimečný a zpravidla se jednalo o odborná (náboženská, historická) nebo vzdělávací díla.\n\nPo vynálezu knihtisku (1445) a nástupu renesance si literatura (resp. autoři) začala klást za cíl oslovit širší čtenářské publikum. To samozřejmě předpokládalo, že knihy bude číst i méně vzdělaná část populace než tomu bylo do té doby, proto byla do prózy převáděna starší veršovaná díla – především eposy a rytířské romány. Období renesance lze tedy označit jako období začátku rozvoje prózy, to však neznamená, že by se próza stala převažující literaturou, naopak byla považována za nižší literární útvar (poměr próza k poezii bývá udáván zhruba jako 2 : 9, toto číslo nelze brát nijak vážně, protože neexistuje žádná statistika vydaných děl, jedná se pouze o odhad).\n\nTento poměr se vyrovnal zhruba v 18. století a od 19. století je většina děl vydávána v próze. O současné době lze tvrdit, že poezie je prózou stále více zatlačována do ústraní a převaha prózy se zvyšuje.\n\nJe samozřejmě velmi těžké hovořit o nějaké obecné stavbě u takto širokého tématu, pokud se zde hovoří o stavbě myslí se tím, že dochází k zanedbání tak specifických prozaických textů jako jsou např. zákony, dále tento popis neplatí u uměleckých zvláštností jako je např. nový román. Zcela všeobecně lze říci pouze, že stavba prózy vychází z námětu, který nemá s literaturou vůbec nic společného a je důvodem k napsání díla, motivací by měla být mj. i touha něco sdělit, ale v próze se často objevuje fakt, že motivací jsou pouze peníze, to se netýká pouze žánrů typu červená knihovna, ale i klasiků (např. Honoré de Balzac).\n\nZákladem díla je příběh – tzv. fabule, což jsou události spojené dohromady určitou dějovou posloupností – tzv. syžet. Příběh může být přerušován vedlejšími, někdy i zcela nesouvisejícími příhodami, s vlastním syžetem. Dobrým příkladem těchto vložených příhod je Jaroslav Hašek, kdy Švejk vypravuje nějaké příhody, které na hlavní děj nemají žádný vliv.\n\nČasto se hovoří o autorově stylu, což je vlastně souhrn prostředků, kterými je dílo psáno – např. charakteristika, popis, používání několikanásobných větných členů, zvláštní větná stavba, atp.\n\nDíky rozsáhlosti tohoto pojmu je samozřejmě nutné prózu nějak rozdělit. Za základní lze považovat dělení na prózu:\n\nUměleckou prózu lze dělit z mnoha hledisek, nejčastěji jsou používána:\nKdy je próza dále dělena pomocí žánrů, zde však neexistuje jednotný názor na to, co je ještě žánr a co již je pouze odnož nějakého jiného žánru, zrovna tak neexistuje ani jednotný náhled na vymezení těchto žánrů:\n\nSem bývá řazen i velmi specifický oddíl prózy, lyrická próza.\n\nDalší populární dělení se vztahu k literárnímu stylu jakým je dané dílo napsáno, zde lze rozlišovat např. styly:\n\nZde vzniká poměrně mnoho možností, které jsou zcela nejasné a zcela jistě jejich význam nelze zcela specifikovat a vznikají tím různě velké nepřesnosti (např. humoristický román) a dále pak dělení, které dodržuje nějakou relativně přesně vymezenou část literatury:\n\n"}
{"id": "20972", "url": "https://cs.wikipedia.org/wiki?curid=20972", "title": "Pražského povstání (stanice metra)", "text": "Pražského povstání (stanice metra)\n\nPražského povstání (zkratka PP) je stanice metra metra v Praze, nacházející se na lince C, na jejím historicky prvním úseku, označovaném jako I.C. Byla otevřena veřejnosti 9. května 1974. Stanice leží pod ulicí \"Na Pankráci\" na náměstí Hrdinů.\n\nJedná se o hloubenou jednopodlažní stanici železobetonové monolitické konstrukce, která je postavena ve velké otevřené jámě a zastřešena prefabrikovanými nosníky. Založena byla v osmimetrové hloubce.\n\nJejí délka činí 257,3 metrů, z toho samotné nástupiště se na ní podílí okolo 100 m. To je ostrovní, o rozměrech 10,2 m (šířka) a 3,3 m (výška). Také je podpíráno dvěma relativně velkými sloupy obdélníkového půdorysu, které jsou umístěny poblíž výstupu ze stanice – ty totiž tvoří podporu ještě také pro kolektor inženýrských sítí umístěný nad samotnou stanicí.\n\nZ nástupiště vede ven jeden výstup po pevném schodišti do malého podzemního vestibulu pod budovou Centrotexu, z nějž vede několik výstupů k ulici \"Na Pankráci\" na západním okraji náměstí Hrdinů, a to severní směrem k ulici Lomnického a jižní k ulici Děkanská vinice I. Pod žádnou z těchto ulic nevede z vestibulu podchod – je možno je překonat jen po úrovňových přechodech, které jsou vybaveny světelnou signalizací.\n\nSměrem ke Kačerovu a stanici Háje se nachází kusá kolej (tzv. jeskyně), která slouží jako odstavná. Opačným směrem, ke stanici Vyšehrad je pak zřízena kolejová spojka umožňující obrat vlaků jedoucích z obou směrů.\n\nObklad stanice tvoří různé mramorové desky, plasticky uspořádané – tmavě šedé (v pozadí) a bílé (v popředí). Stanice byla vybudována v letech 1969 až 1974; náklady na výstavbu dosáhly celkem 110,4 milionů Kčs.\n\nNávaznou dopravu do oblasti Podolí, sídliště Pankrác, Krče, a ke stanici metra Budějovická představuje autobusová linka 134 (zastávka Pražského povstání v ulici Děkanská vinice I., případně zastávka Klikovka v ulici Lomnického), do centra Nuslí a na kraj Vršovic jede linka 193 z Táborské ulice, do Krče linka 193 z ulice Na Pankráci. V ulici Na Pankráci je též zastávka tramvají, v níž jezdí pravidelná linka 18 (v noci 93) a vlaky dalších linek vyjíždějící z vozovny Pankrác či zatahující zpět. V noci jezdí ve směru trasy metra a ulice Na Pankráci svazek nočních autobusových linek.\n\n"}
{"id": "20973", "url": "https://cs.wikipedia.org/wiki?curid=20973", "title": "Tis červený", "text": "Tis červený\n\nTis červený (výslovnost [ťis]; \"Taxus baccata\"), nebo tis obecný, je dvoudomá stálezelená jehličnatá dřevina z čeledi tisovitých. Je stínomilná, velmi pomalu rostoucí, vyskytuje se ve formě keře či relativně nízkého stromu. Jde o silně ohrožený třetihorní relikt, ve většině zemí náleží mezi přísně chráněné druhy.\n\nMá nádherné husté dřevo, jedno z nejtěžších u českých domácích dřevin, s širokým červenohnědým jádrem a úzkou světlejší bělí. Náleží mezi nejcennější dřeva na severní polokouli, ve středověku sloužilo mimo jiné k výrobě slavných velšských luků.\n\nAž na červený dužnatý nepravý míšek (epimatium) je celá rostlina prudce jedovatá.\n\n\nTis může dorůst výšky až 20 metrů a šířky 17 m. V přírodě rostoucí jedinci pocházející ze semene mají vzrůst stromovitý, při vegetativním množení nabývá tis charakteru keře. Roste velmi pomalu – letokruhy jsou nahloučené a i velmi staré stromy si zachovávají neobvyklou štíhlost. Jde o velice dlouhověký strom, jsou známi jedinci staří přes tisíc let; určování věku tisů je ovšem složité vzhledem k srůstajícím kmenům a vyhníváním jejich vnitřku. Je hluboko kořenící dřevinou se srdčitým, všestranně rozvinutým kořenovým systémem, který tis dobře ukotvuje i na skalnatých a suťových stanovištích.\n\nZ našich jehličnanů má nejtmavší zabarvení. Asi 2 mm široké a 20–30 mm dlouhé špičaté a měkké jehlice mají leskle tmavozelenou svrchní stranu, spodní strana je světlejší, matně žlutozelená. Na svislých výhonech obrůstají větvičku dokola, na bočních a vodorovných jsou dvouřadě uspořádané, na stromě vytrvávají 5–8 let. Stejně jako dřevo tisu postrádají pryskyřičné kanálky. Kůra je zpočátku červenohnědá a hladká, posléze se mění na červenohnědošedou a odlupuje se v plátech.\n\nKulovité samčí šištice vyrůstají na spodu loňských větviček, samičí jsou značně redukované, obsahují pouze jedno vajíčko podepřené třemi páry křižmostojných listenů. O rozšiřování semen se starají ptáci a savci, kteří konzumují dužnaté míšky. Semeno před vyklíčením obvykle 2-4 roky přeléhá. Klíčí dvěma dělohami.\n\nJediný druh, u kterého na území České republice připadá v úvahu záměna s tisem červeným, je v našich parcích často vysazovaný příbuzný tis prostřední (\"Taxus × media\"). Tis prostřední je křížencem tisu červeného s tisem japonským. Jako rozlišovací znak nejlépe poslouží právě výše zmíněná kůra. Zatímco kůra tisu červeného postupně přechází na červenohnědošedočernou a odlupuje se v plátech, kůra tisu prostředního s postupem času tmavne a rýhovitě praská. Staré větve pak mají kůru více či méně černou (projevuje se však i u nich v různé míře rodičovský vliv tisu červeného). Druhy se ještě liší několika drobnostmi, např. jiným zakončením jehlic (pozvolně se zužující u tisu červeného, náhle zašpičatělé u tisu prostředního), celkově je však tis prostřední jinak dost podobný svému rodičovskému druhu.\n\nVyskytuje se převážně v suťových lesích v Evropě od Středomoří až po jižní Švédsko a Norsko, od Velké Británie až po Litvu, Lotyšsko a Estonsko, dále v Malé Asii a v Zakavkazí, kde se vyskytují největší a nejstarší jedinci. Je dřevinou mírného oceanického klimatu, vyhovují mu vlhčí, stinná až polostinná stanoviště s hlubší živnou půdou, která je dostatečně vlhká a provzdušněná. Podloží může být vápencové i silikátové. Nesnáší přílišné sucho ani zamokření a kontinentální klima s letními vedry a mrazivými zimami. V lesích nevytváří souvislé porosty, vyskytuje se jako příměs ve spodních patrech porostu.\n\nAčkoli jde již o druh v České republice roztroušený až vzácný, bývá považován za domácí složku naší květeny. Je však třeba dodat, že jeho recentní rozšíření úzce souvisí s přítomností člověka – tis má pro evropské bájesloví (od antického přes keltské až po křesťanské) zvláštní význam a je pravděpodobné, že na svých nejvýznamnějších lokalitách – na Křivoklátsku u Týřova, v Povltaví u Štěchovic a v Moravském krasu – byl vysazen. Ve středověku býval o poznání hojnější, s těžištěm v termofytiku, ve spodním patru listnatých a smíšených lesů, na sutích a skalnatých svazích v nadmořské výšce 400–1000 m např. na Šumavě. Je považován za silně ohrožený druh a je přísně chráněn.\n\nJedna z nejbohatších lokalit na výskyt tisu červeného v Česku je přírodní rezervace V Horách u vsi Terešovská Huť (dnes již sloučená s Terešovem). Nachází se zde až 3400 jedinců a majitelé lesa chrání toto území již od první poloviny 19. století. Další významnou lokalitou je přírodní památka Jílovské tisy u Jílového v okrese Děčín, národní přírodní rezervace Chlumská stráň v okrese Rokycany, přírodní rezervace Drbákov-Albertovy skály ve Středním Povltaví či přírodní památka Tisy u Chrobol v okrese Prachatice. Na Hřebečovském hřbetu (okres Svitavy) na jihovýchodních svazích Červené hory (606 m n. m.) se nachází přírodní památka Pod Skálou (Mladějovské tisy). Vyskytuje se zde několik desítek přírodně rostoucích exemplářů tisu červeného. Za pozornost stojí i jeho hojný výskyt na Slovensku v okolí Velké Fatry, především v národní přírodní rezervaci Harmanecká tisina, kde se nalézá až 160 000 tisů (největší výskyt ve střední Evropě).\n\nCelá rostlina je až na sladce chutnající červený dužnatý obal okolo semene (nepravý míšek, dozrávající v září až v říjnu), prudce jedovatá. Hlavním jedem je velice účinná směs alkaloidů, souhrnně nazývaná taxin.\n\nmyricylalkohol\n\nkyselina gallová,\njablečnan vápenatý\n\nsacharosa,\nrafinosa\n\ntaxin A,\ntaxin B,\nmilosin,\nlykopin,\nefedrin,\nbaccatin III,\n10-deacetylbaccatin III\n\nsitosterin\n\nZralý nepravý míšek, který je sladký a červený, není jedovatý. Jedovaté semeno se doporučuje vyplivnout, ale ani při jeho pozření by se nemělo nic stát, pokud je člověk nerozkouše. Jed se snadno vstřebává trávicím ústrojím a působí velice rychle (výplach žaludku musí být co nejrychleji); zpomaluje srdeční činnost do té míry, až způsobí jeho zástavu. Smrt může nastat v řádu desítek minut po požití rostliny.\n\nZaznamenány jsou smrtelné otravy po čaji z jehličí tisu nebo po žvýkání jeho větviček či jehličí. Rovněž se lze otrávit odvarem ze semen.\n\nJed rostliny může být nebezpečný i pro nezkušená či zdomácnělá zvířata (kůň, skot), která někdy umírají ještě dřív, než stihnou své hodování dokončit.\n\nProtože velmi pomalu roste, má velmi husté dřevo – nejhustší, a tedy i nejtěžší z našich domácích dřevin. Má krásný vzhled, široké červenohnědé jádro a úzkou světlejší běl. Špatně se štípe, ale snadno leští, moří a soustruží. Dříve se používalo na výrobu vzácného nábytku a vyřezávaných šperků. Tak jako téměř celá rostlina je i dřevo tisu jedovaté. Z tohoto důvodu je mnohem trvanlivější než ostatní, protože je jed chrání před parazity.\n\nV dávné minulosti byl tis vzhledem k velice pružnému dřevu používán především na výrobu luků a z tohoto důvodu byl také téměř vyhuben. Kromě toho se jedovatý extrakt z tisového jehličí u Keltů údajně používal k otrávení hrotů šípů, případně bodných zbraní.\n\nDerivát paclitaxel, vyráběný polosynteticky z baccatinu III, se užívá jako cytostatikum u rakoviny vaječníků a plic.\n\nAčkoliv byl dříve hojnou dřevinou našich smíšených lesů, v současné době se téměř výlučně používá jako okrasná dřevina v sadech a zahradách v celé řadě různých kultivarů. Významem jej však v sadovnické tvorbě předčil jeho kříženec \"Taxus × media\" s japonským tisem \"Taxus cuspidata\". Kříženec \"T. media\" vykazuje ve svých kultivarech značnou variabilitu a je oblíben zejména ve všech moderních městských výsadbách. U tisu červeného si pro sadovnickou tvorbu udržely význam především jeho mohutnější formy (a i některé speciální – variegované a barevné), které jsou použitelné do volnějších a historických parkových výsadeb. Původní botanický druh tisu se vyskytuje nejčastěji právě v historických zámeckých zahradách. Mnoho krásných, věkovitých exemplářů roste například v Lednickém parku a i v celém Lednicko-valtickém areálu.\n\nTyp růstu tisu je významně ovlivněn způsobem, kterým byl namnožen. Jsou-li tisy (botanická forma) pěstovány ze semene, vyrostou z nich relativně velké, vzpřímeně rostoucí stromy. Jsou-li rozmnožovány vegetativně – řízkováním, dceřiná rostlina si poměrně dlouhou dobu uchovává typ růstu který měla původní větvička, ze které byl odebírán řízek. Záleží na pozici v koruně mateřské rostliny, kde byl řízek odebrán. Tedy, byl-li odebrán z bočních, do strany rostoucích větviček, výsledná rostlina bude postrádat terminál (růstový vrchol) a bude mít spíše křovitý růst s vodorovnými anebo šikmými větvemi. Byl-li řízek odebrán z terminálních – vzhůru rostoucích výhonů, výsledný habitus bude podobný jako u semenáčů, jen se slabším vzrůstem. Všeobecně ale platí (i u ostatních vegetativně množených rostlin), že po určité době bude mít namnožená rostlina stejný habitus, jako rostlina mateřská. U okrasných forem je množení stonkovými řízky jediným možným způsobem množení, kterým je možné uchovat vlastnosti mateřské rostliny.\n\nProtože velice dobře regeneruje i na starém dřevě (hluboký zmlazovací řez), velmi dobře se hodí na stříhané živé ploty, pěstované v zástinu.\n\n\nTis je opředený pověstmi. Odedávna je považován za dřevinu regenerace. Když hlavní kmen zestárne, obraší zakrátko mladými zelenými výhonky. Proto byl vždy vysazovaný na hřbitovech a tradovalo se, že kořeny těchto hřbitovních tisů sahají až k ústům nebožtíků a napájejí je životem.\n\nIrská pověst Noise a Deire zase vypráví o nenaplněné lásce milenců, kterým rodiny nepřály manželské štěstí a raději je zabily, než by něco takového připustily. Aby se milenci nemohli setkat ani v posmrtném životě, probodli jejich těla nepřející příbuzní tisovými kůly. Jejich láska však překonala všechno. Kůly obrašily mladými větvičkami, vyrostly z nich krásné a vysoké stromy a ve větvích se pevně propletly. Tak skončili Noise a Deire ve věčném objetí.\n\nProtože tis v našich podnebných podmínkách roste poněkud rychleji než například v Anglii, býval některým vzrostlým tisovým stromům přisuzovaný vyšší věk, než jakému odpovídají výsledky moderních výzkumů. Kolem roku 1900 byl přisuzován věk zhruba 2000 let následujícím tuzemským tisům: tis u Macochy (zaniklý, 2000 let podle prof. Kolenatého), Vilémovický tis (1500-2000 let), tis v Krompachu (1800 let podle botanika \"Huga Wilhelma Conwentze\", 2000 let podle starých map, pohlednic apod.), Pernštejnský tis (1000-1500 let).\n\nPřes 15 tisů přesahuje svým obvodem 300 centimetrů:\n\nObvod v rozmezí 200-300 cm je běžnější, dosahuje ho přes 25 stromů.\n\n\"Další památné stromy naleznete v .\"\n\n\n\n"}
{"id": "20974", "url": "https://cs.wikipedia.org/wiki?curid=20974", "title": "Liga arabských států", "text": "Liga arabských států\n\nLiga arabských států ( \"League of Arab States\", جامعة الدول العربية, Džámiat ad-duwal al-arabíja), též \"Arabská liga\", je regionální organizací arabských států. Vznikla podepsáním \"Paktu Ligy arabských států\" v březnu 1945 v Káhiře sedmi arabskými státy (Egypt, Irák, Jemen, Jordánsko, Libanon, Saúdská Arábie, Sýrie). Sídlem organizace byla do roku 1979 Káhira, později Tunis, následně opět Káhira.\n\nOrganizace měla za úkol zajistit a koordinovat spolupráci svých členů v oblastech politiky, ekonomiky a kultury, v roce 1950 přibyla i spolupráce v oblasti kolektivní bezpečnosti, členství v organizaci tak zavazuje arabské státy k nepoužití síly proti dalšímu členskému státu. Postupným vstupem nových členů stoupl celkový počet na 22, a to včetně Palestinské samosprávy. Roku 1979 bylo pozastaveno členství Egyptu z důvodu uzavření mírových smluv s Izraelem, roku 1987 bylo členství Egypta obnoveno. V roce 2011 pak bylo členství pozastaveno Libyi kvůli krvavému potlačování protivládních protestů, v červenci stejného roku jí bylo členství vráceno. Ze stejného důvodu je nyní pozastaveno členství Sýrii.\n\nMezi orgány Ligy arabských států náleží \"Arabská konference\" (nejvyšší orgán), \"Rada\" (složená ze zástupců členských států), \"Rada společné obrany\", \"Poradní výbor\", \"Hospodářská rada\" a \"generální sekretariát\" (v čele s generálním tajemníkem).\n\nLiga arabských států je v mnoha ohledech podobná Radě Evropy nebo někdejší Organizaci africké jednoty, které zdůrazňují především politickou spolupráci. Lize arabských států se nezdařilo výrazně pokročit v regionální integraci států, nepodařilo se překonat značné politické a ekonomické rozpory členů. Selhala též při řešení vojenských konfliktů v Perském zálivu.\n\nPakt ligy arabských států byl podepsán na ustavující konferenci Ligy 22. března 1945 v Káhiře. Sestává z 15 článků a tří dodatků (o Palestině, o spolupráci s arabskými zeměmi, které nejsou členy Rady Ligy a o jmenování generálního tajemníka Ligy). Vyplývá z něj, že jde o volné seskupení států, které si ponechávají svou vlastní vnitřní i zahraniční politiku a které si navzájem uznávají své politické režimy a nezasahují si do vnitřních záležitostí. Jako hlavní cíl Ligy stanoví zajišťování a upevňování vztahů mezi členskými státy, koordinaci jejich politické činnosti, ochrana nezávislosti, spolupráce v oblasti hospodářské, kulturní, právní (včetně vydávání stíhaných osob), sociální či zdravotnické.\n\nSmlouva o společné obraně a hospodářské spolupráci mezi státy Arabské ligy byla podepsána 17. června 1950. Sestává ze 13 článků a tzv. vojenského dodatku.\n\nNejvyšším orgánem Ligy arabských států je Arabská konference na nejvyšší úrovni, která projednává nejzávažnější otázky politické orientace Ligy.\n\nNejvyšším stálým orgánem Ligy je Rada, složená ze zástupců všech členských států, jejichž postavení je rovnoprávné – každý stát disponuje (bez ohledu na počet svých zástupců) jedním hlasem. Rada se schází na řádných zasedáních dvakrát ročně a ve funkci jejího předsedy se na jednotlivých zasedáních střídají předsedové vlád členských států. Rozhodnutí Rady je závazné pro všechny členy pouze, bylo-li přijato jednomyslně, pokud bylo přijato prostou většinou hlasů, zavazuje pouze ty státy Ligy, které pro něj hlasovaly. O vnitřních otázkách Ligy se rovněž rozhoduje většinou hlasů. Samotná rada však nemá žádnou výkonnou moc a její rozhodnutí musí uvádět v život členské státy.\n\nDalším významným stálým orgánem je generální sekretariát, v jehož čele stojí generální tajemník, který má hodnost velvyslance, se třemi zástupci. Generální tajemník má právo dělat samostatná oficiální vyjádření, ve všech záležitostech se však zodpovídá Radě a na každém jejím zasedání překládá zprávu o plnění úkolů a o práci svého úřadu. Také svolává mimořádné zasedání Rady, pokud si to přejí nejméně dva členské státy. Sídlem generálního sekretariátu je Káhira. Současným tajemníkem, uvedeným do funkce od 1. července 2011 je Egypťan Nabil Elaraby .\n\nVojenským orgánem Ligy je Rada společné obrany, která sestává z ministrů zahraničí a ministrů obrany. Založena byla vzápětí po přijetí Smlouvy o společné obraně a hospodářské spolupráci roku 1950. K přijetí usnesení Rady společné obrany je potřeba dvoutřetinové většiny, a tato usnesení jsou závazná pro všechny členy.\n\nV rámci Ligy arabských států pracuje také řada výborů a komisí, specializovaných na řešení problémů konkrétních oblastí. Tyto výbory rovněž patří mezi stálé orgány Ligy, a jejich sekretariáty sídlí v Káhiře, kde jsou v kontaktu s příslušným oddělením generálního sekretariátu. Jejich členy mohou být i zástupci jiných arabských zemí. Na základě příslušných ustanovení Paktu byly zřízeny výbor pro zdravotnictví, hospodářský výbor, výbor pro dopravu a spoje, kulturní výbor, právní výbor a sociální výbor. Na základě Smlouvy o společné obraně a spolupráci vznikla zase Vojenská komise a Hospodářská rada. Vojenská komise funguje vedle zmíněné Rady společné obrany a její činnost je úzce propojena s Hospodářskou radou, která kromě ekonomických záležitostí řeší i některé otázky politické, jako např. organizace bojkotů vůči zemím, které jsou ve sporu s některým ze členů Ligy.\n\nV rámci Ligy však mohou pracovat i jiné výbory a komise, jejichž existence nevyplývá z těchto dvou základních smluv. Nejstarším výborem je politický výbor, který byl zřízen ještě před vznikem samotné Ligy, a to na základě Alexandrijského protokolu roku 1944. Politický výbor sestává ze stálých zástupců všech členských států a jeho zasedání, konaných nejméně jednou ročně, se obvykle účastní též jejich ministři zahraničních věcí. Výbory mohou i zanikat. Například roku 1946 byl vytvořen výbor pro záležitosti Palestiny, který zanikl roku 1954.\n\nKromě stálých komisí vznikají průběžně také komise dočasné. Patří sem komise s konkrétním úkolem, které zanikají, jakmile je úkol splněn. Některé komise vznikají pouze pro potřeby zasedání Rady, jako např. komise pro zahraniční záležitosti, ekonomická komise či sociální komise. Tyto komise jsou vždy s koncem zasedání rozpuštěny.\n\nV současné době má Liga 22 plnohodnotných členů a další 4 státy mají status pozorovatele. Ligu založily 22. března 1945 Egypt, Irák, Transjordánsko (roku 1949 přejmenované na Jordánsko), Libanon, Saúdská Arábie a Sýrie. Krátce nato, 5. května se k nim připojilo Mutawakkilitské Jemenské království (od roku 1962 Jemenská arabská republika), takže dnešní Jemen je také počítán mezi zakládající členy. Všech těchto sedm států patřilo před první světovou válkou k územím pod nadvládou Osmanské říše. Dalším přijatým členem pak byla až roku 1953 Libye a od té doby se jejich počet postupně rozrůstal. Roku 1967 byla za člena přijata Jemenská lidová demokratická republika (poté, co získala nezávislost na Velké Británii), její členství však zaniklo roku 1990, kdy došlo ke sjednocení obou jemenských států (pod názvem Jemenská republika). Zatím posledním přijatým členem jsou Komory, které do Ligy vstoupily roku 1993.\n\nJediný člen Ligy, který byl svrchovaným státem dlouho před svým vstupem, je Omán (samostatný od roku 1650). Většina ostatních států se stala členy Ligy krátce po získání nezávislosti, v některých případech jen několik týdnů či dokonce dní (viz tabulka). Na druhou stranu některé státy (včetně zakládajících států Jordánska a Sýrie) vstoupily do Ligy ještě před získáním vlastní svrchovanosti. Roku 1976 se členem stala také Organizace pro osvobození Palestiny, kterou roku 1988 nahradil jednostranně vyhlášený Palestinský stát, dnes zastupovaný Palestinskou národní samosprávou.\n\nKromě plnohodnotného členství může stát získat také status pozorovatele. Poprvé ho získala Eritrea roku 1993 (poté, co získala nezávislost na Etiopii). Následně se pozorovateli staly také tři nearabské státy, a to Brazílie, Indie a Venezuela.\n\nČlenství v lize může být v případě vážných neshod pozastaveno, ovšem k trvalému vyloučení žádného člena zatím nedošlo. Roku 1979 bylo pozastaveno členství Egyptu, neboť podepsal mírovou smlouvu s Izraelem, a znovu bylo obnoveno až roku 1989. V únoru roku 2011 bylo členství pozastaveno Libyi v odpověď na krvavé potlačování tamních protivládních protestů. V červenci 2011 bylo Libyi znovuobnoveno plné členství. Od 12. listopadu 2011 je ze stejných důvodů pozastaveno členství Sýrie.\n\nSouhrnná rozloha všech území Arabské ligy činí přibližně 13,5 miliónu km² (což je asi o třetinu více, než je rozloha Spojených států amerických, a trojnásobek rozlohy Evropské Unie). Rozkládá se od Atlantského oceánu na západě, podél jižního břehu Středozemního moře, až po Perský záliv, Ománský záliv, Arabské moře a Indický oceán na východě. Většina jeho členských zemí patří do poměrně neurčitě definované oblasti Blízkého východu a Maghrebu, též označované anglickou zkratkou MENA (\"\"). Poněkud stranou leží Džibutsko a Somálsko v Africkém rohu, ovšem geograficky nejvzdálenější ostatním členům je Komorský svaz, ležící na Komorských ostrovech v Indickém oceánu mezi africkou pevninou a Madagaskarem. Dalším ostrovním státem je Bahrajn, ležící na stejnojmenném ostrově a okolních ostrůvcích u saúdskoarabského pobřeží v Perském zálivu.\n\nMyšlenka tzv. panarabismu, tj. kulturní a politické jednoty Arabů, se objevila mezi vzdělanými Araby již koncem 19. století, určitých reálných obrysů však začala nabývat koncem druhé světové války. Zastáncům této myšlenky se podařilo získat i podporu Velké Británie, která měla v oblasti velký vliv a měla pod svým protektorátem část arabských území. Roku 1941 přišel zajordánský emír Abdalláh s projektem tzv. Velké Sýrie pod vládou jordánských Hášimovců, která by kromě samotné Sýrie zahrnovala také Libanon, Palestinu a Zajordánsko. Konkurenční projekt iráckého premiéra Núrí as-Saída počítal zase s vytvořením Federace Úrodného půlměsíce, která by zahrnovala ještě také Irák, přičemž celému soustátí by vládla irácká dynastie Hašímovců. Většina syrských a libanonských politiků si však přála, aby jejich státy byly nezávislé a proti oběma projektům se z důvodu tradičního nepřátelství s Hašímovci postavily také Egypt a Saúdská Arábie.\n\nJednání nakonec posunul předseda egyptské vlády Nahnás Paša, který navrhl pouze symbolické sjednocení v rámci volného sdružení států. Postupně se mu podařilo získat na svou stranu jak Brity, tak i představitele jednotlivých arabských států. 7. října 1944 podepsalo na Arabské konferenci v Alexandrii pět arabských států (Sýrie, Transjordánsko, Irák, Libanon a Egypt) tzv. Alexandrijský protokol, v němž se zavázali založit Ligu arabských států, vedenou Radou Ligy arabských států, v níž budou mít všechny členské státy rovné zastoupení. Vlastní Liga pak byla založena na konferenci 22. března 1945 v Káhiře, a to podepsáním tzv. Paktu Ligy arabských států, který vstoupil v platnost 10. května 1945. Kromě států, které podepsaly Alexandrijský protokol, se jejími zakládajícími členy staly ještě také Saúdská Arábie a Jemen, který však smlouvu ratifikoval až 11. května. Ustavení ligy byl přítomen také zástupce Palestiny. Prvním generálním tajemníkem Ligy se stal egyptský politik Abd ar-Rahmán Azzám. Jako sídlo nové organizace bylo zvoleno egyptské hlavní město Káhira, které se tak stalo významným centrem arabského světa.\n\nPrvní společnou akcí států Ligy byl koordinovaný útok (většinou označovaný jako první arabsko-izraelská válka) na vznikající izraelský stát v květnu 1948, který byl reakcí na plán OSN na rozdělení Palestiny. Státy Ligy vytvořily tzv. Osvobozeneckou armádu disponující značnými silami, ovšem poměrně nejednotným velením. Spojenecká armáda sestávala z 10 tisíc egyptských vojáků, 7 tisíc syrských, 3 tisíc iráckých a 3 tisíc libanonských vojáků, doplněných zajordánskou Arabskou legií čítající 4500 vojáků (vedených britskými důstojníky). Arabská liga ve válce zaznamenala určité počáteční úspěchy, do dubna 1948 bylo při nájezdech spojeneckých jednotek zabito přes 1200 Izraelců, a to přibližně rovným dílem vojáků i civilistů. V dubnu se však již Izraelci, posílení mj. i československými zbraněmi, chopili iniciativy a obsadili Hajfu, Safed, Jaffu a Akko. 11. června bylo uzavřeno příměří, během nějž se však jak Arabové, tak i Izraelci snažili své armády co nejvíce posílit a o měsíc později byly boje obnoveny. Tentokrát byla slabost arabských jednotek zřejmá hned od počátku, Izraelci zabrali Lyddu, Lamlu a Nazaret a dokonce i některé oblasti mimo území, které jim přiřkl původní plán OSN. Druhé příměří bylo uzavřeno pouhých deset dní po vypuknutí bojů. V říjnu pak Izrael zahájil závěrečnou ofenzívu, kterou získal další území. Nové rozhovory o příměří byly zahájeny začátkem roku 1949 a jednotlivé státy Arabské ligy je uzavíraly individuálně: Egypt 14. února, Libanon 23. března, Zajordánsko 3. dubna a nakonec Sýrie 20. července. Irák žádnou formální dohodu nepodepsal. Ačkoliv nebyla uzavřena žádná oficiální mírová smlouva a válečný stav tak de iure nadále trval, boje již nebyly obnoveny.\n\nV reakci na události války podepsaly státy Arabské ligy 17. června 1950 jako dodatek k Paktu Smlouvu o společné obraně a hospodářské spolupráci (označovanou také jako Káhirská smlouva). Podepsali ji zástupci všech sedmi zakládajících států Arabské ligy.\n\n"}
{"id": "20978", "url": "https://cs.wikipedia.org/wiki?curid=20978", "title": "Budějovická (stanice metra)", "text": "Budějovická (stanice metra)\n\nBudějovická (zkratka BD) je stanice metra v Praze. Nachází se na trase C, na úseku I.C. Byla otevřena jako jedna z prvních 9. května 1974. Jmenuje se po městě Českých Budějovicích.\n\nStanice se nachází pod Budějovickým náměstím, u DBK Budějovická. Je hloubená, stavěná v otevřené jámě. Dlouhá je 286 m, hluboko je 9 metrů a široká je 10,2 m. Nástupiště není podpíráno sloupy, je 3,15 m vysoké. Ze stanice vedou dva výstupy – východní s dvěma eskalátory vedoucí do otevřené pasáže, a západní, spojený s nástupištěm pevným schodištěm a výstupem na ulici Olbrachtovu. Je zde také výtah pro imobilní osoby. Stanice je obložena velkými mramorovými deskami, jak to bylo na úseku I.C zvykem, poprvé v metru tzv. suchou metodou.\n\nVýstavba stanice v první polovině 70. let si vyžádala 140,2 milionů Kčs a podílely se na ní i společnosti z Českých Budějovic. Otevření proběhlo 9. května 1974. Cestující mohli využívat venkovní eskalátory v této stanici od konce roku 1980. Dne 30. června 2004 zde byl zprovozněn i výtah pro imobilní osoby.\n\nOd 19. ledna 2018 byl do odvolání uzavřen jižní vchod s eskalátory ze stanice Budějovická. Stalo se tak kvůli havarijnímu stavu zastřešení spadající pod DBK.\n\nDne 26. března 2018 aktivisté přelepili nápis s názvem stanice místo „Budějovická\" na „Zpovykaná\". Naráželi tak na výrok současné primátorky města Adriany Krnáčové o pražských občanech, že jsou zpovykaní s dopravou.\n\n"}
{"id": "20983", "url": "https://cs.wikipedia.org/wiki?curid=20983", "title": "Slatina", "text": "Slatina\n\nSlatina je původně slatiniště (mokřad, bažina), v němž vzniká rašelina.\n\nNázev Slatina má více českých obcí: \n\n… a částí českých obcí:\n\n… a českých rybníků nebo nádrží:\n\n…a vodních toků:\n\nSlovo Slatina se objevuje také v názvech obcí s přívlastky:\n\nMísta s názvem Slatina se vyskytují i v jiných státech:\n\n\nV Bulharsku:\n\n"}
{"id": "20985", "url": "https://cs.wikipedia.org/wiki?curid=20985", "title": "Slatina (okres Plzeň-sever)", "text": "Slatina (okres Plzeň-sever)\n\nSlatina (nebo také Slatiná) je malá vesnice a též obec tvořená touto vsí v severovýchodní části okresu Plzeň-sever. V celé obci žije obyvatel a její katastrální území zaujímá 587 ha. Obec je součástí Mikroregionu Kralovicko.\n\nSlatina se nachází 11 km východně od Kralovic v mělkém údolí Slatinského potoka, který odtéká v severovýchodním směru k vrchu Hradiště, kde se vlévá do blízké říčky Javornice.\n\nPísemně je ves poprvé zmiňována 1327, kdy Božetěch ze Slatiny vysadil rychtu v nedalekém Milíčově. Vladykové ze Slatiny seděli na dvorci pod vsí, ta však koncem 14. století zpustla. Ondřej řečený Špalek, vnuk Božetěcha, získal roku 1406 Zvíkovec, kde se usadil. Slatina se stala součástí zvíkovského panství, které před polovinou 15. století na krátký čas získali pánové z Dubjan. Od nich jej koupil Václav z Brodů, jehož rod jej držel až do roku 1561, kdy jej Bohuslav z Brodů prodal Johance z Kolovrat. I ta nedržela Slatinu dlouho a roku 1570 ji prodala Janu Chlumčanskému z Přestavlk. Od něj získal roku 1584 ves Jan Týřovský z Ensidle na Hřebečníkách a Skryjích a o rok později ji připojil ke chříčskému panství.\n\nV průběhu třicetileté války byla Slatina vypálena, v roce 1651 bylo ve vsi pouhých sedm usedlostí s 35 obyvateli, roku 1654 devět usedlostí. Roku 1701 prodali bratři Týřovští pro velké dluhy chříčské panství včetně Slatiny hraběti Václavu Josefu Lažanskému za 211 tisíc zlatých a 500 zlatých klíčného. K roku 1713 bylo ve Slatině 15 usedlostí se zhruba stovkou obyvatel. Po smrti V. J. Lažanského roku 1715 dědila panství jeho manželka, hraběnka Marie Gabriela Lažanská, která odkázala část chříčského panství, notně zadluženého, pražskému Ústavu šlechtičen. Zbylou část spolu se Slatinou získal ústav roku 1764 a držel až do zániku patrimoniální správy.\n\nSlatina se stala samostatnou obcí v politickém okrese Kralovice. V roce 1900 bylo ve vsi 35 domů, ve kterých žilo 256 obyvatel.\nMalá protáhlá náves je obklopena domky, mezi nimiž vyniká \"roubenka čp. 29\". V čp. 11 a 12 jsou dochovány roubené stodoly. Na návsi stojí křížek z roku 1848 a památník obětem první světové války.\n\nNa vrchu Hradiště na severovýchod od Slatiny bylo v letech 1831–1833 objeveno opevnění se zbytky čtyřboké věže, možná slatinská tvrz. Malý středověký hrádek mohl zaniknout vypálením v roce 1425 při husitském tažení. Celé hradiště, nazývané též Deliba, o rozloze přes 1 ha je archeologickou památkou.\n\nSlatina sousedí s vesnicí Milíčov na severozápadě, Lhotou na východě, Chříčí na jihu, Holovousy na jihozápadě a Hedčany na západě, tím směrem také leží zanikající hospodářský dvůr Březsko. Ves leží na okraji CHKO Křivoklátsko nad údolím řeky Javornice.\n\n\n"}
{"id": "20986", "url": "https://cs.wikipedia.org/wiki?curid=20986", "title": "Voyager 2", "text": "Voyager 2\n\n se 21. února 2008 nacházel 85,147 AU od Slunce a vzdaloval se rychlostí 15,533 km/s směrem do souhvězdí Dalekohled. K 28. prosinci 2013 se nalézala ve vzdálenosti 103,614 AU od Slunce a vzdalovala se od něho rychlostí 15,413 km/s (resp. 3,251 AU/rok). Sonda se tak řadí na třetí pozici mezi nejvzdálenějšími objekty, které kdy člověk do kosmického prostoru vypustil. Před ní se nacházejí pouze a . Sonda je stále funkční a je s ní udržováno radiové spojení pomocí celosvětové sítě teleskopů v projektu , provozovaných (JPL) s hlavními centry v Kalifornii, Španělsku a Austrálii.\n\nSonda 5. listopadu 2018 vstoupila do mezihvězdného prostoru a od Země se nacházela téměř 18 miliard km. Voyager 2 detekoval tzv. heliopauzu, rozhraní kde je se potkávají sluneční větry mířící od Slunce s kosmickými paprsky a mezihvězdnou hmotou.\n\nKonstrukce sondy vycházela ze zkušeností s konstrukcí předchozích sond v programu Mariner. Práce na ní přesto trvaly více než pět let. Hlavním ředitelem projektu se stal George P. Textor z JPL a projektový konstruktér Edward C. Stone z .\nS řízením sond během průletu okolo Jupiteru pomáhal Arthur L. Lane (z JPL) a později, při průletu kolem Saturnu, Uranu a Neptunu, Ellis D. Miner.\n\nTělo sondy je tvořeno desetibokým hranolem o výšce 0,47 m a průměru 1,78 m. Sonda je stabilizovaná ve třech osách. Na vrcholu jejího těla se nachází parabolická směrová anténa s průměrem 3,66 m, která byla určena pro udržování radiového spojení s pozemními teleskopy a k přenosu informací a příkazů. K tělu sondy jsou připevněny tři výklopné tyče. Na první z nich, o délce přibližně 2,5 m, se nachází vědecké vybavení společně s kamerami a spektrometrem, které je umístěno na konci tyče na otočné plošině. Na další tyči o délce 13 m, která se nalézá na opačné straně sondy, je umístěno čidlo magnetometru. Na poslední tyči jsou umístěny energetické zdroje sondy v podobě 3 radioizotopových termoelektrických generátorů (\"RTG\"), dodaných \"Ministerstvem energetiky USA\". Generátory zásobily palubní přístroje sondy 3×160 W elektrické energie, získávané radioaktivním rozpadem v radioizotopovém termoelektrickém generátoru. Přísun elektrické energie postupně s roky klesal a v roce 1997 dosahoval jen 335 W. Energetický zdroj je tvořen jednotkou o hmotnosti 39 kg a průměru 0,4 m a délce 0,5 m, jež využívá jako zdroj energie PuO. Vznikající teplo převádí na elektrickou energii bimetalové termoelektrické zařízení. V případě sond řady Voyager nebylo možné využít solární panely, neboť sondy mířily do oblastí vzdálených od Slunce, kde by jejich používání nebylo možné.\n\nUž během konstrukce sondy byl kladen velký důraz na samostatnost sondy, jelikož bylo zřejmé, že řídící povely k ní budou směřovat, v závislosti na vzdálenosti, minuty až hodiny. Celkový provoz sondy je řízen zdvojeným palubním počítačem CCS (). Zpracování vědeckých a telemetrických dat a řízení vědeckých experimentů zajišťuje systém zpracování dat FDS () vybavený ztrojeným počítačem. Data mohou být zaznamenána na magnetopáskové paměti DSS () s kapacitou 536 Mbit. Komunikační systém pracuje v pásmu X (8,4 GHz, rychlost přenosu 8 bit/sekunda až 115,2 kbit/s, výkon 23 W) a S (2,3 GHz, rychlost přenosu min. 40 bit/s). Stabilizační digitální systém AACS (), využívající detektorů Slunce, sledovačů hvězd a 3 úhloměrných gyroskopů, zajišťuje orientaci a stabilizaci sondy v prostoru a natáčení plošiny s optickými přístroji na zkoumané cíle. Celkem 16 trysek na jednosložkové kapalné pohonné látky tzv. KPL (jako palivo tedy sloužil kapalný hydrazin o celkové zásobě 105 kg) o tahu 16×0,9 N slouží jako výkonné prvky pro korekce dráhy (4 motory) a pro orientaci a stabilizaci sondy (8 motorů).\n\nPředpokládaná životnost sondy je 40 let. Po dobu letu byla sonda řízena z pozemního řídícího střediska umístěného v v Pasadeně v Kalifornii. Původně se předpokládalo, že životnost sondy bude ukončena po návštěvě Jupiteru a Saturnu, ale později bylo rozhodnuto o pokračování k Uranu a Neptunu a nakonec byla prodloužena na misi, která trvá od roku 1977 až do současnosti.\n\n, podobně jako jeho sesterská sonda , na své palubě nese měděnou pozlacenou gramofonovou desku, která obsahuje poselství případným inteligentním nálezcům sondy. Jedná se o disk o průměru 305 mm se záznamem 115 obrázků v analogovém formátu, 55 pozdravů v různých jazycích, 35 různých přírodních i umělých zvuků a 27 záznamů hudby zaznamenaných při rychlosti 16⅔ otáček za minutu. Disk je uložen uvnitř hliníkového pouzdra, na jehož povrchu je vygravírováno schéma znázorňující původ sondy a návod k použití disku. Součástí pouzdra je i vzorek radioaktivního U (počáteční aktivita 9,6 Bq), umožňující případnému nálezci určení stáří sondy. Zbytek nahrávky je zvukový záznam.\nMezi jazyky poselství je i čeština. Krátkou větu navrhl a namluvil fyzik Václav Kostroun, profesor na Cornellově univerzitě v Ithace ve státě New York. Česká věta zní: „Milí přátelé, přejeme vám vše nejlepší“.\n\nSonda měla stanovené hlavní cíle u každé planety, kterou měla navštívit. Mezi tyto úkoly patřilo:\n\nPři plánování budoucí dráhy sondy se propočítávalo více než 10 000 možných trajektorií, po kterých by se mohla sonda vydat, tak aby navštívila Jupiter, Saturn a Titan, ale nakonec byly vybrány pouze dvě trajektorie, z nichž jedna potenciálně umožňovala využít sondu pro další cestu k Uranu a Neptunu. Na začátku plánování ale nebylo jisté, jestli sonda bude fungovat dostatečně dlouho a panovaly obavy, aby konstrukce sondy nebyla příliš velká a tedy drahá. Nakonec byla pro sondu Voyager 2 vybrána trajektorie, která by vedla kolem Saturnu a automaticky by sondu katapultovala na cestu k Uranu. Když poté došlo k provedení manévru, bylo jasné, že sonda je schopná i nadále pokračovat ve vědecké práci a tak bylo rozhodnuto o prodloužení její mise. Současně se začalo počítat i s návštěvou Neptunu.\n\nPro let sondy bylo využito vzácného seskupení všech zmíněných čtyř planet sluneční soustavy. Tato pozice, která nastává jen jednou za 175 let, umožnila sondě pomocí gravitačního urychlování „přeskakovat“ od jedné planety k další, a zkrátit tak například cestu k Neptunu z 30 na 12 let. Princip gravitačního praku byl poprvé použit sondou , která byla určena pro průzkum Venuše a Merkuru.\n\nI když Voyager 2 startoval o 16 dní dříve než sesterská sonda Voyager 1, měla sonda Voyager 1 kratší a tedy rychlejší trasu, která zapříčinila, že již u Jupiteru byla dříve než sonda Voyager 2, a to v březnu 1979, Voyager 2 doletěl k planetě až o přibližně 4 měsíce později. Obě sondy využily gravitačního praku této planety a pokračovaly směrem k Saturnu. U Saturnu byla sonda Voyager 2 pomocí jeho gravitačního pole nasměrována na další cestu směrem k Uranu a následně Neptunu.\n\nPo úspěšném průletu kolem Neptunu sonda pokračovala v cestě mimo sluneční soustavu, kde sbírá údaje v rámci projektu . Jeho cílem bylo prozkoumat tzv. heliopauzu a pokračovat ven ze sluneční soustavy. Do oblasti heliopauzy sonda dorazila roku 2007.\n\nVoyager 2 měla startovat jako druhá sonda v projektu z mysu Canaveral na Floridě, ale během předstartovní přípravy se zjistilo, že sonda Voyager 1 (\"VGR 77–2\") má několik technických závad. Nejzávažnějším byl problém stabilizace sondy. Startovací okno pro vyslání sond bylo pouze třicetidenní a tak došlo k tomu, že se rozhodlo o vyslání Voyageru 2 dne 20. srpna 1977 jako první sondy, i když měla původně startovat až jako druhá v pořadí. Paradoxně se tak do vesmíru dostala druhá sonda před první. Sonda byla vypuštěna za pomoci raketového nosiče Titan IIIE Centaur.\n\nPo 2,5 minutách se sonda dostala na parkovací dráhu ve výšce 160 km, odkud započala svoji vesmírnou pouť. 15. prosince 1977 vstoupily obě sondy do oblasti Pásu asteroidů, kterou úspěšně proletěly. Po několika měsících letu během cesty k Jupiteru došlo v dubnu 1978 k technické závadě na hlavním radiopřijímači, který se následně vypnul. Automaticky se zapojil záložní radiopřijímač, přes který začala probíhat úspěšně komunikace se sondou, i když byla složitější. Během letu v meziplanetárním prostoru v roce 1987 sonda pozorovala supernovu 1987A.\n\nNa cestě se další komplikace neobjevily a tak se mohla sonda připravovat na průlet kolem největší planety sluneční soustavy. Nejbližší přiblížení k Jupiteru se odehrálo 9. července 1979, kdy se sonda přiblížila na pouhých 570 000 km od mračen na planetě.\n\nNa základě průletu bylo objeveno několik prstenců okolo Jupiteru a současně byla pozorována vulkanická aktivita na Jupiterově měsíci Io. Jednalo se o první pozorování vulkanismu na jiném vesmírném tělese než na Zemi, které se stalo i největším překvapením mise. Díky postupnému průletu obou sond se mohl povrch měsíce pozorovat s odstupem času, což umožnilo pozorování devíti sopek během erupce a srovnáním snímků povrchu pak objevit další sopky na povrchu Io.\n\nPodrobné pozorování Velké rudé skvrny prokázalo, že se jedná o komplex několika bouří okolo jedné obrovské bouře, zuřících v atmosféře posunujíce se levotočivým směrem. Na zaslaných fotografiích (celkem okolo 18 000 fotografií) byly rozpoznány další menší bouře, které ukázaly atmosféru Jupiteru jako dynamický a bouřlivý celek, jehož zkoumání je na úplném začátku.\n\nVoyager 2 současně objevil dva malé měsíce Adrastea a Metis poblíž objevených prstenců a třetí měsíc Thebe byl objeven na dráze mezi měsíci Amalthea a Io.\n\nPři pozorování snímků povrchu dalšího měsíce Europy od sondy Voyager 1 bylo rozeznáno velké množství zlomových linií, které byly prvotně vyhodnoceny jako možné praskliny vzniklé deskovou tektonikou povrchu měsíce či tektonickou aktivitou. Snímky povrchu s lepším rozlišením ze sondy Voyager 2 přivedly vědce k názoru, že se pod vrstvou vodního ledu nachází nejspíš oceán tekuté vody.\n\nSonda proletěla okolo Jupiteru a využila jeho gravitace ke korekci dráhy a k jejímu urychlení směrem k další planetě na své cestě.\n\nNejbližší přiblížení k Saturnu nastalo 25. srpna 1981. Po přeletu Saturnu začala sonda s výzkumem horních vrstev atmosféry planety pomocí radaru. Radarová měření přinesla poznatky o teplotě a hustotě atmosféry. Na jejich základě se zjistilo, že v nejvyšších vrstvách je tlak okolo 7 kPa o teplotě −203 °C a v nejnižších vrstvách dochází k nárůstu tlaku až na 120 kPa při teplotě −130 °C. Severní pól vykazoval současně rozdílnou teplotu než obdobné oblasti na jihu. Severní oblasti byly o 10 °C chladnější, což se následně interpretovalo jako následek sezonních jevů. Během přiblížení sondy k planetě bylo pořízeno a odesláno k Zemi okolo 16 000 fotografií.\n\nPoté, co Voyager 2 proletěl kolem Saturnu, došlo k neočekávané události, kdy se otáčivá destička s kamerou krátce uzamkla a nešlo s ní natáčet, což by komplikovalo průzkum dalších dvou planet. Závadu způsobenou nadměrným používáním desky při předchozím průletu vlivem dočasného vyčerpání maziva, se nakonec podařilo týmu vyřešit, což vedlo k opětovné schopnosti přesně zacílit kameru. Sonda mohla pokračovat k dalším planetám v plně provozuschopném stavu.\n\nNejbližší přiblížení k Uranu nastalo 24. ledna 1986, kdy se sonda nacházela 81 500 km nad horní vrstvou Uranovy atmosféry. Během průletu kolem planety sonda objevila 10 dřív neznámých měsíců Uranu, studovala unikátní atmosféru planety, prozkoumala prstence planety a podařilo se jí určit přesnou dobu rotace planety (17 hodin a 14 minut) kolem své osy. Během průletu sonda odeslala k Zemi okolo 8 000 fotografií.\n\nSonda podrobně studovala rotaci třetí největší planety sluneční soustavy; na základě pozorování bylo zjištěno, že se planeta otočí kolem své osy za 17 hodin a 14 minut a že současně jako jediná planeta sluneční soustavy rotuje s osou rotace položenou do roviny oběhu (zdánlivě tedy planeta „válí sudy“). Předpokládá se, že tato rotace je důsledkem srážky mladé planety s větším tělesem v době formování planetární soustavy.\n\nVoyager 2 zjistil, že jeden z nejpozoruhodnějších důsledků Uranovy polohy na boku je její vliv na ohon magnetického pole, které je samo skloněno o 60 stupňů od jeho rotační osy. Ohon magnetického pole je zkroucený rotací planety do tvaru dlouhé vývrtky. Před příletem Voyageru 2 nebylo o existenci magnetického pole Uranu nic známo. Sonda pozorovala i radiační pásy okolo Uranu, které jsou velmi podobné těm, jež byly pozorovány u Saturnu. Podobně jako u Jupiteru a Saturnu i zde sonda využila gravitačního působení planety pro korekci své dráhy směrem k Neptunu a nabrání potřebné rychlosti.\n\nNejbližší přiblížení k Neptunu nastalo 25. srpna 1989. Protože to byla poslední velká planeta, kterou mohl Voyager 2 zkoumat, bylo rozhodnuto prolétnout blíže u měsíce Triton. Během průletu kolem Neptunu sonda objevila Velkou tmavou skvrnu, která ale během pozdějších pozorování pomocí Hubblova teleskopu nebyla pozorována, což vedlo k názoru, že skvrna už zmizela a že se podobně jako u Jupiteru jednalo o atmosférickou poruchu. Původně se předpokládalo, že se jedná o obrovské mračno, a později, že se jednalo o mezeru v oblačnosti Neptunu, která umožňovala spatřit nižší vrstvy atmosféry planety. V oblasti pólu byla pozorována polární záře. Během průletu kolem planety sonda odeslala k Zemi okolo 10 000 fotografií.\n\nV roce 2006 bylo Pluto rekvalifikováno na konferenci Mezinárodní astronomická unie z planety na trpasličí planetu a později na plutoid, čímž se průlet kolem planety Neptun roku 1989 stal návštěvou, která završila průlet kolem všech velkých planet sluneční soustavy a umožnila tak člověku navštívit sondami všechny známé planety sluneční soustavy.\nKdyž sonda Voyager 2 ukončila svůj průlet kolem Neptunu, řídící středisko nechalo otočit kameru zpět ke Slunci na planety, kolem kterých sonda během svojí cesty proletěla. Následně započalo snímkování, což umožnilo vznik unikátní fotografie celé sluneční soustavy z míst, odkud nikdy žádné podobné fotografie neexistovaly. Na fotografiích byly jasně patrné obrovské rozměry sluneční soustavy a rozsah kosmického prostoru mezi nimi.\n\n11. ledna 2005 byl Voyager 2 ve vzdálenosti 75,4 AU od Slunce a směřoval ven ze sluneční soustavy rychlostí 3,3 AU za rok (15,6 km/s). V srpnu roku 2007 se sonda nacházela už 12 světelných hodin daleko od Země, od které se vzdaluje i nadále rychlostí přibližně 1 500 000 kilometrů za den při úhlu přibližně -48 stupňů vzhledem k rovině ekliptiky. Během cesty sonda i nadále zkoumá své okolí, provádí měření magnetického pole, plazmatu, a pozorováním zdrojů ultrafialového záření. Jejím úkolem je získat vědecká data při průletu oblastí heliopauzy. Oblasti, kde slunce přestává mít vliv a energetické částice vysílané do jeho okolí jsou zde zastavovány částicemi z dalších hvězd. Sonda prošla oblastí heliopauzy okolo 30. srpna 2007 ve vzdálenosti 16 miliard km od místa, kde ji protnula sonda Voyager 1. Heliopauza se nenacházela ve stejné vzdálenosti, ale byla přibližně o 1,6 miliardy km blíž ke Slunci, než v prvním případě. Tento fakt ukazuje na to, že heliopauza je zploštělá a nemá tvar koule.\n\nSonda Voyager 2 má oproti svému dvojčeti stále provozuschopný plazmový detektor, který je nyní využíván pro měření rychlosti, hustoty a teploty slunečního větru. Současně Voyager 2 během průchodu do heliopauzy zaznamenal 5 průchodů, kdežto Voyager 1 pouze jediný. Tento fakt se vysvětluje tak, že heliopauza rezonuje (podobně jako mořské vlny) v závislosti na okolním působení.\nDne 13. srpna 2012 Voyager 2 překonal Pioneer 6 (vypuštěný 16. prosince 1965, poslední signál zachycen 8. prosince 2000) v délce provozu a stal se tak nejdéle fungující vesmírnou sondou.\n\nV roce 2015 nejspíš dojde k ukončení stabilizačních operací používaných ke kalibraci magnetometru. Předpokládá se, že Voyager 2 bude funkční a bude s ním udržováno spojení přibližně do roku 2025, kdy by měla dojít energie z jeho nukleárních zdrojů, což bude mít za následek definitivní ukončení provozu sondy. Už od roku 2020 však nebude dostatek energie pro všechny provozuschopné přístroje: v té době se očekává fungování detektoru nízkoenergetických částic, detektorů kosmického záření, magnetometru, přístroje pro studium vln v plazmatu a plazmového spektrometru. Pořadí jejich vypínání nebylo v říjnu 2013 ještě určeno.\n\nPo vyčerpání energie sonda přestane fungovat, bude se ale nadále pohybovat po současné trajektorii a vzdalovat se od Země současnou rychlostí. Pokud se sonda nestřetne s žádným tělesem, které by ji poškodilo, zničilo či změnilo její dráhu, měla by minout hvězdu Proxima Centauri vzdálenou 4,22 světelných let přibližně za 50 000 let.\n\nVoyager 2 umožnil prozkoumat a poznat vnější okraje sluneční soustavy a do současnosti se stala v případě některých planet i jedinou sondou, která je kdy navštívila. Během jejího průletu kolem plynných obrů bylo získáno množství dat a fotografií, které jsou i nadále zpracovávány a vyhodnocovány a jsou základním kamenem pro poznání vnějších planet.\n\nPůvodně se předpokládalo, že náklady na obě mise se budou pohybovat okolo 250 miliónů dolarů a že mise skončí průletem sond okolo Saturnu. Na základě dobrého stavu sondy s možností pokračovat v dalším letu a průzkumu bylo rozhodnuto o prodloužení mise a současně i o navýšení nákladů. Náklady se po průletu kolem Neptunu vyšplhaly na celkovou částku 857 miliónů dolarů (včetně nákladů na samotnou přípravu, konstrukci, vyslání a řízení obou sond). Dodatečně bylo uvolněno 30 milionů dolarů na provoz obou sond v rámci programu Voyager Interstellar Mission po dobu dvou let.\n\nProtože se sondy Voyager 1 a 2 staly tělesy, která byla vyslána i jako poslové k jiným světům, často se stávají námětem sci-fi příběhů. Například název Voyager byl použit několikrát tvůrci seriálu Star Trek v různých sériích pro televizi a následně v knižním zpracování.\n\nObjevuje se i v animovaném seriálu \"Futurama\". Mimo filmovou tvorbu se název Voyager 2 objevuje i v písních, ať už se jedná o píseň skupiny Virginia Coalition pojmenovaná „Voyager 2“ na albu \"Ok To Go\", či zpěváka Boba Geldofa v písni „Thinking Voyager 2 Type Things“.\n\n\n"}
{"id": "20990", "url": "https://cs.wikipedia.org/wiki?curid=20990", "title": "Rekurzivní zkratka", "text": "Rekurzivní zkratka\n\nRekurzivní zkratka je zvláštní druh zkratky, která je zkonstruována tak, že v jejím plném znění se opět vyskytuje původní zkratka. Mnoho rekurzivních zkratek jsou tzv. \"backronymy\" – měly původně jiný význam (někdy se původně ani nejednalo o zkratku) a teprve později jim byla připsána forma rekurzivní zkratky.\n\nTato slovní hříčka se nejčastěji objevuje v oblasti výpočetní techniky pro pojmenování programů nebo softwarových projektů akronymem, jehož první písmeno odkazuje na sebe sama jako na běžně zavedený pojem.\n\nZřejmě nejstarším příkladem rekurzivní zkratky je název kreditní karty VISA, který byl v roce 1976 vytvořen jako rekurzivní zkratka \"VISA International Service Association\" („Společnost pro mezinárodní služby VISA“).\n\nŠiroké rozšíření rekurzivních zkratek však nastalo až jejich převzetím do hackerské kultury (zvláště na MIT). Zřejmě první takovou zkratkou je textový editor TINT (\"TINT Is Not Tico\", „TINT není Tico“). Tímto principem se inspirovaly editory EINE (\"EINE Is Not Emacs\", „EINE není Emacs“) a ZWEI (\"ZWEI Was EINE Initially\", „ZWEI bylo původně EINE“). (\"Eine\" a \"zwei\" znamená německy \"jedna\" a \"dvě\".)\n\nNěkterá z dnes používaných označení, která jsou rekurzivní zkratkou:\n\nProjekt GNU Hurd funguje jako nepřímo rekurzivní zkratka: „Hurd“ znamená \"Hird of Unix-Replacing Daemons\" („Hird démonů nahrazujících Unix“), kde „Hird“ označuje \"Hurd of Interfaces Representing Depth\" („Hurd rozhraní reprezentujících hloubku“).\n\nRekurzivní zkratky se objevily také v komiksovém stripu Dilbert, ve kterém Dilbert prozradil, že projekt TTP označuje \"The TTP Project\".\n"}
{"id": "20992", "url": "https://cs.wikipedia.org/wiki?curid=20992", "title": "Trojčlenka", "text": "Trojčlenka\n\nTrojčlenka je mechanický matematický postup používaný při výpočtech založených na přímé a nepřímé úměrnosti. Přínos trojčlenky spočívá v možnosti vyřešení úlohy při absenci (vyššího) abstraktního uvažování — jedná se o typovou situaci, na kterou je možné převádět problémy z reálného, mimoškolního světa.\n\nTrojčlenka je jakousi černou skříňkou (mechanismem, jehož vnitřní funkčnost není a z principu nemusí být známa), která v sobě obsahuje a počtáře odstiňuje od přepočtu na jednu jednotku. Trojčlenka vždy pracuje s dvěma veličinami (např. objemem práce a počtem pracovníků); na jejím vstupu jsou vždy tři (vzájemně početně operabilní) čísla, nejčastěji reálná, na výstupu jedno takové číslo; každé z těchto čtyř čísel vždy přináleží právě jedné této veličině a cílem trojčlenky je při zachování přímé nebo nepřímé úměry, což je dalším a posledním jejím parametrem, najít adekvátní hodnotu poměru (v případě přímé úměrnosti) nebo součinu (v případě nepřímé úměrnosti) dvou vstupních hodnot reprezentujících rozdílné veličiny pro hodnotu třetí.\n\nUčebnicovým příkladem trojčlenky s přímou úměrností je zadaný počet pracovníků a objem odvedené práce v konstantním čase, učebnicovým příkladem trojčlenky s nepřímou úměrností je zadaný počet pracovníků a potřebný čas k odvedení práce při jejím pevném objemu.\n\nTrojčlenka řeší příklady \"přímé\" a \"nepřímé úměrnosti\". Typickým příkladem přímé úměrnosti je výpočet ceny za zboží. Jestliže 150 g jablek stojí 19,50 Kč, kolik stojí 350 g jablek? Konkrétní cena kupovaných jablek se \"úměrně zvyšuje\" se \"zvýšením\" hmotnosti kupovaných jablek. Naopak o nepřímou úměrnost se jedná například při výpočtu času stahování souboru do počítače z internetu, která je \"nepřímo úměrně\" závislá na rychlosti připojení modemu. Se \"zvýšením\" rychlosti připojení modemu se \"úměrně snižuje\" čas, za nějž je soubor stažen.\n\nKlasický obvykle vyučovaný postup je následující (případ jablek): Výpočet ceny za 1 g (jakási měrná jednotka) a posléze vynásobení této jednotky (1 g) požadovaným množstvím (v našem případě 350). Tento logický postup může být někdy složitější než v případě našich jablek. Trojčlenka slouží právě k zjednodušení tohoto postupu a rychlejšímu výpočtu.\n\nMatematicky lze problematiku trojčlenky a ceny za jablka popsat následovně:\n\nZnáme dvojici čísel \"a\" (150 g jablek), \"b\" (19,50 Kč za 150 g jablek) a dále číslo \"c\" (350 g jablek), ke kterému chceme najít číslo \"x\" (cena za 350 g jablek) tak, aby dvojice \"c\", \"x\" byla přímo úměrná dvojici \"a\", \"b\".\n\nOdborně řečeno, zabýváme se řešením soustavy dvou lineárních rovnic o dvou neznámých:\n\nTrojčlenku používáme v takových situacích, kdy nás hodnota \"k\" (cena za 1 gram) nezajímá, zato chceme co nejrychleji najít \"x\" a tedy konstantu \"k\" z obou rovnic můžeme porovnat.\n\nVe výše uvedené soustavě rovnic lze vyjádřit \"k\":\n\nProtože nás \"k\" nezajímá a je shodná v obou rovnicích, můžeme rovnice sloučit do vlastního zápisu trojčlenky:\n\nA vyjádřit \"x\":\n\nPříklad s jablky byl příkladem přímé úměrnosti, čím více jablek, tím vyšší cena. V případě nepřímé úměrnosti je soustava rovnic následující:\n\nNapříklad dělníci v příkopu, čím více dělníků, tím dříve vykopaný příkop. Řekněme, že 10 dělníků (\"a\") (kde dělník je vlastně jednotkou výkonu, resp. rychlosti kopání v kubících zeminy za hodinu, např. 1 dělník = 0,5 m³/h) vykope příkop za 3 hodiny (\"b\") (čas) a otázka zní, za jak dlouho (\"x\") vykope stejný příkop (objemová konstanta) 6 dělníků (\"c\").\n\nČíslo \"k\" je v tomto příkladu objemovou konstantou, která musí být pro náš příklad vždy stejná, která nemusí být vyčíslena a která je dána součinem výkonu, resp. rychlosti (zde v jednotkách dělníků) a času.\n\nProtože nás \"k\" nezajímá a je shodná, můžeme rovnice sloučit:\n\nA vyjádřit \"x\":\n"}
{"id": "20994", "url": "https://cs.wikipedia.org/wiki?curid=20994", "title": "Mnemotechnická pomůcka", "text": "Mnemotechnická pomůcka\n\nMnemotechnická pomůcka je slovní či grafická konstrukce podporující zapamatování nebo zpracování informace mozkem pomocí přidružení představ či jiných informací. Často se užívá k zapamatování seznamů. Několik slov nebo věta, v níž počáteční písmena tvoří slovo, větu nebo seznam určený k zapamatování, se nazývá akrostich.\n\n\n\n\n\n\n\n\n\n\nnebo také I Vědec Xenokrates Listoval Celé Dny Matematikou nebo Lev Couvá Do Manéže\" nebo Letí Cihla Do Malty nebo Ivan Vašek Xénie, Lijí Cín Do Mumie.\" Nebo též pozpátku od 1000 MeDiCinbaL.\n\n\n\nPro zapamatování počtu dní měsíců existuje jednoduchá pomůcka – zatnutím pěstí v obou rukách a jejich přiložení k sobě vzniknou pomyslné vrcholy a prohlubně, kde vrcholy všech kloubů symbolizují měsíc s 31 dny a prostory mezi klouby (prohlubně) symbolizují měsíc s 30 nebo 28/29 dny (u únoru). Měsíce se vyjmenovávají zleva, takže:\n\n\n\n"}
{"id": "20996", "url": "https://cs.wikipedia.org/wiki?curid=20996", "title": "Národní socialismus", "text": "Národní socialismus\n\nNárodní socialismus je označení různých ideologií, které se snaží spojit myšlenky socialismu a nacionalismu. Už koncem 19. století vznikaly strany označované jako národně-socialistické, se sociálně-demokratickým programem, které však odmítaly jeho internacionalismus a naopak zdůrazňovaly program národního sebeurčení. Tak se např. Česká strana národně sociální oddělila roku 1897 od Českoslovanské sociálně demokratické strany dělnické, pozdější ČSSD. \n\nOd těchto demokratických stran se lišily strany či hnutí, které parlamentní demokracii odmítaly. Roku 1919 vznikla v Mnichově Německá dělnická strana (\"Deutsche Arbeiterpartei\"), která se od roku 1920 jmenovala Národně socialistická německá dělnická strana (NSDAP, \"Nationalsozialistische Deutsche Arbeiterpartei\"). Její program a politická praxe byly ovlivněny italským fašismem a ze zkratky jejího názvu vznikl pojem nacismus (nacionál-socialismus).\n\nSměr se hlásí k myšlenkám, jakými jsou:\n\n\n\n\n\n\n\n"}
{"id": "20997", "url": "https://cs.wikipedia.org/wiki?curid=20997", "title": "Moč", "text": "Moč\n\nMoč je kapalný odpad vylučovaný ledvinami a po nahromadění v močovém měchýři vyloučený z těla procesem zvaným močení (urinace). Vylučování moči slouží zejména k odstraňování odpadních molekul, filtrovaných z krve ledvinami, a pro udržování homeostázy tělesných kapalin. Mnoho živočišných druhů používá moč také k pachové komunikaci.\n\nMoč je průhledný vodný roztok barvy od světle žluté po jantarovou. Je to vedlejší produkt nebo odpadní kapalina, vylučovaná ledvinami, transportovaná močovody do močového měchýře, kde se hromadí, až je odvedena močovou trubicí. Moč se skládá z vodného roztoku metabolických odpadů (např. močovina – urea HN-CO-NH), dalších organických látek a solí, zejména chloridu sodného. Kapaliny a materiály, filtrované ledvinami a určené stát se močí, pocházejí z krve nebo intersticiální (vmezeřené) tekutiny. Složení moči je upraveno procesem reabsorbce, který je řízen hormonálně (AD hormonem (ADH) z hypotalamu, při jehož nedostatku vzniká úplavice močová, a aldosteronem). Při tomto procesu reabsorbce jsou užitečné molekuly a ionty nutné pro tělo, např. glukóza a vápník Ca, reabsorbovány přenášejícími molekulami zpět do krevního oběhu. Odtékající tekutina obsahuje vysoké koncentrace močoviny a jiných nadbytečných nebo potenciálně toxických substancí, které budou odvedeny z těla močením. Moč je produkována procesem filtrace, reabsorpce a tubulární sekrece (trubicovitého vylučování). Zdravá moč prakticky neobsahuje glukózu. pH moči je menší než 7, moč je tedy slabě kyselá.\n\nMoč obsahuje velké množství močoviny, výborného zdroje dusíku pro rostliny, a je tedy užitečný urychlovač kompostu. Močovina je 10 000 krát méně toxická než amoniak (čpavek) a je vedlejším produktem deaminace (2 molekuly NH) a buněčných produktů respirace – dýchání (1 molekula CO) ve společné kombinaci.\n\nU člověka vzniká potřeba močit při naplnění močového měchýře 150 ml a při 200 ml se močový měchýř vyklene nad stydkou sponou pánve (tento stav je vhodný pro jeho pohmatové vyšetření). Náplň močového měchýře obvykle nepřesahuje náplň 500 ml. Maximální náplň však může být až 700 ml.\nRozhodující funkci při vyprazdňování – mikci – má smrštění svaloviny měchýře a uvolnění zevního svěrače močové trubice; pomocný význam má i stah břišní svaloviny.\nCentrum pro močení se nachází v dolní části bederní míchy. \n\nMočení je primární formou vylučování rozpustných odpadních látek tělesného metabolismu, produktů rozkladu odumřelých buněk a krevních částic, přebytečných či nevyužitých minerálií a stopových prvků, hormonů a enzymů, případně přijatých, pro organismus nevhodných chemických látek a toxinů z těla. Také tyto chemické složky mohou být detekovány, eventuálně i analyzovány rozborem moči (urinalýzou). Moč obsahuje i různé množství nerozpustných chemických směsí a dosud nerozložených biologických odpadů (např. bílkovinných substrátů) z krve, které se mohou více či méně objevovat jako zákal či sediment moči.\n\nI když je moč často považována za 'nečistou', není to pravidlem. V případě ledvinové infekce nebo infekce močového traktu, příp. i jiné infekce v organismu, může moč obsahovat bakterie či jiné mikroorganismy. Obvykle je však moč, když opouští tělo, prakticky sterilní. Po vyloučení však vzdušné či povrchové mikroorganismy, které moč kontaminují, přemění chemické a biologické složky moči mimo jiné i na látky, které jsou odpovědny za charakteristický pach staré moči, při výraznějších onemocněních i za odpudivý zápach \"nemocné\" moči. Značně páchnoucí je např. čpavek, který vzniká z močoviny. Výraznější bývá také odér z více koncentrované moči díky vyššímu příjmu mineralizované potravy či nápojů, zvláště není-li současně zajištěn větší příjem základní tekutiny, tj.čisté vody.\n\nNěkteré nemoci mění kvantitu, konzistenci (hustotu) a složení moči, (např. cukr v moči může být příznakem diabetes mellitus – cukrovky).\n\nMoč indikuje, jak dobře je tělo zásobeno vodou, jak dobře s ní hospodaří. Dostatečné množství vody v těle se obvykle projevuje jasnou, vodě podobnou močí, zatímco dehydrovaný člověk vylučuje hustší, koncentrovanější, tmavě žlutou až hnědou moč. Tu je někdy vidět například ráno po větší konzumaci alkoholu. Pro rozklad alkoholu a vyloučení jeho složek z organismu je sice třeba mnoho vody, moč navíc ztmavne větším odpadem rozkladných látek z jater v krvi. I tyto látky musí ledviny částečně vyloučit do moči.\n\nZ historie je známé všestranné užití moči: používala se jako dezinfekce na rány či omrzliny. Za první světové války i oficiální směrnice doporučovala jako ochranu proti jedovatým plynům napustit močí kapesník a přiložit jej na obličej - v případě, že nebyla k dispozici maska. Laponci, Sámové (nepřesně Eskymáci) mají rituál, kdy jeden močí druhému přes rameno - možná i díky tomu vzniklo úsloví, že někdo někoho přečural. Existuje také tzv. urinoterapie, kdy pití vlastní moči (či jiné způsoby aplikace) údajně napomáhá při léčbě bércových vředů, zánětech kůže a křečových žil, při léčení plísní a u dalších chorob.\n„\"Patří mezi způsoby alternativní léčby, o jejichž účincích lze určitě vést diskuse, ale je fakt, že zdravému lidskému organismu konzumace moči určitě neškodí. Stejné je to i s přikládáním obkladů či zábalů na tělo, na elasticitu či jiné vlastnosti pokožky nemá sebemenší vliv\",“ tvrdí urolog MUDr. Martin Jandák. Moč je čirá, obvykle světle žlutá (v zimě bývá o něco tmavší); \"čerstvá\" téměř nepáchne, může být slaná i trpká, hodně záleží na složení stravy. Diagnostika moči se využívá jako analytická metoda v medicíně.\n\nLidská moč je cenným hnojivem. Např. ve Finsku se v některých oblastech vracejí k tomuto starobylému způsobu hnojení. Doporučuje se ředit vodou asi 1:10. V Japonsku moč prodávali rolníkům na zpracování do hnojiv. Ve starověkém Římě byla moč lidí i zvířat používána jako bělící činidlo pro čištění oděvů. V současnosti společnost Port-a-John z města Utica (stát Michigan v USA), produkující toalety, yvinula filtr na sběr medicínsky důležitých proteinů od uživatelů jejích chemických toalet.\n\nNASA testuje přístroj na výrobu pitné vody z lidské moči.\n\nZlatavá barva moči vedla v minulosti k domněnce, že je způsobena obsahem zlata. Alchymisté věnovali mnoho času pokusům extrahovat zlato z moči. To se jim sice nepovedlo, ale vedlo to k některým zajímavým objevům. Např. bílý fosfor byl objeven německým alchymistou Hennigem Brandem v roce 1669 při destilaci fermentované (kvašené) moči. V roce 1773 francouzský chemik Hilaire Rouelle získal vařením moči organickou sloučeninu močovina.\n\n\n"}
{"id": "20998", "url": "https://cs.wikipedia.org/wiki?curid=20998", "title": "Voyager 1", "text": "Voyager 1\n\nVoyager 1 je vesmírná sonda americké agentury NASA, jejíž mise byla zahájena startem 5. září 1977. První část programu Voyager pro studium vnější sluneční soustavy byla zahájena vypuštěním sondy Voyager 2 o několik dní dříve, 20. srpna 1977. Voyager 1 je v současnosti v provozu . Vesmírná sonda stále komunikuje se Zemí, prostřednictvím radioteleskopů Deep Space Network, odsud přijímá rutinní příkazy a vysílá data k Zemi. Dne 10. ledna 2019 byla ve vzdálenosti 145,11 astronomických jednotek (21,708 miliard kilometrů) od Země a je nejvzdálenějším objektem od Země vytvořeným člověkem.\n\nCíl sondy zahrnovaly průlety kolem planety Jupiter, Saturn a největšího Saturnova měsíce, Titan. Během průletů měla sonda za úkol studovat počasí, magnetické pole a prstence Jupiteru a Saturnu. Po dokončení průletů kolem Saturnu a ukončení první mise 12. listopadu 1980 se Voyager 1 stal třetím z pěti vesmírných sond, které dosáhly únikové rychlosti, což jim umožnilo opustit Sluneční soustavu. První část mise byla úspěšná, na Zemi bylo doručeno 34 000 snímků. Dne 25. srpna 2012 se Voyager 1 stal první vesmírnou sondou, která překročila heliopauzu a vstoupila do mezihvězdného prostoru. Na konci roku 2017 byl na sondě proveden úspěšný test trysek pro korekci trajektorie sondy Voyager 1, které byly naposledy použité v roce 1980, tím bylo dosaženo lepšího příjmu signálu a prodloužení mise o dva až tři roky. Komunikace sondy Voyager 1 se Zemí by měla pokračovat až do roku 2025, kdy jeho radioizotopové termoelektrické generátory již nebudou dodávat dostatečné množství elektrické energie pro přenos dat k Zemi a pro provoz svých vědeckých přístrojů.\n\nHmotnost sondy při startu byla 815 kg, v září 2018 činila hmotnost 733 kg (rozdíl je tvořen hmotností spotřebovaného hydrazinu jako paliva pro orientační motorky). Pro oba Voyagery jsou zdroji energie tři radioizotopové termoelektrické generátory, které sice již překonaly původně plánovanou životnost, ale dnes se předpokládá, že budou schopny generovat dostatek energie pro komunikaci se Zemí i po roce 2025. Rychlost Voyageru 1 je 17 km/s.\n\nKonstrukce sondy vycházela ze zkušeností s konstrukcí předchozích sond v programu Mariner, ale i přesto si vyžádala přes pět let práce. Jedná se o sondu, jejíž tělo je tvořeno desetibokým hranolem o výšce 0,47 m a průměru 1,78 m a která je stabilizována ve třech osách. Na vrcholku tohoto hranolu se nachází parabolická směrová anténa s průměrem 3,66 m, která je určena k přenosu informací s pozemními radioteleskopy. K tělu sondy jsou připevněny tři výklopné tyče, na kterých se nachází vybavení a energetická jednotka sondy. Na první výklopné tyči o délce přibližně 2,5 m je na otočné plošině umístěno vědecké vybavení společně s kamerami a spektrometrem. Na další tyči o délce 13 m orientované na opačné straně jsou připevněna čidla magnetometru. Na poslední tyči jsou umístěny energetické zdroje sondy v podobě 3 radioizotopových termoelektrických generátorů (\"RTG\"), který palubní přístroje sondy zásobil 3×160 W elektrické energie. Přísun elektrické energie postupně s roky klesal a v roce 1997 dosahoval již jenom 335 W. Energetický zdroj je tvořen jednotkou o hmotnosti 39 kg, průměru 0,4 m a délce 0,5 m, jenž využívá jako zdroj energie PuO.\n\nCelkový provoz sondy je řízen zdvojeným palubním počítačem CCS (\"Computer Command Subsystem\"). Zpracování vědeckých a telemetrických dat a řízení vědeckých experimentů zajišťuje systém zpracování dat FDS (\"Flight Data Subsystem\") vybavený ztrojeným počítačem. Data mohou být zaznamenána na magnetopáskové paměti DSS (\"Data Storage Subsystem\") s kapacitou 536 Mbit. Komunikační systém pracuje v pásmu X (8,4 GHz, rychlost přenosu 8 bit/s až 115,2 kbit/s, výkon 23 W) a S (2,3 GHz, rychlost přenosu min. 40 bit/s). Stabilizační digitální systém AACS (\"Attitude and Articulation Control Subsystem\") využívající detektorů Slunce, sledovačů hvězd a 3 úhloměrných gyroskopů zajišťuje orientaci a stabilizaci sondy v prostoru a natáčení plošiny s optickými přístroji na zkoumané cíle. Celkem 16 trysek na jednosložkové kapalné pohonné látky (hydrazin, celková zásoba 105 kg) o tahu 16×0,9 N slouží jako výkonné prvky pro korekce dráhy (4 motory) a pro orientaci a stabilizaci sondy (8 motorů). Řízení sondy zajišťuje pozemní řídicí středisko Jet Propulsion Laboratory v Pasadeně pomocí radioteleskopů Deep Space Network.\n\n\nVoyager 1, podobně jako jeho sesterská sonda Voyager 2, na své palubě nese měděnou pozlacenou gramofonovou desku, která obsahuje poselství případným mimozemským civilizacím. Jedná se o disk o průměru 305 mm se záznamem 115 obrázků v analogovém formátu, 55 pozdravů v různých jazycích světa a 35 přírodních i umělých zvuků a 27 záznamů hudby zaznamenaný při rychlosti 16⅔ otáček za minutu. Disk je uložen uvnitř hliníkového pouzdra, na jehož povrchu je vygravírováno schéma, znázorňující původ sondy a návod k použití disku. Součástí pouzdra je i vzorek radioaktivního U (počáteční aktivita 9,6 Bq), umožňující případnému nálezci určení stáří sondy. Zbytek nahrávky je tvořen zvukovým záznamem.\n\nMezi pozdravy je i pozdrav v češtině. Krátkou větu navrhl a namluvil fyzik Václav Kostroun, profesor na Cornellově univerzitě v Ithace. Česká věta zní: „Milí přátelé, přejeme vám vše nejlepší“.\n\nJednou z hudebních nahrávek na pozlacené gramofonové desce je píseň „Johnny B. Goode“ z roku 1958, kterou složil a nahrál americký kytarista a zpěvák Chuck Berry.\n\nKaždá sonda měla stanovené hlavní cíle u každé planety, kterou měla navštívit. Mezi tyto úkoly patřilo:\n\n\"Voyager 1\" byl plánován jako \"Mariner 11\", součást programu Mariner. Od začátku se počítalo s využitím \"gravitačních manévrů\". S jejich pomocí je možné urychlit sondu a dosáhnout cílů za kratší období a tím i navštívit více planet.\n\n\"Voyager 1\" byl vypuštěn 5. září 1977 z mysu Canaveral na Floridě raketou Titan IIIE Centaur. Ačkoliv byl vypuštěn až 16 dní po svém dvojčeti \"Voyageru 2\", kvůli odlišné trajektorii byla jeho rychlost větší, tím dosáhl Jupiteru a Saturnu před svým dvojčetem. K první úpravě dráhy došlo 11. září 1977. Při této korekci se projevily drobné technické problémy, jednak s nasměrováním pohyblivé plošiny s televizní anténou a také s tahem řídících trysek. Podařilo se je však vyřešit.\n\nDne 10. prosince 1978, tedy více než rok po startu, začala sonda ve vzdálenosti 80 milionů km pořizovat první snímky Jupiteru. A 5. března následujícího roku prolétla ve výši 278 000 km nad mraky planety. Pořídila stovky fotografií (měsíc před Voyagerem 2) s rozlišením až 6 km a to včetně Velké rudé skvrny a prstenců kolem největší planety sluneční soustavy. Další fotografie pořizovala u měsíců Io, Ganymed, Callisto a Europa. Z Io získala ve vzdálenosti 20 000 km fotografie činné sopky, na Callistu krátery. Fotografickou činnost u planety Jupiter ukončila v dubnu 1979.\n\nS využitím gravitačního manévru a malé korekce pokračovala v dráze k planetě Saturn. Tu dostihla 12. listopadu 1980, když již tři měsíce předtím začala s jeho fotografováním. Předané fotografie přinesly mnoho nových poznatků. Prstence Saturnu mají velmi složitou strukturu několika tisícovek částic, jejichž struktura a tvar jsou rozmanité. Pořídila snímky měsíců Mimas, Tethys, Dione, Enceladus, Rhea a Titan. Kolem Titanu prolétla 12. listopadu 1980 ve vzdálenosti 6500 km. U Titanu pořídila řadu údajů o složení atmosféry a teplotě.\n\nV prosinci 2010 NASA oznámila, že se stále fungující sonda dostala na hranici Sluneční soustavy a že v daném prostoru sluneční vítr, který se dosud pohyboval ven, už nemíří ven, ale pohybuje se stranou. Dne 14. června 2012 bylo oznámeno, že detektory Voyageru 1 zaznamenaly nárůst výskytu nabitých částic, což naznačuje, že se sonda dostala ze zóny vlivu Slunce a nyní vniká do mezihvězdného prostoru, v němž je vyšší úroveň záření. Tato oblast je také brána za nejzazší hranici Sluneční soustavy – 17,9 miliard kilometrů od Země.\nDne 25. srpna 2012 NASA oficiálně potvrdila, že sonda Voyager 1 opustila sluneční soustavu.\n\nCesta Voyageru 1 nebyla plánována, aby došla k nějaké určité hvězdě, ale za 40 000 let by měl proletět kolem hvězdy AC+79 3888 (Gliese 445) ve vzdálenosti 1,6 světelného roku. Tato hvězda je v současnosti v souhvězdí Žirafy. Sonda se v daleké budoucnosti stane oběžnicí středu Mléčné dráhy (galaktocentrická dráha).\n\n\n"}
{"id": "21002", "url": "https://cs.wikipedia.org/wiki?curid=21002", "title": "Hlohov", "text": "Hlohov\n\nHlohov (polsky \"Głogów\" [guoguf], německy \"Glogau\") je okresní město na řece Odře v Dolnoslezském vojvodství na jihozápadě Polska. Má 68 114 obyvatel (2017) \nRozloha města činí 35 km².\n\n\n\n\nObležení Hlohova\n\n"}
{"id": "21018", "url": "https://cs.wikipedia.org/wiki?curid=21018", "title": "Tanzanie", "text": "Tanzanie\n\nTanzanie je stát na východním pobřeží střední Afriky. Vznikla v roce 1964 sloučením dvou původně nezávislých států Tanganiky, ležící u stejnojmenného jezera, a Zanzibaru. Na severovýchodě s ní sousedí Keňa, na severu Uganda, na severozápadě Rwanda a Burundi, na západě Demokratická republika Kongo, na jihozápadě Zambie a Malawi a na jihu Mosambik.\n\nV letech 1885–1919 bylo území německou kolonií pod názvem Německá východní Afrika. Dřívější oficiální anglický název země byl \"United Republic of Tanganyika and Zanzibar\". Ten se později změnil na \"United Republic of Tanzania\". Název Tanzanie je odvozen z názvů obou zakladatelských států. Ty se sloučily v šedesátých letech po získání nezávislosti na Velké Británii.\n\nOriginální název ve svahilštině je \"Jamhuri ya Muungano wa Tanzania,\" v češtině \"Tanzanská sjednocená republika\".\n\nTanzanie patří k nejdéle osídleným zemím světa. Nachází se zde proslulé paleoantropologické a archeologické lokality, vydávající pozůstatky prvních lidí (\"Homo habilis\") i jejich předchůdců z rodu \"Australopithecus\" (\"A. afarensis\", \"A. aeethiopicus\"). V Laetoli byly navíc zachyceny otisky stop dvojnohých homininů, zatímco nedaleká Olduvajská rokle se proslavila nálezy nejstarších kamenných nástrojů.\n\nVe 3. století bylo vnitrozemí Tanzanie osídleno kmeny Sanů, které postupně začaly vytlačovat bantuské kmeny. Pobřeží a okolní ostrovy obsazovali od 9. století arabští a perští obchodníci. Ve 12. století se v pobřežní oblasti začala rozvíjet islámská a arabsky orientovaná kultura Svahilců. V roce 1503 byl osídlen ostrov Zanzibar Portugalci. V roce 1698 byl Zanzibar dobyt maskatským sultánem z Ománu. V polovině 19. století pobřeží ovládal zanzibarský sultán. Během této doby se Zanzibar stal centrem obchodu s otroky pro celé východoafrické pobřeží a přes ostrov prošlo ročně až 50 000 otroků.\n\nBritové se se zanzibarským sultánem snažili uzavírat dohody, ale v 80. letech 19. století o oblast projevili zájem Němci. V roce 1885 se pobřežní oblast stala protektorátem německé říše, tzv. Německá východní Afrika. Britové získali Zanzibar v roce 1891 výměnou za jiné území. Během 1. světové války došlo z obou stran k odlivu surovin včetně lidských zdrojů do válčící Evropy. Po válce připadlo území Německé východní Afriky pod názvem Tanganika Velké Británii. Po druhé světové válce náleželo území OSN, správu vykonávala Velká Británie. V roce 1954 vznikl Tanganický africký národní svaz (TANU). 3. prosince 1961 byla vyhlášena nezávislost Tanganiky. V roce 1964 došlo ke spojení Tanganiky a Zanzibarské lidové republiky a vznikla Tanzanie. Zanzibarský sultán byl svržen a při revoluci byly povražděny tisíce Indů a Arabů.\n\nZ půd převládají červenohnědé půdy savan. Podnebí je v ovlivňováno monzuny – v létě ovlivňuje podnebí severozápadní monzun a v zimě jihovýchodní pasát. Vzhledem k velikosti země je možné rozlišit čtyři typy počasí. Hlavní období dešťů připadá na měsíce březen, duben a květen. Teplota se po celý rok drží nad 20 °C kromě vyšších nadmořských výšek. Průměrná roční teplota se během celého roku příliš nemění a dosahuje kolem 30 stupňů Celsia. Nejteplejšími měsíci jsou listopad až únor. Od března do května a od října do prosince je v zemi období dešťů.\n\nŘíční síť není dostatečně vyvinutá a převládají krátké toky s peřejemi. Nejdelší řekou je Rovuma o délce 1100 km. Další významné řeky jsou Rufiji (cca 100 km splavný úsek) a Great ruah. Zemí protéká přítok Nilu Kagera. Největším jezerem je Viktoriino jezero. Je zde i několik dalších jezer, např. Tanganika, Malawi a Rukwa. Plošně největší rostlinnou formací jsou travnaté savany a savanové lesy (Miombo). Ekologicky významné jsou mangrovové lesy na pobřeží a afro-alpská vegetace nejvyšších sopečných pohoří.\n\nV zemi se nacházejí národní parky a rezervace jako Serengeti, Kilimandžáro, Ngorongoro, Selous, Arusha\n\n\n\n\nMezi světové dědictví UNESCO patří chráněné území Ngorongoro, které bylo zapsáno na seznam v roce 1979. Nedaleko se nachází rokle Olduvai, kde byly nalezeny kosterní zbytky jednoho z nejstarších předchůdců člověka. V roce 1981 bylo na seznam zapsáno 1,5 milionu hektarů savany národního parku Serengeti. Nachází se tu přírodní divadlo, kde je možné pozorovat pravidelnou migraci velkých stád zeber, pakoňů a antilop. V rezervaci Selous, která byla zapsána na seznam UNESCO v roce 1982, žije řada ohrožených zvířat. Národní park Kilimandžáro byl zapsán do světového dědictví v roce 1987. Nachází se v něm nejvyšší hora Afriky Kilimandžáro s výškou 5 895 m n. m.\n\nPodle ústavy z roku 1965 je Tanzanie republikou prezidentského typu. Hlavou státu a současně předsedou je prezident, který má dva náměstky. První zastupuje Zanzibar a je předsedou tamní autonomní vlády a druhý zastupuje Tanganika (pevninskou část Tanzanie). Prezident spolu s Národním shromážděním mají zákonodárnou moc. Národní shromáždění je jednokomorové. Dříve byl jedinou stranou Africký národní svaz Tanganika (Tanum), založený již v roce 1929.\n\nTanzanie je rozdělena do třiceti jedna oblastí, 26 na pevnině a 5 na Zanzibaru a na 99 okresů. Zajímavé je, že má dvě hlavní města: Dar es Salaam je současné hlavní město, ale vláda se přesouvá do města Dodoma.\n\nTanzanie je chudá africká země, průměrné HDP na osobu dosahovalo v roce 1996 jen 170 USD. Ekonomika je velmi závislá na zemědělství, které pokrývá 85 % exportu. V roce 2013 tvořilo 24,5 procent HDP. a zaměstnává polovinu ekonomicky aktivního obyvatelstva. Topografie a klimatické podmínky jej však značně limitují, takže pouze 4 % území jsou kultivována. Dalším významným zdrojem příjmů je turismus. Poslední reformy veřejného sektoru a bankovnictví posilují soukromý sektor, ekonomický pokrok však mimo jiné brzdí i vysoká míra korupce.\n\nVyváží se hlavně bavlna, káva a ořechy, převážně do Japonska a Evropy. Ačkoliv panuje na venkově ohromná bída, ve městech je situace trochu stabilnější, stejně jako politická situace, zemi neohrožuje občanská válka tak, jako její sousedy.\n\nPro hospodářství Tanzanie začíná být velkým přínosem odvětví cestovního ruchu, které roste z roku na rok. Země láká turisty především na safari v národních parcích a rezervacích. Serengeti a Ngorongoro jsou světoznámé. Velkým lákadlem je také výstup na nejvyšší horu Afriky – Kilimandžáro. Z historických památek je zajímavý Stone Town na ostrově Zanzibar. Naopak zcela ignorována je Kilwa (chrání ji také UNESCO) – historické centrum starobylé říše Kilwa. Vzhledem k rozmezí nadmořské výšky je v Tanzanii silné střídání teplého a chladnějšího počasí běžné. Na pobřeží Indického oceánu lze nalézt krásné pláže. Nudismus a opalování „nahoře bez“ není povoleno. V oblastech, kde převládá islám, je nošení vhodného oblečení nutností. Za přechovávání drog jsou přísné tresty. Homosexualita a její projevy nejsou povoleny a jsou za ni velké tresty (až 25 let vězení).\n\nObyvatelé se člení do mnoha kmenů, z nichž jsou nejpočetnější Svahilci, Sukumové, Ňamweziové a Makondové hovořící bantuskými jazyky. Jako ve většině afrických zemí žije většina obyvatel na venkově. Gramotných je 67 % obyvatelstva. Tanzanci vyznávají křesťanství (Tanganika) a islám (na Zanzibaru až 97 % lidí). Úředními jazyky jsou angličtina a svahilština. Ve vnitrozemí žijí nilotští pastevci z kmene Masajů a lovci a sběrači z kmene Hadzů. Indové a Arabové původem z Ománu žijí především na Zanzibaru a ve městech na pobřeží. Na Zanzibaru se narodil také zpěvák Freddie Mercury jehož rodina pocházela z řad Pársů z Indie. Střední délka života je 68 let pro muže, 70 let pro ženy. \n\nNa pobřeží Tanzanie obyvatelé vyznávají islám již od 8. století. Muslimky nedbají na zahalení, nosí jenom šátek, který nechává zcela odkrytý obličej. Muži nosí typické muslimské hábity nebo normální oblečení. Asi jedna třetina obyvatel vyznává křesťanství. Obyvatelé jsou hluboce věřící a pravidelně navštěvují nedělní mše. Muslimové a křesťané se navzájem respektují. Země povoluje i smíšená manželství.\n\nPopulárním hudebním žánrem v Tanzanii je taarab, k jeho nejznámějším představitelům patří Bi Kidude a Siti binti Saad. Na území dnešní Tanzanie se narodil i slavný zpěvák skupiny Queen Freddie Mercury. Herečka Rachel Luttrellová se proslavila rolí Teyly Emmaganové v americkém televizním seriálu \"\".\n\nOd roku 1964 se Tanzanie účastní olympijských her. Dosud (k roku 2018) získala dvě stříbrné medaile, obě na olympijských hrách v Moskvě roku 1980, obě v bězích na dlouhé tratě. V závodě na 3000 metrů s překážkami skončil druhý Filbert Bayi, na pěti kilometrech pak Suleiman Nyambui. Christopher Isengwe získal stříbro v maratonském běhu na mistrovství světa v Helsinkách roku 2005. Hasheem Thabeet byl prvním tanzanským basketbalistou v americké NBA.\n\nV letech 1909–1913 probíhaly na území dnešní Tanzanie velké vykopávky pod německým vedením. Slavná lokalita Tendaguru dala světu například kostru obřího dinosaura rodu \"Giraffatitan\". V archeologickém nalezišti Ngorongoro byly zase nalezeny nejstarší pozůstatky předchůdce dnešního člověka, \"homo habilis\". V roce 1979 proto byla tato lokalita zapsána na seznam světového kulturního dědictví UNESCO. Za dva roky se stejné pocty dočkaly dva historické přístavy, Kilwa Kisiwani a Songo Mnara. Obchodníci z těchto dvou přístavů, ležících na ostrůvcích kousek od pobřeží, obchodovali mezi 13.-16. stoletím se zlatem, stříbrem, perlami, parfémy, keramikou a čínským porcelánem. Většina zboží dopravovaná ve středověku přes Indický oceán těmito dvěma základnami prošla. Později byl na seznam připsán z podobných důvodů i přístav Zanzibar. V roce 2006 se světovým dědictvím staly i skalní malby v Kondoa. Nacházejí se na východních svazích Masajského valu, v přírodní skalních úkrytech. Malby tam lidé malují asi 2000 let. Skalních úkrytů je asi 150, na celkové ploše 2 400 čtverečních kilometrů.\n\n\n"}
{"id": "21019", "url": "https://cs.wikipedia.org/wiki?curid=21019", "title": "Buňoro-Kitara", "text": "Buňoro-Kitara\n\nBuňoro-Kitara či Buňoro (anglicky \"Bunyoro-Kitara\" či \"Bunyoro\") je nejstarší a jedno z pěti tradičních království na západě Ugandy. Kdysi jedno z nejmocnějších království, které má dnes spíše jen obřadní funkci bez reálné autonomie. Jeho hlavním městem je Hoima. Království se rozkládá na ploše o rozloze 21 376 km², jehož třetinu území tvoří vodní plochy. Je to řídce osídlená oblast s počtem obyvatel okolo 1 232 422 v roce 2002. V současnosti zahrnuje ugandské distrikty Hoima, Kibale a Masindi. Hlavou království je král (Omukama) Solomon Gafabusa Iguru I.\n\nŘíše Kitara byla založena na začátku 15. století. Zakladateli Kitary byl rod Abatembuzi, který zde po nějakou dobu vládl. Tato říše byla mocná a velká. Pak se ale rozpadla a v průběhu 16. století vzniklo království Buňoro-Kitara. Patřilo mezi největší a nejmocnější království v regionu. Významnou roli hrála výhodná poloha Velkých jezer a přírodní bohatství. Důležité bylo hutnictví. Moc Buňora srazily vnitřní rozpory. Roku 1830 se od Buňora oddělilo Toro a z Buňora se stalo malé království, které však stále ovládalo lukrativní obchodní cesty. Sousední Buganda mocně posilovala a Buňoro se cítilo ohroženo. Na konci 19. století vpadla do Buňora vojska Británie, ale Buňoro, jemuž tehdy vládl král Kabalega mocně vzdorovalo díky svojí dobře vycvičené armádě Abarusuuru. I přesto se však 30. června 1896 stalo Buňoro britským protektorátem. Téhož roku Buganda ovládla dosud buňorský okres Kooki. Jako výraz vděčnosti Bugandě za vojenskou pomoc při porážce Buňora britští kolonialisté předali Bugandě některá okrajová buňorská území (moderní distrikt Kibale). Nakonec byl dne 9. dubna 1899 další král Karukara Kitahimbwa zajat a poslán do vyhnanství na Seychely. To Buňoro značně oslabilo a podlehlo koloniálnímu tlaku. Britští kolonialisté pak podepsali 10. března 1900 s Bugandou dohodu dle níž mimo jiné Buganda získala další buňorská území. Následně se 1. dubna 1905 Buňoro stalo součástí kolonie Ugandy v jehož rámci mělo určitou autonomii. Během koloniální nadvlády mnoho obyvatel Buňora zemřelo a řada dalších emigrovala do zahraničí, kde žila ve špatných podmínkách. Lidé ztráceli svoji kulturní identitu. Britové stavěli v Buňoru pevnosti, do kterých posílali núbijské vojáky. Baňorové se báli mluvit rodným jazykem. Došlo to tak daleko, že se vojáci z Buňora během 1. a 2. světové války zapisovali jako občané Bugandy a ne Buňora. Po osamostatnění Ugandy mělo království Buňoro-Kitara v jejím rámci na základě tehdejší ugandské ústavy v letech 1962-1967 omezenou autonomii. V této době byly komplikovány (a dodnes jsou) vztahy s Bugandou kvůli kauze \"ztracených okresů\". Ta se dotýká celých současné ugandské distrikty Kayunga, Kiboga, Luwero, Mubende, Nakaseke, Nakasongola, většiny území distriktu Mityana a původně i distriktu Kibale, který byl Buňoru na základě referenda k 1. lednu 1965 navrácen.\n8. září 1967 bylo království Ugandou zrušeno, ale 24. června 1993 bylo obnoveno.\n\nV království vládne král (Omukama) a jeho pozice byla dědičná. Králi pomáhá rada poradců známá jako Bajwara Nkondo, kabinet s 21 ministry a Orukurato (parlament) plus jeho osobní tajemníci. Vládly zde dynastie Batembuzi, Bachwezi, v současnosti vládne dynastie Babiito. Současný panovník Solomon Gafabusa Iguru I. je kulturní vůdce bez administrativní a politické moci. Král byl také velitelem ozbrojených sil a každý provinční vůdce byl velitelem vojenského oddělení v jeho provincii.\n\nPřehled králů a ministerských předsedů vládnoucích v Bunyoru:\n\nTřetinu plochy království pokrývá voda. To je hlavně jedno z Velkých jezer Albertovo jezero. Oblast leží ve Východoafrické plošině. Velká část království je pokryta deštnými lesy Budongo, Kasongoire v okrese Masindi; Bugoma a Wambabya v okrese Hoima a Kassato v okrese Kibaale.\nDále jsou zde národní parky Murchision, Karuma a také ekoturistické centrum Biiro. V království je mnoho volně žijící zvěře. V národním parku Murchision je 43% biodiverzity. Územím protékají řeky Nkusi, Kalu a Victoria Nile. Mezi největší města patří Butiaba, Masindi, Hoima a Kibaale.\n\nPodnebí\n\nPřevažuje zde tropické podnebí, které se v různých částech království liší.\n\nKrálovství má nerostné bohatství v podobě ropy, drahokamů, turmalínu, rubínů, granátů, různých minerálů, titanu, cínu, zlata a železa. Velmi rozsáhlé je zemědělství tabáku, cukrové třtiny, čaje, kukuřice a rýže. Funguje také farmaření.\n\nKdysi bylo Buňoro centrem obchodu. Byl zde obchod se solí z jezera Katwe. Buňoro mělo také hodně dobré kovářství díky produkci železa, které přilákali další obchodníky. Hodně velký význam měl mlékárenský průmysl, kdy se nové farmy stavěly kolem hlavní silnice a přebytek se prodával.\n\nKrálovství Buňoro má v současnosti asi 1 232 422 obyvatel (v roce 2002), za to v roce 1997 to bylo podle odhadů přibližně 800 000 obyvatel. Asi 3 % obyvatel žije v městských centrech. Lidé z Buňora-Kitary jsou známí jako Baňorové či Muňorové. Jejím rodným jazykem je Runyoro-Rutooro, náležející k bantuským jazykům. Původně Baňorové obývali Kongo. Míra gramotnosti je 46% u mužů a 55% u žen, což je na Africký kontinent velmi vysoké číslo. Vyskytuje se zde několik etnik z nichž nejpočetnějším jsou Baňorové, seskupení v klanech. Kdysi byly části království pojmenovávány podle názvu klanu, který tam žil. Například oblast Buyaga dle klanu Bayaga a oblast Buruli dle klanu Baruli.\nV království jsou tři hlavní náboženství: Protestantství, Katolictví a Islám.\n\nBuňoro-Kitara má bohatou vlastní kulturu. Kultura a zvyky jsou zakořeněny v klanech. Existuje zde mnoho klanů a proto byly vytvořeny instituce klanů Rukirabasaija Agutamba.\nVšechny oblasti umění, vědy, etiky závisí na těchto institucích klanů.\n\nKrálovství má řadu kulturních zajímavostí: královské hrobky v Mparo, Katasiha Fort, palác Karuziika, horké prameny v Kibiro, africké vesnice, národní park Murchison Falls (s vzácnými druhy motýlů, opic a léčivých stromů).\n\nJednotlivá etnika mají bohaté hudební tradice. Hudba je obecně rytmická a složitost rytmů se liší mezi etniky.\n\nSmrt je často přisuzována čarodějům a duchům. Nový měsíc slaví obřadem Empango. Každá vesnice má svého staršího, známý jako Mukuru w' Omugongo. V Bunyoro měli velmi kvalitní řemeslníky hlavně kováře.\n\nRunyege/Etongoro je v Buňoru obřadním tancem. Tance během námluv v klanech, kdy se vybírají partneři se nazývají Ebinyege. Stalo se že během námluv si více mužů vybralo jednu dívku. Pak přišel na řadu tanec a dívka si musela vybrat nejlepšího tanečníka s nejlepší fyzičkou. V této kultuře se věří, že nejlepší tanečník bude nejlepším i v manželství.\n\nV Buňoru mají lidé více jmen. Dávají si jméno (Ibara) a pak ještě pochvalné jméno (Empaako). Existuje celkem 11 empaako jmen. Jsou to Abwooli, Adyeeri, Araali, Akiiki, Atwooki, Abbooki, Apuuli, Abbala, Acaali, Ateenyi a Amooti.\nEmpaako je také oslovení při pozdravu. Empaako je zvláštní slovo k vyjádření lásky a respektu. U nás se řekne ,Dobrý den“ a Baňorové řeknou ,Empaako\". Buňorští muslimové si ještě dávají islámská jména Muhamad, Ipimairi, Arajubu a Bulaimu. Dávají si jména podle toho jaká situace je v rodině či klanu. Například jméno Nyamayarwo znamená \"maso pro smrt\". Obecně to znamenalo že rodiče jsou připraveni na nejhorší, neboť jim už předtím umřely děti.\nTaké existují speciální pojmenování pro dvojčata.\n\nKRÁLOVSKÁ HYMNA\n\nrefrén\n\nKitara Kitara\nTukugonza nyina itwe\nNitwe abaana b'ihanga\n\nAbakutamu ekitiinisa\n\nsloky\n\n1. Leero turakoraki\nNitwijuka ekitiinisa\nKyihanga Iyaitu Bunyoro\n\n2. Emyenda ya Kitara\nTukwatanize hamu\n\nTwesigege Omukama\n\nNukwo twombeke Bunyoro\n\n3. Mu njura mu ihunga\n\nMu rubaale n'enkuba\n\nOmu businge n'obubi\n\nKatufere hali Bunyoro.\n"}
{"id": "21020", "url": "https://cs.wikipedia.org/wiki?curid=21020", "title": "Dionýsios Alexandrijský", "text": "Dionýsios Alexandrijský\n\nSvatý Dionýsios Alexandrijský, nazývaný též Veliký († 265 Alexandrie), byl alexandrijským biskupem, žákem Órigenovým a významným teologem Alexandrijské školy.\n\nDionýsios pocházel z pohanské, dobře situované rodiny. Ke křesťanské víře jej přivedla četba textů a hledání pravdy, jak sám píše ve svých listech. Když Órigenés opustil Alexandrii, nastoupil po něm ve vedení školy Héraklas. Po smrti biskupa Démetria nastoupil Héraklas i do této funkce. Po Héraklově smrti (248) pak obě funkce zastával Dionýsios.\n\nDionýsios opustil Alexandrii několikrát. Nejprve za Deciova pronásledování křesťanů, ale po císařově smrti (251) se opět vrátil. Za vlády císaře Valeriana (253-260) byl poslán do vyhnanství v Libyi, později v egyptském městě Meriotis. Zažil také morovou ránu, občanskou válku a další katastrofy. Zemřel v roce 265 po nemoci, kvůli niž se nemohl zúčastnit probíhajícího antiošského synodu (264-265).\n\n\n\n\n\n1) \"List Novaciánovi\" – Římskému schismatikovi a vzdoropapeži Novaciánovi psal, že jakékoli utrpení je lepší než rozdělení církve. Novatianus se oddělil od papeže v otázce přijímání zpět do církve těch, kdo podlehli mučení a pronásledování a odpadli od víry a chtěli se opět vrátit do církve.\n\n2) \"List Basilidovi\", biskupu z Pentapole – Dionýsios odpovídá na Basilidovy otázky ohledně délky postní doby a podmínek nutných k přijetí eucharistie.\n\n3) \"List Fabiovi\" – Z tohoto listu máme jen výtah u Eusebia. Dionýsios v něm řeší palčivou otázku přijímání zpět do církve těch, kdo odpadli při pronásledování.\n\n\nSvatý Dionýsios Alexandrijský byl zapsán do římského seznamu svatých (Římské martyrologium). V římskokatolické církvi je jeho památka připomínána 17. listopadu, ale existují regionální rozdíly (např. v českých zemích byla dříve 3. října). Tohoto světce uctívají i východní, pravoslavné církve.\n\n"}
{"id": "21021", "url": "https://cs.wikipedia.org/wiki?curid=21021", "title": "Okres Žďár nad Sázavou", "text": "Okres Žďár nad Sázavou\n\nOkres Žďár nad Sázavou je okres v Kraji Vysočina. Jeho dřívějším sídlem bylo město Žďár nad Sázavou.\n\nV rámci kraje sousedí na západě s okresem Havlíčkův Brod, na jihozápadě s okresem Jihlava a na jihu s okresem Třebíč. Dále pak sousedí na jihovýchodě a východě s okresy Brno-venkov a Blansko Jihomoravského kraje a na severu a severovýchodě s okresy Svitavy a Chrudim Pardubického kraje.\n\nK 31. prosinci 2003 měl okres celkovou plochu 1 671,84 km², z toho:\n\nData k 1. lednu 2007:\n\n\nOkresem procází dálnice D1 a silnice I. třídy I/19 a I/37.\nSilnice II. třídy jsou II/343, II/348, II/349, II/350, II/352, II/353, II/354, II/357, II/360, II/362, II/375, II/379, II/385, II/387, II/388, II/389, II/390, II/391, II/392, II/395, II/399 a II/602.\n\nMěsta jsou uvedena tučně, městyse \"kurzívou\", části obcí .\n\nBaliny •\nBlažkov  •\nBlízkov  •\n\"Bobrová\" •\nBobrůvka •\nBohdalec •\n\"Bohdalov \" •\nBohuňov  •\nBorovnice •\nBory  •\nBřezejc •\nBřezí  •\nBřezí nad Oslavou •\nBřezské •\nBudeč •\nBukov •\nBystřice nad Pernštejnem  •\nBýšovec  •\nCikháj •\nČerná  •\nDalečín  •\nDaňkovice •\nDlouhé •\nDobrá Voda •\nDolní Heřmanice  •\nDolní Libochová •\nDolní Rožínka  •\nFryšava pod Žákovou horou •\nHamry nad Sázavou  •\nHerálec  •\nHeřmanov •\nHodíškov •\nHorní Libochová  •\nHorní Radslavice •\nHorní Rožínka •\nChlumek •\nChlumětín •\nChlum-Korouhvice  •\nJabloňov •\nJámy •\nJavorek •\n\"Jimramov \" •\nJívoví •\nKadolec •\nKadov •\nKarlov •\nKněževes •\nKoroužné  •\nKotlasy •\nKozlov •\nKrásné  •\nKrásněves •\nKřídla •\nKřižánky  •\n\"Křižanov \" •\nKřoví •\nKuklík •\nKundratice •\nKyjov •\nLavičky  •\nLhotka •\nLísek  •\nLíšná •\nMalá Losenice •\nMartinice •\nMatějov •\n\"Měřín \" •\nMeziříčko •\nMilasín •\nMilešín •\nMirošov •\nMoravec •\nMoravecké Pavlovice  •\nNetín  •\nNížkov  •\nNová Ves •\nNová Ves u Nového Města na Moravě •\nNové Dvory •\nNové Město na Moravě  •\nNové Sady •\n\"Nové Veselí\" •\nNový Jimramov  •\nNyklovice •\nObyčtov •\nOřechov  •\nOslavice •\nOslavička •\nOsová Bítýška  •\nOsové •\n\"Ostrov nad Oslavou \" •\nOtín  •\nPavlínov •\nPavlov  •\nPetráveč •\nPikárec •\nPísečné •\nPočítky •\nPoděšín •\nPodolí •\nPokojov •\nPolnička •\nProsetín  •\nRačice •\nRačín •\nRadenice •\nRadešín •\nRadešínská Svratka •\nRadkov •\nRadňoves •\nRadňovice •\nRadostín •\nRadostín nad Oslavou  •\nRodkov •\nRosička •\nRousměrov  •\nRovečné  •\nRozseč •\nRozsochy  •\nRožná  •\nRuda  •\nRudolec •\nŘečice •\nSázava  •\nSazomín •\nSejřek  •\nSirákov •\nSklené •\nSklené nad Oslavou •\nSkorotice  •\nSkřinářov •\n\"Sněžné \" •\nSpělkov •\nStrachujov •\nStránecká Zhoř  •\n\"Strážek \" •\nStřítež  •\nSulkovec  •\nSvětnov •\nSviny •\nSvratka  •\nŠkrdlovice •\n\"Štěpánov nad Svratkou\"  •\nTasov •\nTři Studně •\nUbušínek •\nUhřínov  •\nUjčov  •\nÚjezd •\nUnčín •\nVatín •\nVěcov  •\nVěchnov •\nVelká Bíteš  •\nVelká Losenice  •\nVelké Janovice •\nVelké Meziříčí  •\nVelké Tresné •\nVepřová •\nVěstín  •\nVěžná  •\nVídeň •\nVidonín •\nVír •\nVlachovice •\nVlkov •\n\"Vojnův Městec \" •\nVysoké •\nZáblatí •\nZadní Zhořec •\nZnětínek •\nZubří •\nZvole  •\nŽdánice •\nŽďár nad Sázavou \n\n\n\n"}
{"id": "21022", "url": "https://cs.wikipedia.org/wiki?curid=21022", "title": "Ladislav Pohrobek", "text": "Ladislav Pohrobek\n\nLadislav Pohrobek, nebo Holec (německy/latinsky \"Ladislaus Postumus\", 22. února 1440 Komárno – 23. listopadu 1457 Praha) z rodu Habsburků byl od 10. listopadu 1444 uherský (formální korunovace dokonce již 15. května 1440) a od 28. října 1453 také český král.\n\nByl čtvrtým dítětem českého, uherského a německého krále a rakouského vévody Albrechta II. (V.) Habsburského a jeho choti Alžběty Lucemburské, dcery císaře Zikmunda. Protože se narodil až čtyři měsíce po smrti svého otce, byl nazýván pohrobkem.\nV době jeho nezletilosti za něj rozhodoval zemský sněm.\nJeho matka se všemožně snažila prosadit synova dědická práva především na vládu v Uhrách, kde měl jeho nároky hájit Jan Jiskra z Brandýsa, kterého přijala do svých služeb. Také nechala ukrást svatoštěpánskou uherskou korunu, k čemuž využila dvorní dámu Helenu Kottannerovou. Zařídila i Ladislavovu korunovaci ve Stoličném Bělehradě 15. května 1440, necelé dva měsíce po narození. Uherský sněm však Ladislavovy nároky odmítl a zvolil si za svého panovníka polského krále Vladislava III. Důvodem bylo stoupající turecké nebezpečí, které vyžadovalo, aby v čele království stál dospělý král, schopný řídit obranu země.\n\nV Čechách propukla po Albrechtově smrti anarchie. Stavové začali hledat vhodného kandidáta na český trůn, nemohli však najít žádného vhodného. O českou korunu nebyl zájem. Královský majetek byl většinou rozkraden, to, co zůstalo, bylo ve špatném stavu. Přední šlechtické rody konaly výpady proti sousedícím panstvím. V této situaci byla 20. června 1440 v Praze učiněna královská volba – sbor 46 volitelů, mezi nimi i pozdější král Jiří z Poděbrad, dal své hlasy Albrechtu Bavorskému, synovci královny Žofie, manželky zemřelého Václava IV. Albrecht mluvil česky a dlouho pobýval na pražském dvoře. Zřejmě právě na základě znalosti neutěšených českých poměrů také Albrecht nabízenou korunu odmítl.\n\nKoncem roku 1442 zemřela dvouletému Ladislavu Pohrobkovi také matka a poručníkem se stal jeho strýc Fridrich III. Habsburský, který byl po Albrechtově smrti zvolen římským králem, tj. císařem.\n\nRoku 1444 padl Vladislav III. Jagellonský na křížové výpravě proti Turkům u Varny (proto dostal přízvisko Varnenčík). Poté uherský sněm uznal dědické nároky Ladislava Pohrobka a přijal ho za svého krále. Správcem království po dobu Ladislavovy nezletilosti se stal slavný vojevůdce, sedmihradský vojvoda Jan Hunyadi. V českých zemích byl přijat nejdříve na Moravě v srpnu 1453, což vyvolalo negativní reakci ze strany českých stavů, podle kterých to měli být čeští stavové, kdo přijme nového panovníka jako první a ne moravští. Do Čech vstoupil až v listopadu 1453 u Jihlavy. Roku 1453 byl Ladislav jako třináctiletý zvolen a korunován také českým králem. Zde vykonával správcovskou funkci Jiří z Poděbrad.\n\nLadislavovi nebylo dopřáno dlouhé panování. Roku 1457 přijel do Čech, aby se ujal vlády a seznámil se s českou společností a prostředím, neboť si Prahu zvolil za své rezidenční město. Stalo se tak i kvůli neutěšené situaci Ladislava v Uhersku. V březnu 1457 nechal popravit syna Jana Hunyadiho Ladislava Hunyadiho, který byl obviněn z vraždy Ulricha Celjského – Pohrobkova příbuzného a dlouholetého ochránce. Tato poprava vyvolala v Uhrách takový odpor, že Pohrobek se rozhodl odjet do Prahy, kde také strávil poslední měsíce života.\n\nV Praze se též měla uskutečnit jeho svatba s francouzskou princeznou Magdalenou, dcerou krále Karla VII. Do Francie bylo vysláno poselstvo v čele s českým šlechticem Zdeňkem ze Šternberka, které mělo požádat o princezninu ruku a doprovodit nevěstu do Čech. Během příprav na svatbu však sedmnáctiletý král náhle onemocněl a po třech dnech zemřel.\n\nVzhledem k tomu, že se dosud těšil plnému zdraví, vznikla v té době i později celá řada dohadů o možné příčině královy smrti. Na králově těle byly patrné výrazné hematomy. Jedni usuzovali na otravu a podezřívali z královraždy Jiřího z Poděbrad, který poté získal český trůn. Další domněnkou bylo, že šlo o morovou nákazu. Teprve v roce 1985 dospěl antropolog MUDr. Emanuel Vlček po vyšetření králových kosterních pozůstatků k názoru, že Ladislav trpěl vzácnou formou leukémie.\n\nLadislavovou smrtí skončil první pokus v dějinách střední Evropy vytvořit mohutné podunajské soustátí, jejž inicioval Ladislavův děd Zikmund Lucemburský. Toto soustátí, které mohlo nastavit hráz pronikání Osmanů do nitra Evropy, bylo odsouzeno k zániku právě v okamžiku, kdy bylo obrany nejvíce zapotřebí, krátce po dobytí Konstantinopole Turky.\n\nSpor o dědictví po Ladislavu Pohrobkovi postavil na řadu desetiletí proti sobě dvě v té době nejmocnější dynastie ve střední Evropě: Habsburky, kteří se snažili uhájit to, co získal Albrecht II. sňatkem s dědičkou Lucemburků Alžbětou, a Jagellonce, opírající své nároky na českou a uherskou korunu o dědická práva Ladislavovy sestry Alžběty Habsburské, s níž se roku 1454 oženil polský král a litevský velkokníže Kazimír IV.\n\nOvládnout české a uherské království a připojit je k dosavadním državám by pro oba rody znamenalo získat převahu ve východní části střední Evropy. Naděje císaře Fridricha III. ani Kazimíra Jagellonského se však nesplnily, neboť v Uhrách i v zemích Koruny české byli zvoleni králové z domácích šlechtických rodů, Hunyadiho syn Matyáš zvaný Korvín a Jiří z Poděbrad.\n\n\n"}
{"id": "21024", "url": "https://cs.wikipedia.org/wiki?curid=21024", "title": "Americká občanská válka", "text": "Americká občanská válka\n\nAmerická občanská válka (1861–1865) byl ozbrojený konflikt, jenž probíhal na severoamerickém kontinentu mezi státy Unie a státy Konfederace, což byla koalice jedenácti amerických států, které se chtěly odtrhnout od Unie. Jelikož státy Konfederace byly soustředěny v jihovýchodní části Unie, nazývá se tato válka také válkou Severu proti Jihu. Jako příčina války se často uvádí spor o otroctví. Tento výklad je značně zjednodušený, důvodů k válce byla celá řada. Jih usiloval o mnohem větší autonomii jednotlivých států v Unii, se kterou Sever, který prosazoval silnější centrální vládu, nesouhlasil. I když se Jih obával, že zrušení otroctví bude logickým důsledkem růstu moci vlády ve Washingtonu, otroctví stálo (ne vždy zcela zřetelně) v pozadí i ostatních rozporů.\n\nVálka přinesla kolem 600 000 mrtvých, což převyšuje ztráty amerických vojsk ve všech ostatních konfliktech dohromady. Občanská válka zaznamenala první masivní využití telegrafu, železnice a kulometů v boji a skončila porážkou populačně i průmyslově slabšího Jihu. Jejím důsledkem bylo posílení centrální vlády, zrušení otroctví a zbídačení Jihu, ale i rozšíření občanských svobod, další územní expanze USA a mohutný hospodářský rozmach (včetně Jihu).\n\nPoté, co byla v roce 1776 vyhlášena nezávislost USA a vyřešeny vnitřní problémy, se Amerika začala obchodně a územně rozvíjet. Za francouzské revoluce i za napoleonských válek v Evropě zůstávala Amerika neutrální. V letech 1812–1814 proběhla válka s Velkou Británií, která skončila prakticky nerozhodně a Spojeným státům mnoho nepřinesla. Roku 1803 ale Spojené státy americké od Napoleona odkoupily Louisianu a zdvojnásobily tak své území. Nadále pokračovaly konflikty s Indiány, jež často končily jejich masakrem. Roku 1819 získaly USA od Španělů poloostrov Floridu. Roku 1823 vyhlásil prezident James Monroe tzv. monroeovu doktrínu. Ta deklarovala jako cíl zahraniční politiky USA vzájemné nevměšování evropských a amerických zemí do záležitostí druhého kontinentu. Reagovala tím na zásahy některých evropských států v Jižní Americe. Dočasně byla tato doktrína opuštěna během první světové války a definitivně pak při druhé. V roce 1845 USA obsadily Texas. V letech 1846 až 1848 vedly válku s Mexikem a získaly Kalifornii, Arizonu, Nové Mexiko a Oregon. Stále více se vyhrocovaly spory mezi jižní a severní částí USA. Zatímco na jihu převažovalo pěstování plodin, které měly být vyváženy, sever USA byl průmyslovější a převažoval v něm dovoz. Nejzásadnějším sporem vedoucím až k občanské válce byla výše cel, kterou chtěl mít Jih co nejmenší a Sever naopak co nejvyšší.\n\nPříčinou občanské války byl dlouhodobý odlišně probíhající vývoj Severu a Jihu. Na Jihu si bohatí plantážníci uvědomili, že sotva seženou dostatek bílých lidí, kteří by byli ochotni pracovat v tamním horkém podnebí. Indiáni se ukázali být málo odolní, a tak se možnost využít k práci černochy, zvyklé na horké podnebí, zdála být nejlepší. V 19. století si už žádný Jižan nedokázal představit život bez otroků. Největšími vlastníky otroků byli plantážníci pěstující převážně bavlnu. Ti byli privilegovanou vrstvou jižanského obyvatelstva. Jejich plantáže produkovaly většinu zemědělských výrobků celých USA. V roce 1860 se vyvezlo z USA 57 % sklizně bavlny do zahraničí, převážně do Velké Británie, kde byla po bavlně velká poptávka. Americká bavlna byla nejkvalitnější a díky otrokářskému systému také nejlevnější na trhu. V roce 1860 se nacházely v USA 4 miliony otroků. Ovšem plantážníci a otroci nebyli jedinými obyvateli Jihu. Žila zde i takzvaná střední vrstva, drobní zemědělci pracující na své půdě, někteří z nich vlastnili dva až tři otroky. Další skupinou obyvatel byla tzv. bílá chátra, což byli nemajetní bílí obyvatelé. Všichni bílí Jižané nevlastnili otroky. Podle sčítání lidu z roku 1860 bylo ve Spojených státech celkem 393 975 majitelů otroků, kteří reprezentovali 8 % amerických rodin. Na Jihu vlastnilo otroky celkem 33 % všech rodin.\n\nO starém Jihu existuje spousta mýtů. Jeden mluví o pyšných, vzdělaných mužích, kteří brali otroctví jako nutnost, bez které by jejich plantáže nepřežily. Druhý mluví o despotech, kteří bičují své otroky, chovají se nelidsky a ve své krutosti si libují. Pravdu je třeba hledat někde mezi nimi. Na severu USA se rozvíjel průmysl a rozdílný pohled na otroctví byl nejvýraznějším rysem odlišujícím Unii a pozdější Konfederaci. Na průmyslovém Severu se nacházelo obrovské přírodní bohatství, neustále přicházeli další přistěhovalci z Evropy, dynamicky rostl vnitřní trh, k jehož rozmachu vedlo další dobývání a osídlování Západu. Na Severu se budovaly železniční cesty a v rychlém tempu se rozvíjela oblast bankovnictví. V roce 1850 činila průmyslová produkce Jihu 168 milionů dolarů, zatímco na Severu to bylo 845 milionů dolarů. V roce 1860 se Sever podílel na celkovém ročním produktu USA 92,5 %. Těsně před vypuknutím války byl poměr sil jednoznačný – v ozbrojených silách měl Sever převahu 2:1 a ve výrobě zbraní 30:1. Vše tedy nasvědčovalo tomu, že v ozbrojeném konfliktu rychle a jednoznačně zvítězí Sever. Jižané však měli výhodu v tom, že v jejich řadách panovalo nadšení pro válku, což se o Severu říct nedalo. Diplomaté Jihu navíc spoléhali na to, že se do konfliktu zapojí i Velká Británie a Francie, které Jihu pomohou, a společnými silami pak zničí Sever USA, který byl pro tyto dvě evropské mocnosti nebezpečným hospodářským konkurentem. Další rozpory vznikly kvůli clům vůči Britům. Jih chtěl cla co nejmenší, naproti tomu průmyslníci, obchodníci a bankéři ze Severu usilovali o pevnou měnu a celní ochranu. I přes společenské rozdíly převládaly dlouho snahy o kompromisní řešení.\n\nV roce 1818 měla být do Unie přijata Missouri, což by způsobilo převahu otrokářských států v Senátu. Situaci řešil missourský kompromis z 20. března 1820, na jehož základě byl spolu s Missouri přijat i svobodný stát Maine a byla stanovena hranice 36°30' severní šířky, za kterou se nesmělo otrokářství šířit. Tento kompromis zrušil dne 30. května 1854 zákon o Kansasu a Nebrasce, podle něhož se občané těchto teritorií měli sami rozhodnout, zda v nich bude povoleno otroctví, což vyvolalo kritiku z obou stran. To, že do Kansasu přicházeli jak odpůrci otrokářství, tak jeho zastánci, vedlo následně k občanské válce v Kansasu (1855–1858), kterou ukončil až zásah federálních vojsk. „Krvácející Kansas“ značně přispěl k vyhrocení situace mezi Severem a Jihem a stal se hlavní příčinou pozdějších událostí.\nSpory v Kansasu rozdělily politické strany Unie. Proti vládnoucí Demokratické straně, hájící zájmy jižanských plantážníků a lidí spojených s obchodováním s bavlnou, byla založena roku 1854 Republikánská strana USA, která hájila zájmy farmářů, dělníků a průmyslníků ze Severu. Zásadně se stavěla proti otroctví. V boji proti otroctví vznikly dva proudy. Abolicionisté byli pro úplné zrušení otroctví, pomáhali otrokům v útěku do Kanady a měli značný vliv na veřejné mínění. Naproti tomu již zmiňovaná Republikánská strana byla z pragmatických důvodů jen pro zamezení šíření otroctví do nových států.\n\nV říjnu 1859 došlo k povstání Johna Browna, při kterém s několika muži obsadil skladiště zbraní v Harpers Ferry ve Virginii. Chtěl vyzbrojit uprchlé otroky a vyvolat povstání proti jižanským otrokářům. Toto povstání bylo potlačeno oddíly Virginie a Marylandu a abolicionista John Brown byl popraven. Jednalo se o jediné povstání na Jihu.\n\nV roce 1860 zvítězil v prezidentských volbách Abraham Lincoln, kandidát Republikánské strany, která byla proti otrokářství a věřila si, že vliv jižanských států zastaví. Lincoln neplánoval zrušit otroctví tam, kde již bylo, měl především zájem na zachování jednoty Unie. Přes tyto Lincolnovy proklamace zareagovala Jižní Karolína na jeho zvolení tím, že se 20. prosince rozhodla z Unie vystoupit. Následovaly ji Mississippi, Florida, Alabama, Georgia, Louisiana a Texas. Vznikly tak Konfederované státy americké s vlastní ústavou, jejichž prezidentem byl zvolen Jefferson Davis. Hlavním městem Konfederace se stalo město Montgomery ve státě Alabama, později pak Richmond ve Virginii.\n\nNaděje na smírné řešení ukončil útok jižanských jednotek na federální pevnost Fort Sumter u Charlestonu 12. dubna 1861. Za oficiální začátek války je pokládán 15. duben 1861, kdy Lincoln povolal do boje 75 000 dobrovolníků (přihlásilo se jich 500 000). 19. dubna 1861 vyhlásil blokádu jižanských přístavů. Ke Konfederaci se následně přidaly další čtyři státy: Virginie, Arkansas, Tennessee a Severní Karolína. V Unii však nadále zůstávaly otrokářské státy Maryland, Kentucky, Delaware a Missouri. Na začátku války to vypadalo, že navrch má Jih. Přestože Sever byl průmyslově rozvinutější a měl k dispozici větší kapitál, suroviny i zbraně, nedostávalo se mu zkušených vojevůdců, protože většina důstojníků pocházela z Jihu a odešla do konfederačního tábora. Navíc Sever musel útočit, Jihu stačilo bránit se.\n\nVětšina důstojníků armády USA vstoupila na počátku konfliktu do služeb Konfederace, což se v armádě Unie projevilo nedostatkem kvalitních velitelů. Agenti Unie se proto snažili naverbovat důstojníky v Evropě. V Rakousku tak Unie získala do svých služeb hraběte Gustava Alba, v Německu 57 vyšších důstojníků v čele s baronem Ottou von Steubenem, ve Švédsku Charlese A. Strohlbranda nebo Ludwiga von Holstein, v Itálii Luigiho Palmu de Cesnolu, v Rusku Ivana Vasiljeviče Turchanina. Další důstojníci byli naverbováni ve Velké Británii a Francii. Unie stála také o Giuseppa Garibaldiho, ale ten nabídku odmítl. V důstojnickém sboru armády Unie sloužila rovněž celá řada emigrantů, kteří museli opustit Evropu po revolučním roce 1848.\n\nZpočátku docházelo pouze k menším ozbrojeným střetům. První velká bitva byla svedena 21. července 1861 u Bull Runu (též Manassas). Skončila nerozhodně, ale armáda Unie se dala při ústupu na útěk i s početným davem civilistů, který bitvě přihlížel. Postupně bylo zřejmé, že půjde o delší konflikt, než obě strany očekávaly. V dubnu 1862 zavedla Konfederace povinné odvody do armády, v roce 1863 je zavedla i Unie. Počáteční porážky Unie byly zapříčiněny velice malými zkušenostmi vojáků v boji. Rebelové (Konfederace) měli naopak zkušeností dostatek a byli vedeni dobrými generály (Jackson, Lee atd.), na Unii to ale nestačilo.\n\nDne 12. dubna 1862 se odehrála jedna z epizod občanské války, známá jako velká lokomotivní honička. Seveřan Andrews s dobrovolníky z armády unesli jižanský vlak směřující z Atlanty do Chattanoogy. Únos se však nezdařil, lokomotivě došlo palivo, únosci se rozprchli, ale byli polapeni a část z nich, včetně Andrewse, byla popravena.\n\nVýhodou Unie bylo silnější námořnictvo, rekrutované zejména z Nové Anglie, které mělo v Atlantiku výraznou převahu. Několikrát se podílelo na přepravě jednotek do týla nepřítele a uzavřelo jižní státy do námořní blokády, podstatnější úspěch ovšem nezaznamenalo.\n\n9. března 1862 došlo v zátoce Chesapeake k námořní bitvě pancéřovaných lodí Konfederace CSS Virginia (známé též jako Merrimac) a Unie – USS Monitor. Virginie zničila tři lodě, ale když se na bojišti objevilo menší plavidlo Monitor, byla po dlouhém boji nucena ustoupit. Zanedlouho byla při ústupu vojáky Konfederace zapálena a zničena v kotvišti loď Norfolk, aby nepadla do rukou jednotkám Unie.\n\n17. února 1864 potopila ponorka Konfederace Hunley (první úspěšný ponorkový útok v historii) nepřátelskou válečnou loď USS Housatonic, když se chystala prorazit námořní blokádu Charlestownu (dnešní Charleston ve státě Jižní Karolína). Akci provedla v pozdních nočních hodinách. Výbušninu upevněnou na ráhně ponorka zabodla do trupu lodi. Při couvání lano spustilo explozi. Bitevní loď Housatonic se potopila během 5 minut, zemřelo 5 členů posádky lodi. Ponorka však byla též poškozena a krátce poté se při návratu k pobřeží potopila – nepřežil žádný z osmi členů její posádky.\n\nNa západním bojišti se dlouho bojovalo o tok Mississippi jako o důležitou dopravní tepnu. Ačkoli ze severu postupovala silná říční flotila a z jihu námořní lodě, provoz lodí Unie na Mississippi nebyl až do posledního roku války možný, protože trasu ohrožovala střelba děl z konfederačních pevností.\n\n6. dubna 1862 dosáhla vojska Unie vítězství pod vedením generála Ulyssese S. Granta v bitvě u Shilohu, počet padlých na obou stranách činil 25 000.\n\nPo vítězné bitvě u Antietamu Abraham Lincoln 22. září 1862 předběžně vyhlásil, že od 1. ledna 1863 jsou všichni otroci na územích Unie svobodní (definitivní osvobození otroků ovšem znamenal až 13. dodatek Ústavy USA z roku 1865). S tímto rozhodnutím se úmyslně vyčkávalo na jakékoliv, byť i menší vítězství, aby se zamaskovala nutnost získat další vojáky, neboť Lincoln potřeboval po mnoha porážkách rychle podporu a navíc musel zabránit vstupu do války dalším evropským státům, které odsuzovaly násilné potlačování svobody Konfederace. Od roku 1863 začaly na území Unie vznikat první oddíly černošských dobrovolníků, které posléze výrazně pomohly v bitvách proti Konfederaci. Toto prohlášení částečně eliminovalo hrozbu, že by Francie, Španělsko a Velká Británie pomohly Konfederaci, protože by to znamenalo, že otevřeně podporují otroctví.\n\nKoncem roku 1862 sílily v Unii poraženecké nálady. Odpor vůči válce a celková skepse z dosavadního vývoje dosáhly takové míry, že prezident Lincoln musel dočasně omezit některá demokratická práva občanů a zavést jistý druh výjimečného stavu. Pozastavil platnost práva habeas corpus a vydal příkazy, že povstalci a všichni ti, kteří páchají trestné činy proti Spojeným státům, budou postaveni před vojenský tribunál. Opoziční poslanci Demokratické strany označili tato opatření za diktátorská. Jedním z nejhlasitějších kritiků těchto Lincolnových opatření byl politik Clement Laure Vallandigham, který byl za své výroky zatčen a odsouzen na dva roky do vězení. Na Lincolnův pokyn byl nakonec vyhoštěn do státu Tennessee. 3. března 1863 byla ve státech Unie zavedena povinná vojenská služba, což způsobilo další napětí ve společnosti, stejně jako to, že bohatí občané se mohli z vojenské povinnosti vykoupit a poslat za sebe náhradníky. Ve velkých městech došlo k násilným nepokojům. Ve dnech 13. až 16. července 1863 vyvrcholila nespokojenost některých občanů (převážně irských přistěhovalců) v New Yorku, Lincoln byl nucen vyslat proti násilníkům tři armádní pluky a jeden pluk milice. Zásah vojska si vyžádal 100 zabitých a 300 zraněných civilistů.\n\nV roce 1863 došlo k diplomatickému sblížení Unie s Ruskem. Předcházelo mu zostření vztahů mezi Ruskem na jedné straně a Velkou Británií a Francií na straně druhé kvůli protiruskému povstání v Polsku. Zatímco Velká Británie a Francie sympatizovaly s Konfederací, Rusové projevili svůj kladný vztah vůči Unii tím, že v létě 1863 vyslali jednu eskadru do New Yorku a druhou do San Francisca. K bojům sice nedošlo, ale pouhá přítomnost ruských válečných lodí ochránila San Francisco před případným útokem ze strany Konfederace.\n1.–3. července 1863 došlo k bitvě u Gettysburgu, kde vrchní velitel Konfederace generál Robert Edward Lee utrpěl drtivou porážku a byl nucen se stáhnout. Bitva u Gettysburgu se stala zásadním přelomem ve válce. Prakticky ve stejné době, kdy Unie zvítězila u Gettysburgu, došlo i k pádu dalších opěrných bodů Jižanů – Vicksburgu a Port Hudsonu –, což byly poslední dvě bašty Konfederace na řece Mississippi. V březnu 1864 byl generálporučík Ulysses Simpson Grant jmenován vrchním velitelem všech ozbrojených sil Unie.\nV dalším průběhu války si vzal generál Grant na starosti operace na východní frontě, kde byl jeho soupeřem generál Lee, zatímco generál William Tecumseh Sherman se na západní frontě pustil do souboje s armádou generála Josepha E. Johnstona, přičemž vojska Unie měla na obou frontách početní i materiální převahu. Generál Lee se až do listopadu 1864 usilovně snažil dosáhnout zvratu ve prospěch Konfederace a poškodit tak pověst Abrahama Lincolna těsně před prezidentskými volbami. V případě nezvolení Lincolna spoléhali Jižané na to, že boje budou ukončeny s neutrálním výsledkem a na území bývalých USA budou nadále fungovat dva nezávislé státy. Jižanský generál Jubal Anderson Early se tedy dle plánu vydal směrem na Washington, ale jeho útok byl odražen a on se se svou armádou stáhl zpět do Virginie. 19. října 1864 byla armáda generála Earlyho definitivně poražena u říčky Cedar Creek. Za necelé tři týdny po této bitvě se v Unii konaly prezidentské volby, v nichž za Republikánskou stranu kandidoval dosavadní prezident Abraham Lincoln a za Demokratickou stranu generál B. McClellan. Prezidentem byl 8. listopadu 1864 znovu zvolen Abraham Lincoln.\n\nGenerál Sherman dosáhl na své bojové frontě v průběhu roku 1864 toho, že před jeho vojskem 1. září 1864 kapitulovala Atlanta, což značně posílilo optimismus Severu. Pro Konfederaci to znamenalo ztrátu významného železničního centra. Generál Sherman vydal příkaz k vystěhování všech obyvatel Atlanty a následně nechal toto město 11. listopadu 1864 vypálit do základů. Ušetřeny byly jen nemocnice a kostely. Od Atlanty pak jeho vojsko táhlo Georgieí a důsledně ničilo a vypalovalo všechny obce a města, která mu stála v cestě. Těsně před vánočními svátky roku 1864 vstoupily Shermanovy oddíly do města Savannah. Odtud pak postupovaly na sever, kde se připravovalo setkání s Grantovou armádou a konečný útok na armády generála Leea. Během postupu Sherman nadále prosazoval taktiku spálené země, čímž chtěl zničit jižanskou ekonomiku. Touto plánovanou devastací byly kromě Georgie silně poškozeny ještě státy Jižní a Severní Karolína. Ve dnech 27. a 28. března 1865 se v malém přístavu City Point, na říčním plavidle \"River Queen\", konala závěrečná konference vojenských velitelů Unie – sešel se tu generál Grant, generál Sherman, kontradmirál David D. Porter a prezident Lincoln. Programem porady byla koordinace postupu všech ozbrojených složek k brzkému ukončení války. Po tomto setkání zahájil generál Grant tažení, od něhož očekával co nejrychlejší ukončení bojů.\n\nZávěrečné boje proběhly ve Virginii na řece Appomattox. Dne 9. dubna 1865 se ve zděném domku farmářské rodiny McCleanových u Appomattox Court House sešel generál Ulysses Simpson Grant a poražený generál Robert Edward Lee, aby tu podepsali kapitulační listinu. 12. dubna 1865 Severovirginská armáda generála Leea složila zbraně. O dva dny později, 14. dubna 1865, byl ve Fordově divadle spáchán atentát na prezidenta Abrahama Lincolna, který střelnému poranění o den později podlehl. Vrahem byl bývalý herec John Wilkes Booth, člen spiklenecké skupiny sympatizující s Jihem. Kromě prezidenta Lincolna měli spiklenci v plánu zavraždit také generála Granta, viceprezidenta Andrewa Johnsona a ministra zahraničí Williama H. Sewarda, což se jim nepodařilo, i když ministr Seward unikl zavraždění ve svém domě jen náhodou a byl pouze zraněn. K definitivní kapitulaci všech jižanských vojsk došlo až 26. května 1865, kdy byla v Trans-Mississippi uzavřena dohoda o definitivním ukončení organizovaného vojenského odporu s účinností od 2. června 1865.\n\nVálka Severu proti Jihu je historicky prvním konfliktem, kdy byli novináři odděleni od vojska a fungovali čistě jako informátoři veřejnosti. Právě v tuto dobu v podstatě vznikl žánr reportáže a začali se objevovat první váleční korespondenti.\n\nZavražděním prezidenta Abrahama Lincolna 14. dubna 1865 atentátníci spíše Jihu uškodili, protože jeho rekonstrukce se namísto Lincolna, který by díky svému vlivu dokázal prosadit smířlivý přístup, ujal Andrew Johnson. Tento Lincolnův nástupce ve funkci prezidenta svěřil znovuobnovení Jihu radikálům toužícím po pomstě za válečné útrapy – Scalawagům a Carpetbaggerům (česky \"taškáři\" a \"darebáci\"). Tzv. rekonstrukce Jihu probíhala v letech 1865–1877. Byla zde vytvořena vojenská správa, ihned bylo vynucováno dodržování 13. a 14. dodatku ústavy USA a do úřadů byli dosazování bývalí otroci, kteří byli z větší části negramotní. Tehdy také vznikla rasistická organizace Ku-Klux-Klan. Pro rostoucí vlnu odporu tak byla vojenská okupace Jihu nakonec ukončena a správa svěřena místním vládám.\n\nObčanská válka byla vedle Indiánských válek proti domorodým kmenům nejkrvavějším konfliktem na území Severní Ameriky. Odhaduje se, že ve válce zahynulo asi 10 % všech mužů ze Severu ve věku 20–45 let a okolo 30 % všech bílých mužů z Jihu ve věku 18–40 let. Přestože byli černí otroci podle zákona svobodní, neznamenalo to, že se z nich stali plnoprávní občané. Teprvě pět let po ukončení války, 12. prosince 1870, byl do americké sněmovny reprezentantů zvolen první Afroameričan v historii USA. Byl jím syn otroků, holič Joseph Rainey.\n\nObčanská válka přinesla oběma znepřáteleným stranám nesmírné hospodářské a ekonomické ztráty, došlo také k dalšímu prohloubení už existujících rozdílů v ekonomikách obou oblastí. Slabší Jih byl válkou zcela zdevastován a poslední ranou pak byla taktika spálené země, kterou při obsazování Jihu nekompromisně prosazoval generál William Tecumseh Sherman. Naproti tomu Sever se během války změnil z agrárně-průmyslové země v zemi s industriálním systémem a jednotným trhem. Průmysl zde zažil obrovský růst díky vládním zakázkám – došlo ke zvýšení výroby železa, zvýšila se těžba uhlí, rostl zbrojní, strojírenský a textilní průmysl. Válečné úsilí vyžadovalo neprodlené zavádění nových vynálezů do výroby a také do zemědělství, kde chyběla pracovní síla. Na farmách v Unii se začaly objevovat zcela nové stroje, jako mlátičky obilí a otočné pluhy. Válka však současně odpuzovala další vlny přistěhovalců a tím Sever přicházel o levnou pracovní sílu. Oběma válčícím stranám odčerpaly boje značný finanční kapitál, došlo k nadměrnému rozšíření papírových peněz, které následně způsobilo inflaci. Ta postihla zejména Jih, kde ke konci války dosahovala neuvěřitelných 9 000 %. Americká občanská válka přinesla velké šance nejen pro celou řadu finančních dobrodruhů, ale i pro skutečně odvážné a schopné podnikatele. Právě v době války vznikaly základy kapitálu mnohých rodinných dynastií, které následně ovládly ekonomiku USA – mezi tyto podnikatele patřili např. Andrew Carnegie, Cornelius Vanderbilt, John Pierpont Morgan nebo John Davidson Rockefeller.\n\nPodle oficiální statistiky (oproti realitě byla značně podhodnocená) žilo v roce 1860 ve Spojených státech na 23 000 českých rodáků. Jejich početní nárůst nezastavila ani občanská válka.\n\nVětšina Čechů, kteří přišli do USA před válkou, sloužila později v ozbrojených silách Unie, což vyplývalo z toho, že majorita českých přistěhovalců žila právě v severních státech. Navzdory vysokému počtu Čechů nevznikla žádná ucelená česká jednotka, s jakými se setkáváme třeba u Němců, Irů a dalších etnik. V Chicagu existovala Slovanská setnina, která byla vůbec první jednotkou dobrovolníků vyslanou na frontu. Prezident Lincoln vydal souhlas k tomu, aby se Slovanská setnina z Chicaga přejmenovala na Slovanskou Lincolnovu střeleckou rotu (\"Lincoln Riflemen of Slavonic Origin\"), která byla do frontové linie nasazena 21. dubna 1861. Jednotka se však rozpadla už v prvních měsících války.\n\nČeši tak sloužili roztroušení po mnoha jednotkách z řady států. Nejpočetnější skupina (přibližně 36 mužů) bojovala v řadách 26. wisconsinského dobrovolnického pěšího pluku. Další sloužili v 22. iowském pluku, ve 4. missourském pluku aj. Čechoameričané pochopitelně nechyběli u většiny významných bitev – např. v bitvě u Gettysburgu nebo v bitvě u Fredericksburgu. Mnozí dosáhli důstojnických hodností, např. Adolf Chládek, původem z Rokycan, dosáhl u 9. pluku z Wisconsinu hodnosti poručíka. Nejvyšší hodnosti dosáhl jindřichohradecký rodák Antonín Pokorný, který získal hodnost podplukovníka.\n\nJediným jižanským státem, kde během války žilo větší množství českých přistěhovalců, byl Texas. Jen malé množství texaských Čechů vstoupilo do armády Konfederace z vlastní vůle. Válečné cíle Konfederace byly většině z nich cizí, a tak se u nich setkáváme se snahou vyhýbat se odvodům a s vysokou dezercí. Něco napovídá už skutečnost, že mezi tamními krajany je znám pouze jediný vlastník otroka, obchodník Reimershoffer (koupil si devítileté děvčátko, prý aby v očích podezřívavých amerických sousedů utvrdil svoji loajalitu). Většina Čechů však chovala opačné postoje, například Josef Lidumil Lešikar, přítel Boženy Němcové, dokonce pomáhal otrokům prchat do Kanady.\n\nNěkteří texaští krajané zaplatili za odpor ke Konfederaci léty skrývání, útěkem do Mexika a přinejhorším i životem. Jako dobrovolník prošel službou také mladý Augustin Hajdušek, zajímavá postava texaských dějin, později všeobecně známá jako „soudce Hajdušek\". Největší skupina texaských Čechů (14 mužů) sloužila ve Waulově legii.\n\n\n\n"}
{"id": "21026", "url": "https://cs.wikipedia.org/wiki?curid=21026", "title": "Spytihněv I.", "text": "Spytihněv I.\n\nSpytihněv I. (kolem r. 875 – 915) byl český kníže z rodu Přemyslovců, starší syn Bořivoje I. a jeho ženy Ludmily. Spytihněvovým mladším bratrem byl jeho následník na českém knížecím stolci Vratislav I.\n\nV době otcovy smrti nebyl ještě zletilý, takže Čechy spadaly krátký čas pod přímou vládu velkomoravského Svatopluka. Nástup mladého Přemyslovce na knížecí stolec se časově přibližně překrýval se skonem nejslavnějšího panovníka Velké Moravy někdy v roce 894. Poté se rodící český stát odpoutal od Velké Moravy a začal se orientovat na východofranskou říši, především na Bavorsko.\n\nČechy se roku 895 vymanily ze závislosti na velkomoravské říši. Podle Fuldských letopisů se téhož roku objevil na Říšském sněmu v Řezně, aby vzdal poctu východofranskému králi Arnulfu Korutanskému. Dle latinské liturgie byl proto prvním křesťanským vládcem v Čechách, byť Metoděj pokřtil už Bořivoje I.\n\nZa vlády Spytihněva I. byla celá plošina ostrohu nad řekou Vltavou, kde jeho otec nechal vystavět kostelík Panny Marie, obehnána obranným valem a vznikl zde knížecí palác. Tak byly položeny základy Pražského hradu, kam přesídlil kníže se svojí družinou z Levého Hradce. Praha se stala centrem rodícího se českého státu.\n\nSpytihněv je pravděpodobně také zakladatelem skupiny hradišť, která stála na hranicích původní přemyslovské domény (tzv. knížecího rodového patrimonia). Jedná se o hradiště Tetín, Libušín, Budeč, Mělník, Stará Boleslav a Lštění. Pro tato hradiště je společná vzdálenost od centra - Pražského hradu (26–34 km), podobný způsob výběru místa a výstavby, i způsob, jakým jsou zmiňována v písemných pramenech (vždy druhořadé vůči Pražskému hradu). Z Pražského hradu a dalších hradišť ve středních Čechách začali přemyslovští vládci spravovat okolní území, kde si postupně podřídili místní obyvatele a přiměli je k odvádění dávek.\n\nSpytihněvovou manželkou byla zřejmě žena pohřbená několik let po jeho smrti do jeho hrobky na Pražském hradě pod podlahou kostela Panny Marie a jejíž náušnice pocházejí nejvýš z prvních desetiletí 10. století. O jejich případných potomcích není nic známo.\n\n\n"}
{"id": "21027", "url": "https://cs.wikipedia.org/wiki?curid=21027", "title": "Vesnická památková zóna", "text": "Vesnická památková zóna\n\nVesnická památková zóna (zkracována jako VPZ) je v České republice stupněm plošné ochrany památkového území nižším než vesnická památková rezervace. Je typem památkové zóny. \n\nVesnická památková zóna má menší koncentraci kulturních památek než vesnická památková rezervace, ale vykazuje významné kulturní hodnoty jako historické prostředí nebo část krajinného celku. Celkem je v ČR vyhlášeno 211 vesnických památkových zón.\n\n"}
{"id": "21028", "url": "https://cs.wikipedia.org/wiki?curid=21028", "title": "Vesnická památková rezervace", "text": "Vesnická památková rezervace\n\nVesnická památková rezervace (zkracována jako VPR) je vyšší stupeň plošné ochrany památkového území.\n\nVPR je území, jehož charakter a prostředí určuje soubor nemovitých kulturních památek. Jedná se o území se zachovanými stavbami lidového charakteru, tedy vesnice, dělnické kolonie nebo předměstské čtvrti s lidovou architekturou. Důležitá je zachovaná (případně jenom minimálně narušená) urbanistická struktura takového území.\n\nV Česku bylo zřízeno 61 vesnických památkových rezervací.\n\nVesnické památkové rezervace v Česku mají podle typu regionu různorodý charakter. V táhlém pohraničním pásmu podhorských oblastí bývalých Sudet se jedná vesměs o roubená stavení, od velkých statků s uzavřenou nádvorní dispozicí až po drobné objekty typu stodol atd. Na Šumavě nebo v Podkrkonoší jsou vesnické památkové rezervace rozprostřeny na velkém prostoru opuštěných samot. Roubená architektura zasahující do vnitřní části Čech se naopak dochovala v kompaktních celcích na menším prostoru (například v Chráněné krajinné oblasti Kokořínsko– Máchův kraj nebo na Vysočině). Odlišný charakter mají vesnické památkové rezervace v jižních Čechách, kde se hlavně na Českobudějovicku a Táborsku dochovaly honosné statky ve stylu tzv. selského baroka soustředěné kolem návsi. Na jižní Moravě má status vesnické památkové rezervace několik obcí díky vinařské tradici a dochovanému celku vinných sklípků. \n\nJedna vesnická památková rezervace má zároveň status památky UNESCO (Holašovice). Jediná vesnická památková rezervace v České republice se nachází ve městě, jedná se o městskou část Trávníky v Železném Brodě. \n\n\n\n"}
{"id": "21029", "url": "https://cs.wikipedia.org/wiki?curid=21029", "title": "Černíkovice", "text": "Černíkovice\n\nNázev Černíkovice má více sídel: \n"}
{"id": "21030", "url": "https://cs.wikipedia.org/wiki?curid=21030", "title": "Hedčany", "text": "Hedčany\n\nNázev Hedčany má několik sídel:\n\n"}
{"id": "21031", "url": "https://cs.wikipedia.org/wiki?curid=21031", "title": "Černíkovice (okres Plzeň-sever)", "text": "Černíkovice (okres Plzeň-sever)\n\nČerníkovice jsou obec ležící šest kilometrů jihovýchodně od Kralovic v severovýchodní části okresu Plzeň-sever. Obec má obyvatel, její katastrální území má rozlohu 337 ha a PSČ všech adres je 331 44. Obec je součástí Mikroregionu Kralovicko.\n\nVes pravděpodobně vznikla jako jedna z osad polského kmene Hedčanů následujících českého knížete Břetislava I. do Čech po jeho vítězném válečném tažení v roce 1039. První písemná zmínka je pak z roku 1250. Do roku 1346 byly Černíkovice v majetku plaského kláštera, toho roku opat Jakub ves s 8 usedlostmi a rychtou postoupil Machovi.\n\nZa husitských válek v letech 1425–1430 byla ves při dobývání hradů Krašova a Libštejna vypálena husity, pročež byly Černíkovice uváděny jako pusté; ves byla znovu postupně osídlena. Od roku 1465 patřila ves do majetku Janovi z Gutštejna na Nečtinách, následně Janovi Ješkovi ze Strojetic a Petrovi z Brodce. Po roce 1521 se ves vrátila do majetku plaského kláštera, ale brzo je opět zastavena a od roku 1535 patřila ke hradu Krašov.\n\nRoku 1545 byla krátce ve správě křivoklátského hejtmana, ale již roku 1546 získal Černíkovice Florián Gryspek. V urbáři kaceřovského panství jsou v Černíkovicích uváděny 4 usedlosti, na kterých hospodařil Bárta Hrbek, Jindra Vaňků, Vaněk Šimánek a Tůma Mikeš. Rod Gryspeků držel ves až do roku 1623, kdy se po porážce stavovského povstání opět vrátila do majetku plaského kláštera. Během třicetileté války bylo znovu zničeno několik usedlosti. Klášter držel ves až do svého zrušení Josefem II. v roce 1785, poté bylo plaské panství ve správě náboženského fondu, od kterého jej roku 1826 koupil kníže Metternich a držel jej až do reorganizace státních úřadů v letech 1848–1850.\n\nV té době Černíkovice získaly samostatnost a byl ustanoven Obecní úřad spadající pod okres Kralovice. V letech 1869–1880 patřila ves pod obec Hedčany, od roku 1921 byla opět samostatná. V roce 1926 byl v Černíkovicích vybudován vodovod, první v regionu po světové válce.\n\nV letech 1949–1960 patřily Černíkovice do okresu Plasy a později do okresu Plzeň-sever, od roku 1961 byly spravovány MNV ve Dřevci, později spadaly pod Kožlany a po sametové revoluci získaly opět samosprávu.\n\nRoku 1880 byla v části vsi zvané \"Na vršku\" postavena kaplička sv. Prokopa s půlkruhovým uzávěrem a sanktusníkem. Zajímavý je také statek mezi čp. 13 a čp. 14.\n\nČerníkovice sousedí s Hedčany na severu, Všehrdy na jihovýchodě, Brodeslavy na jihu, Dřevcem na západě a městečkem Kožlany na severozápadě. Vsí protéká Všehrdský potok, který nad Černíkovicemi pramení.\n\n\n"}
{"id": "21033", "url": "https://cs.wikipedia.org/wiki?curid=21033", "title": "Kladruby", "text": "Kladruby\n\nNázev Kladruby má více sídel:\n\n\nčástí obcí:\n\na základních sídelních jednotek:\n\nSlovo Kladruby je také součástí názvu sídel:\n"}
{"id": "21034", "url": "https://cs.wikipedia.org/wiki?curid=21034", "title": "Všehrdský potok", "text": "Všehrdský potok\n\nVšehrdský potok, někdy označovaný jako Černíkovský, je malý potok v okrese Plzeň-sever, levostranný přítok Berounky.\n\nPramení nad vesnicí Černíkovice, kterou protéká v jihovýchodním směru. Nad Všehrdy je na potoce malý rybník, pod vesnicí tvoří potok severovýchodní hranici přírodního parku Hřešihlavská a na jeho toku jsou mlýny Brodský a Barborův. Po přijetí několika potoků se stáčí jihozápadně do úzkého údolí v parku Hřešihlavská. Těsně před soutokem s Berounkou protéká několik set metrů přírodní rezervací Krašov.\n\nVšehrdský potok je chovný a je na něm zakázán sportovní rybolov.\n"}
{"id": "21038", "url": "https://cs.wikipedia.org/wiki?curid=21038", "title": "Klemens Wenzel von Metternich", "text": "Klemens Wenzel von Metternich\n\nKlemens Wenzel Nepomuk Lothar kníže z Metternich-Winneburgu, vévoda z Portelly, hrabě z Kynžvartu, od roku 1814 kníže (15. května 1773 Koblenz – 11. června 1859 Vídeň) byl rakouský šlechtic, politik a diplomat.\n\nVyrůstal ve šlechtickém prostředí v Porýní. Jeho otec byl diplomatem trevírského dvora, matkou byla Marie Beatrix von Kagenegg. Mladý Klemens Metternich studoval dva roky ve Štrasburku, ve stejné době, kdy zde své vojenské vzdělání právě dokončoval Napoleon Bonaparte. Studia Klemens dokončil v Mohuči.\n\nPo obsazení Porýní francouzskou republikánskou armádou v roce 1794, se Metternichové uchýlili na své panství Kynžvart v západních Čechách, nicméně v Rakouském císařství byli považováni za cizince, a navíc byl v té době rod ve špatné finanční situaci. Klemensův otec ale záhy vstoupil do diplomatických služeb habsburské monarchie a postavení rodiny se zlepšilo.\n\nKlemens Metternich se oženil poprvé, a to s bohatou moravskou šlechtičnou Eleonorou Kounicovou, dcerou knížete Arnošta Kryštofa Kounice a vnučkou bývalého kancléře, knížete Václava Antonína Kounice. Svatba se konala 27. září 1795 na zámku ve Slavkově. Sňatkem s kněžnou Kounicovou se Metternich stal finančně nezávislým. Brzy se zapojil do vídeňského společenského života a doslova si užíval života. Léto trávil na Kynžvartu nebo na statcích své ženy na Moravě, zimu ve Vídni.\n\nDo diplomatických služeb vstoupil až v roce 1801, kdy se stal nejprve vyslancem rakouské monarchie u saského dvora v Drážďanech, od února 1803 u pruského dvora v Berlíně a v květnu roku 1806 u Napoleonova dvora v Paříži. Dne 4. srpna 1809 byl jmenován rakouským ministrem zahraničí; tento úřad vykonával až do roku 1848, kdy odstoupil na protest proti revolučnímu povstání ve Vídni. Roku 1814 byl povýšen do dědičného knížecího stavu a 25. července roku 1821 se stal rakouským státním kancléřem.\n\nByl obratným politikem – na jeho radu bylo po porážce Rakouska v roce 1809 zpečetěno nové spojenectví s Francií svatbou rakouské arcivévodkyně Marie Luisy s císařem Napoleonem. Podařilo se mu udržet i náklonnost ruského cara Alexandra I. Po Napoleonově neúspěšném ruském tažení Metternich vyčkával a teprve v roce 1813 vyjednával nejprve s Alexandrem v Opočně, 27. června ve slezském Reichenbachu a 29. července svolal \"mírovou konferenci\" v Praze. Když neměla úspěch, podepsal 9. září v Teplicích novou protinapoleonskou koalici s Ruskem a Pruskem, která zvítězila v říjnu 1813 v bitvě národů u Lipska a 31. března 1814 obsadila i Paříž. V roce 1826 koupil Metternich klášter v Plasích, který stavebně upravil (interiéry prelatury, úpravy nádvoří, zbourání kaple sv. Bartoloměje a Ondřeje, odstranění kostela Panny Marie Růžencové u brány, …). V bývalém hřbitovním kostele sv. Václava za hradbami kláštera dal v letech 1827–1828 vybudovat svoji rodinnou hrobku.\n\nOd podzimu 1814 do léta 1815 pořádal kníže Metternich ve Vídni mezinárodní kongres, který nově upravil poměry v Evropě a významně posílil moc východních konzervativních monarchií. Podpořil carovu myšlenku vzniku Svaté aliance (26. září 1815) jako spojenectví tří křesťanských panovníků (rakouský císař František I., pruský král Bedřich Vilém III. a ruský car Alexandr I.) proti revoluci, liberalismu a nacionalismu. Ke Svaté alianci později přistoupili všichni křesťanští panovníci Evropy s výjimkou britského krále a papeže.\n\nJako strážce nového evropského pořádku uskutečnil kníže Metternich se svolením a s pomocí ostatních panovníků trestné výpravy za účelem rychlého pokoření revolučního hnutí na Apeninském poloostrově a ve Španělsku. Systém Svaté aliance vydržel s přestávkami až do krymské války (1853-1856).\n\nKníže Metternich řídil rakouskou zahraniční politiku téměř čtyřicet let. Za tu dobu nezměnil své politické zásady. Byl zapřisáhlým monarchistou odchovaným rokokovým vestfálským dvorem v Koblenzi na soutoku Mosely a Rýna. Měl osobní negativní zkušenosti s revolucí, před kterou musel uprchnout z Porýní do Vídně. Zastával názor, že prosazení liberálního a nacionálního principu by vedlo k rozkladu monarchií v Evropě. Zastával rovněž zásadu konzervativního pořádku a legitimity, i když například v nástupnické otázce Františkova nemocného syna Ferdinanda byl ochoten z této zásady z praktických důvodů ustoupit.\n\nJeho zahraničněpolitickým ideálem, k němuž neustále směřoval, byla evropská rovnováha ve formě velmocenské pentarchie. Za doménu rakouské politiky považoval severoitalský a západobalkánský prostor. Usiloval o zachování převládajícího vlivu Vídně v jihoněmeckých a středoněmeckých státech a snažil se prosazovat společné kroky s Pruskem při řešení politických a hospodářských problémů. Díky Metternichově politické obratnosti a také díky schopnostem jeho osobního tajemníka Friedricha Gentze, prožila habsburská monarchie dlouhá desetiletí nebývalého klidu na velmocenském výsluní.\n\nKníže Metternich pocházel z Porýní, ale nikdy se nepovažoval za Němce v moderním nacionálně vymezeném smyslu slova. Pro něho byl stát hodnotou nadřazenou národu. Kulturní rozvíjení národnosti v duchu monarchistických a nepolitických tradic toleroval, dokud nezjistil, že se kříží s jeho zahraničněpolitickými záměry. Tento zlom nastal na počátku 40. let, kdy došlo k nacionalistickým rozhodnutím uherského sněmu a protipolskému haličskému rolnickému povstání. Obojí ohrožovalo vnitřní soudržnost říše a oslabovalo monarchii navenek. K tomu se ještě přidružilo nacionálně-hospodářské sjednocování německých států pod patronací Pruska.\n\nMetternichovým heslem byla „jednota v různosti“ a onu jednotu mu symbolizovala především osoba schopného monarchy, pod jehož vládou bylo jedině možné udržet pohromadě heterogenní a proti sobě vzájemně brojící národy. Takováto sjednocující síla ale nebyla po smrti Františka I. k dispozici.\n\nKníže Metternich potíral všechna hnutí, jež byla založena na národně-liberální ideologii. Proto se po zavraždění německého spisovatele Augusta von Kotzebue studentem Sandem zasadil o koordinovaný postup všech knížat sdružených v Německém spolku proti německému liberálnímu hnutí. Karlovarská usnesení ze srpna 1819, která omezovala především autonomii univerzit a dozírala na všechny veřejné aktivity, učinila z Metternicha v očích západní Evropy antiliberálního reakcionáře, bojujícího proti vlastnímu národu.\n\n13. března 1848 došlo ve Vídni k ozbrojeným srážkám lidu s vojskem, které si vyžádaly několik desítek mrtvých. Revoluční nálada v hlavním městě donutila císaře Ferdinanda I., aby kancléře Metternicha propustil ze svých služeb. Ten vzápětí dobrovolně odešel do Anglie.\n\nPo smrti své první ženy Eleonory Kounicové roku 1825 se znovu oženil. Jeho druhou ženou se stala v roce 1827 Antoinette Leykamová, baronka von Beilstein, která byla o víc jak třicet let mladší (jemu bylo tehdy 54 let, jí 21 let). Antoinetta ale zemřela pouhé dva roky po svatbě. Již koncem roku 1830 poprosil čerstvý vdovec o ruku šestadvacetiletou hraběnku Melánii Zichy-Ferraris z uherské magnátské rodiny Zichyů, se kterou udržoval dlouhá léta přátelské styky. Melánie zemřela po 23 letech manželství roku 1854. Metternich přežil svou třetí ženu o pět let.\n\nNa sklonku života se Klemens Wenzel vrátil z Anglie a žil střídavě ve Vídni a na svém zámku Kynžvart. Zemřel roku 1859 ve Vídni. Jeho ostatky byly převezeny do rodinné hrobky v kostele sv. Václava v Plasích, kde spočívají dodnes.\n\nSe svou první ženou měl sedm dětí, ale svého otce přežily jen dvě – dcery Leontina a Hermína. S druhou ženou měl syna Richarda a s třetí ženou dceru Melánii a syny Pavla a Lothara. Metternich byl znám také mnoha svými milostnými skandály a je velmi pravděpodobné, že měl i několik nemanželských dětí. Snad nejznámější byl dlouholetý vztah s Kateřinou Vilemínou Zaháňskou, známou jako paní kněžna z \"Babičky\" Boženy Němcové, jež podle některých názorů měla být jejich nemanželskou dcerou (jiná hypotéza však považuje za matku Boženy Němcové mladší sestru Doroteu; hodnověrné důkazy však neexistují ani pro jednu z nich).\n\n\n"}
{"id": "21039", "url": "https://cs.wikipedia.org/wiki?curid=21039", "title": "Theognóstos Alexandrijský", "text": "Theognóstos Alexandrijský\n\nTheognóstos Alexandrijský († 282 Alexandrie) byl pravděpodobně nástupcem Dionýsia Alexandrijského na alexandrijském biskupském stolci, kde působil v letech cca 265-282. Theognósta a jeho spis Ύποτυπώσεις (\"Hypotypóseis\") zmiňuje Fótios, naopak Jeroným o něm mlčí. Podle Fótia byly Theognóstovy myšlenky podobné jako myšlenky Órigenovy.\n\nTheognóstovo dílo mělo podobu dogmatické sumy. Jeho učení se zakládalo na Órigenově, zvláště v otázce subordinacionismu. Z celého obsáhlého spisu se dochoval jen malý zlomek objevený Diekampem v jednom benátském rukopise ze 14. století.\n"}
{"id": "21045", "url": "https://cs.wikipedia.org/wiki?curid=21045", "title": "Klášter Plasy", "text": "Klášter Plasy\n\nKlášter Plasy je bývalý cisterciácký klášter v městečku Plasy v okrese Plzeň-sever.\n\nKlášter byl založen roku 1144, období středověké prosperity definitivně ukončily husitské války. Nového rozkvětu se klášter dostal v období baroka, kdy byl vybudován dnešní vrcholně barokní areál za účasti předních architektů Matheye, Santiniho a Dientzenhofera. Klášter byl zrušen za Josefa II. r. 1785, v 19. století se stal rezidencí rakouského kancléře Metternicha. Roku 1995 byl bývalý klášter prohlášen za národní kulturní památku a dnes jej spravuje Národní památkový ústav.\n\nAreál kláštera tvoří kostel Nanebevzetí Panny Marie a klášterní a hospodářské budovy, ke kterým patří sýpka s gotickou královskou kaplí. Unikátní jsou dubové základy konventu konzervované uložením pod hladinou vody údolní nivy řeky Střely.\n\nKlášter byl založen knížetem Vladislavem II. a jeho manželkou Gertrudou roku 1144, když pro klášter vydal zakládající listinu. Klášter je podle langheimské tradice osazen v březnu 1145 řeholníky z bavorského Langheimu, prvních devět řeholníků získává od Vladislava II. knížecí dvorec Plasy a vesnice v okolí – Kaznějov, Sechutice, Vrážné a Nebřeziny, od pražského biskupa Oty ještě pátou. Klášter vzniká na místě močálu v údolní nivě řeky Střely, dnes ležícího uprostřed městečka Plasy. Cisterciáci získávají postupně další vesnice a území, obdarováváni jsou nejen vládnoucím rodem, ale i šlechtou, některé vsi kupují, jiné vzdálené směňují za blízké lokality. Např. od knížete Soběslava II. získává klášter roku 1175 dva újezdy, s knížetem Bedřichem mění ves Tuškov za dvory Kočín a Dolní Sechutice.\nŘádové statuty cisterciákům ukládaly kultivaci neosídlených území pomocí velkých hospodářských dvorů (grangia) a zemědělským hospodařením, čímž zároveň byla zajištěna soběstačnost kláštera. V okolí Plas byla krajina osídlená, takže řeholníci rušili některé původní vesnice a zakládali na jejich místě hospodářské dvory, kde potřebnou manuální práci vykonávají mniši a laičtí konvrši.\n\nOpat Ivo započal roku 1154 s výstavbou konventního kostela, románské kamenné baziliky Nanebevzetí Panny Marie, který byl v roce 1204 vysvěcen olomouckým biskupem Robertem.\n\nO středověkém majetku kláštera vypovídá jeho potvrzení papežem Inocencem IV. z 19. října 1250, kde je uvedeno 11 grangií, vsi a kostely.\nV době největší rozkvětu za vlády Václava I., který prý sám v klášteře několikrát pobýval, vzniká kolem roku 1260 tzv. Královská kaple, postavená po vzoru francouzských dvoupatrových palácových kaplí. Zachovaly se v ní fresky z doby kolem roku 1300, kaple je jediným svědkem gotického období kláštera.\n\nKoupí vsi \"Chrisznam\" se v roce 1326 dovršil teritoriální vývoj klášterního panství a dosáhl svého maxima v celé historii kláštera. Od třicátých let 14. století přestává klášter lpět na svých řádových statutech a počíná vybírat peněžní feudální rentu, dříve zapovězenou – klášter se stává běžnou feudální vrchností. Zatímco ve 13. století byly centry správy i hospodářství dvory, o sto let později jsou jimi rychty. V druhé polovině 14. století se klášter dostává do finančních potíží, které zvýšil vysokými daněmi na sklonku své vlády Václav IV.. Klášter zastavoval svým poddaným pozemky ve vesnicích, které patřili do spádové oblasti městeček ležících mimo vlastní klášterství. Vsí v okolí plaského opatství a vsí v blízkosti sídel nižší šlechty se pronájmy netýkaly, jsou i nadále spravovány přímo z Plas.\n\nPřes veškeré potíže byl klášter do husitských válek na vzestupu a ve 14. století drží 70 vesnic, malá část jeho statků je i na levém břehu Vltavy v Praze.\n\nRozpad klášterství předznamenává zastavení čtyř vesnic 1. srpna 1419 bratřím Hanušovi a Bedřichovi z Kolovrat na Libštejně a Krašově za 577,5 kop grošů českých. Na sklonku téhož roku začal rychlý zábor statků kláštera okolní šlechtou – do roku 1421 ztratil klášter pět šestin svého majetku, samotné opatství v Plasích bylo v té době vypáleno husity. Velkou část klášterství zastavil král Zikmund bratřím z Kolovrat, Burjanovi z Gutštejna a Janovi Bavůrkovi ze Švamberka. Do roku 1425 král Zikmund postupně prodává zbývající statky kláštera.\n\nKlášter na dlouhou dobu upadá, opat Gotfríd se uchyluje do Manětína, část konventu do Plzně a jeho vývoj stagnuje. Do Plas se konvent vrací až před rokem 1438. V roce 1431 je zmíněn prodej plaské klášterní knihovny mezi klášterem Dobrilugk a klášterem na Mariánském vrchu u Brandenburku.\n\nV 16. století musel klášter odvádět vysoké daně, na které shání peníze zapůjčením zbývajících vesnic a hospodářských dvorů sousedním šlechticům. Zchudlým mnichům nakonec zůstává jen pět vesnic a několik pozemků s pustými vesnicemi. Za vlády opata Adama se některé vsi vracejí do majetku kláštera, ale již v roce 1543 opat Bohuslav zastavuje téměř všechny klášterní statky Floriánu Gryspekovi, aby mohl zaplatit dávky na válku s Turky. Na konci 16. století jsou poddaní přetíženi robotou a odmítají poslušnost opatovi. Navíc řádí mor a povodně. Císař Rudolf II. se snaží plaskému klášteru pomoci a přiděluje mu proboštství v České Lípě, což však bylo málo. Na začátku 17. století v roce 1608 zbyli v klášteře pouze dva řeholníci.\n\nOpat Jiří Vašmucius se při Stavovském povstání postavil jednoznačně na stranu Habsburků: pomohl pražskému místodržícímu Jaroslavu Bořitovi z Martinic uprchnout po pražské defenestraci, na žádost císaře Matyáše finančně podpořil Plzeň obléhanou vojsky generála Mansfelda a následně se s klášterním oddílem připojil k obraně – vedl dělostřelce na hradbách. Po dobytí Plzně byl zajat a odsouzen k smrti, ale konvent jej vyplatil. Nekatolická strana opatovu pomoc Plzni neopomněla a vyplenila kromě několika klášterních vsí i samotné Plasy. Části klášterního panství byly konfiskovány a prodány okolní šlechtě, např. Václavu Gryspekovi. Na konci roku 1619 nebo na jaře 1620 byl klášter znovu vypleněn nizozemskými vojáky. Podle Pavla Skály ze Zhoře byl v Plasích na podzim roku 1620 jen jeden ovčák, vše ostatní vypleněno.\n\nObrat v situaci kláštera nastal až po bitvě na Bílé hoře. V roce 1623 rozhodl vítězný císař Ferdinand II. o navrácení dřívějšího majetku kláštera, který byl konfiskován vzbouřencům. Klášter kromě statků držených před stavovským povstáním získal kaceřovské panství zabavené Gryspekům, které držel před husitskými válkami, či hospodářský dvůr Kalec. Tím byla obnovena hospodářská základna kláštera a mohl být obnovován i areál v Plasích. Byly likvidovány zřícené stavby a zahájena dostavbou raně barokního konventu na starých gotických základech. Když byl klášter obyvatelný, obnovil opat po dlouhé přestávce přijímání noviců. Probíhající třicetiletá válka a průtahy vojsk obou stran však znemožňovala rozvoj panství a řada vesnic zpustla. Ostatně i opat s mnichy se v roce 1638 uchýlil do lépe chráněné Plzně.\n\nHospodářství kláštera se skutečně vzmohlo až po skončení války. Okolo roku 1660 za opata Tenglera byla obnovována bazilika, husity zničená ze dvou třetin. Nejstarší a největší bazilika českých zemích byla obnovena jen v přibližně poloviční délce, bylo jí vystaveno nové průčelí a zásadně změněna loď, závěr i interiér. Obnovený kostel je první uměleckým projevem raného baroka v západních Čechách.\n\nPostupně byly opraveny budovy kláštera v Plasích a byly přikupovány okolní statky – například opat Benedikt Engelken kupuje od rodu Miseronů z Lisonu roku 1678 hrad Krašov i s panstvím.\n\nJiž prosperující klášter si mohl dovolit velkorysý rozvoj. Opat Ondřej Trojer také využil potlačeného selského povstání proti klášteru z roku 1680 a odsouzence zavázal k robotě při výstavbě v Plasích, na rozšíření kostela v Mariánském Týnci a vysázení lipové aleje z Kralovic, jejímž posledním zbytkem je Radimova lípa. K novému kostelu nechal přistavět kryté ambity s obytnou budovou a Mariánský Týnec povyšuje na proboštství.\n\nOpat Trojer se do architektonické podoby opatství v Plasích zapsal především spoluprací s francouzským architektem Janem Baptistou Matheyem. Opat jej podle vlastních slov považoval za architekta \"nejzkušenějšího a ze všech pražských nejvýtečnějšího\". Během let 1685–86 byla podle Matheyových plánů rozšířena bývalá královská kaple na barokní sýpku, do roku 1690 barokně přestavěl gotický hřbitovní kostel sv. Václava a především pak novou prelaturu, která byla dokončena až po Matheyově smrti v roce 1698 pod dohledem pražského architekta Pavla Ignáce Bayera.\n\nOpat Trojer koupil pobořenou kapli sv. Kateřiny v Mladoticích, podle plánů Matheye ještě začal stavět kapli sv. Kateřiny v Nynicích, ale v roce 1699 opat umírá a nynickou kapli dokončuje jeho nástupce Evžen Tyttl v roce 1701.\n\nEvžen Tyttl, který byl zvolen opatem ve věku třiatřiceti let, na Trojerovo dílo navázal více než důstojným způsobem. S energií se vrhl do zvelebování celého panství i samotného kláštera v Plasích, zřejmě i proto, že se o architekturu sám zajímal a byl v této oblasti mezi českými cisterciáckými opaty výraznou autoritou. Někteří pozdější historikové jej považovali za architekta a ani dnes není příliš jisté, do jaké míry ovlivňoval architekty a stavitele.\n\nStavební rozvoj plaského panství za opata Tyttla je spojen s jedním z největších českých architektů Janem Blažejem Santini-Aichelem, který pro klášter pracuje nejpozději od roku 1707 až do své smrti v roce 1723. Santini už měl zkušenosti ze svých předchozích prací pro řeholní řády, přesto se rozhodl u tohoto projektu pro velkou změnu. Nestylizoval přestavbu do barokní gotiky, jak mu bylo zvykem (viz Sedlec u Kutné Hory nebo klášter v Kladrubech). Přestavba plaského kláštera v tehdejší době mnoha lidem vyrazila dech. Probíhala v letech 1711 – 1740. Hlavní zajímavostí kromě konventní architektury se stal propracovaný vodní systém čerpající z nedaleké řeky Střely a bažinaté půdy v jejím meandru. Santini začal projektem kaple Jména Panny Marie v Mladoticích. Na relativně malém prostoru kaple předvedl Santini své mistrovství a získal plnou opatovu důvěru. Do roku 1710 jsou vytvořeny a opatem schváleny i plány dvou dalších významných staveb – kostela Zázračné Panny Marie s novým proboštstvím v Mariánském Týnci u Kralovic a budovu nového konventu s chrámem přímo v Plasích.\nSantiniho koncepce řešení plaského kláštera je ztvárněna v plánu, který dnes najdeme v klášterním archivu rakouského Zwettlu. Znázorňuje návrh klášterního kostela, konvent, prelaturu a její zahradu, velkou sýpku na východ od prelatury a menší kapli severně od prelatury. V plánu chybí rozsáhlý hospodářský dvůr.\n\nStavby zahrnuté v tomto plánu můžeme dělit na dva druhy – stavby ze staršího období, které byly zamýšleny Santinim jako přestavby či dostavby (např. prelatura, velká sýpka) a nově vystavěné budovy. Z novostaveb byl realizován pouze konvent, na rozdíl od velkého klášterního kostela, osové kaple a přestavbě velké sýpky. Zamýšlená podoba prelatury nebyla dostavěna do navržené trojkřídlé podoby, pozměněn byl pouze vzhled zahrady, ke které přibyl ambit s osovým pavilonem.\nSantiniho tehdejší dokumentace byla přechovávána v klášteře. Tento dokument se oproti plánu ve Zwettlu liší v několika drobnostech, například umístění hlavní brány, podoba menšího kostelíka v ose hlavní cesty a nezmíněná přestavba velké sýpky. Kostelík Panny Marie Růžencové měl být zachován ve své podobě z počátku 17. století.\n\nStarý gotický konvent je zbořen a na jeho místě v letech 1711–1740 vystavěn velkolepý barokní. Při jeho zakládání byla použita obdivuhodná technika – je postaven na dřevěném roštu, který leží na štěrkovém podloží. Rošt je v některých místech umístěn na dubových pilotech zaražených do bahnitého podloží, jejich počet je uváděn cca 5100. Trvanlivost roštu zajišťuje jeho stálé uložení ve vodě, která je přiváděna systémem kanálů napájených místními prameny a nouzově vodou ze Střely. Tabulka u východního zrcadla (závěr schodiště) nese vzkaz stavitelů, že bez vody se stavba zřítí. Vodní systém kláštera je považován za technickou památku evropského významu.\n\nSantini ve svém plánu vycházel ze stavby prelatury arcibiskupského architekta Jeana Baptista Matheye, která se orientovala na celý komplex plaského kláštera. Tato budova je propojena s původní bazilikou díky osovému pootočení. Konventní kostel navržený Santinim navázal na osovou síť Matheyovy přestavby, a proto byl umístěn v prodloužení vstupního křídla prelatury směrem k jihozápadu, zatímco na jihovýchodní straně navazoval konvent. Kvůli tomuto kroku byla obětována středověká klášterní bazilika a posunuta novostavba konventu. Podle plánu ve Zwettlu byly osové vztahy chápány jako urbanistická chyba. Řešením této chyby mělo být zbourání severní poloviny sýpky a její následná symetrická dostavba. Santini plánoval umístit vstup do kláštera od jižní strany řeky Střely, i když dříve se brána nacházela na severní straně. Brána sloužila k propojení hlavní komunikace uvnitř kláštera. Směrem k západu byla situována hospodářská část klášterního areálu. V konventu se také nachází Santiniho oválné šnekové schodiště.\n\nVýstavbu konventu realizoval M. O. Kondel, bývalý poddaný kláštera v Plasích. Konvent dnes slouží jako užitková budova.\n\nZ architektonického hlediska hrály významnou roli návrhy kostelních novostaveb. Do konventního chrámu byly umožněny dva vstupy – jeden z tzv. „velké kapituly“ a jeden z ambitu v prvním patře. Kostel se do vnějšího prostoru otevíral dvěma portály. Velký portál se nacházel v ose jihozápadního průčelí a spojoval prostor s terasou před touto fasádou, druhý portál v čele levého ramene transeptu uprostřed severozápadní boční fasády. Velký chrám měl navržen půdorys ze tří ve styku se překrývajících řeckých křížů. Hloubkově oválný půdorys měl být zaklenut kupolemi, z nichž jen prostřední byla vyvýšena o tambur. Oba objekty byly architektonicky navrženy jako jeden celek. Dominantu chrámu tvořila stupňovitě se zdvíhající sestava kupolí chrámu, do níž byl připojena i kupole nad velkou kapitulou.\n\nInteriér konventního chrámu se ve všech třech lodích dělí v rytmicky bohatých řadách dle půdorysných dimenzí a klenebních konstrukcí. Hlavní prostor je klenut třemi kupolemi, vyšší prostory klenuté zřejmě plackami. Prostory v bočních lodích se klenuly plackami, zatímco nižší pole měla být klenuta plochými kupolkami (podobně jako v Sedleckém klášteře). Různost jednotlivých prostorů zdůrazňovala bohatá stupnice režimu světla. Ramena transeptů a závěrová pole zdobily okosené kouty při čelních stěnách, které dekorovalo obložení zalamovanými pilastrovými srostlicemi. Nad tyto pilastry byly nejspíš připojeny oblamované přízední pásy klenby. Tento Santiniho návrh, který patřil mezi nejnáročnější, nebyl bohužel zrealizován.\n\nDalší zrealizovanou částí podle Santiniho byla zahrada prelatury. Na návrh nedostavěné Matheyovy přestavby navazovala stavba ambitu, která byla dokončena pouze v jihozápadní polovině původního rozsahu. Zadní rameno tohoto ambitu zdobila dynamicky tvořená kaple (sala terrena). Levé křídlo prelatury na rozdíl od ambitů nebylo nikdy dostavěno – nahradil ho skleník na stejném místě. Pavilon je založen na příčně protáhlém půdorysu, jehož fasády vymezují římsko – dórské pilastry nesoucí redukované kladí. Typickým santiniovským prvkem jsou formy šambrán a suprafenester oken i portálů.\n\nSýpka (také navržená Matheyem) se nacházela za prelaturou a její levá polovina měla být zdemolována. Na jejím místě mělo být vystavěno symetricky ustupující křídlo, které se opakovalo na pravé polovině. Toto řešení může být označeno jako zbytečné (popřípadě luxusní) a bylo navrženo jen v půdorysném plánu, nikoliv v ideálním pohledu (nenachází se v něm také stavba se složitějším půdorysem –z doby gotiky bychom zde našli jen patrovou kapli, budova se třemi patry vznikla až v době baroka).\n\nPůvodní půdorys připomíná ideální pohled, díky kterému si můžeme docela věrně představit, jaké úmysly měl Santini spolu s opatem Tyttlem. Řešení plaského kláštera se velmi podobá kostelu v Mariánské Týnici, ale i jiným sakrálním stavbám navrženými Santinim.\n\nProstorný půdorys plaského opatství zabírá plochu okolo barokně upravené (původně románské) baziliky, které zůstala její správná orientace. Tímto se odlišuje od dalších raně i vrcholně barokních budov, které mají jiné schéma. Čtyřkřídlý konvent je s klášterním chrámem spojen hranou na jižní straně. K této části budovy patří další samostatné křídlo, umístěné na jihozápadní straně (sloužilo jako infirmarium).\n\nJan Blažej Santini-Aichel v areálu plaského kláštera navrhl také čtyři samonosná schodiště. Dvě z nich se nacházela v exteriéru (a sice v rajském dvoře, konkrétně v jeho rizalitech, byla trojramenná) a další dvě v interiéru (vedla z přízemního prostoru na půdu kláštera). U exteriérových schodišť bychom našli Santinim navržená zrcadla (neboli barokní bazény), která sloužila ke kontrole vody v základové části objektu.\n\nSantini pracoval na mnoha cisterciáckých klášterech, nebyl však jediným umělcem, který se podílel na přestavbě plaského kláštera. V letech 1732–1740 se na freskové výzdobě konventu podílel J. A. Pink. František Antonín Müller a Josef Kramolín byli dalšími umělci přispívajícími na obrazech a freskách. Budovu konventu dokončil Kilián Ignác Dietzenhofer. Kilián Ignác Dietzenhofer se vyučil na malostranském gymnáziu, mnoho zkušeností načerpal také ze své osmileté cesty po Rakousku a okolí, kde studoval stavby mnoha barokních architektů. Když se v roce 1715 vrátil do rodné země, pomáhal svému otci. Kromě plaského kláštera po Santinim převzal dostavbu kláštera v Kladrubech u Stříbra. Mezi jeho samostatné práce patří například zahradní domek v Královské zahradě na Pražském hradě a podílel se barokizaci gotických chrámů i občanských staveb.\n\nPřestavba kláštera ani samotného konventu nebyla dokončena v plánovaném rozsahu – 9. listopadu 1785 byl klášter Josefem II. zrušen, majetek kláštera připadl správě Náboženského fondu.\n\nOpati kláštera založili v okolí hospodářské dvory Lomany, Hubenov, Býkov, Sechutice, Rohy, Lednice, Kalec a Robčice.\n\nPoslední opat Celestin Werner se dlouhá léta a nikoliv beznadějné snažil o obnovení kláštera, jeho snahy neuspěly především pro neochotu bývalých mnichů vrátit se zpět do konventu. Zemské stavy totiž po smrti císaře Josefa II. žádaly obnovení těch zrušených klášterů, které vedli opati se zastoupením na zemském sněmu, aby úmrtím opatů nedošlo k oslabení hlasu duchovních. Zemský výbor předložil roku 1790 novému císaři Leopoldovi II. návrh na obnovení klášterů, které zatím nebyly využívány pro veřejné účely či zbořeny. Císař do týdne přislíbil zastavení pronájmu statků plaského, doksanského a chotěšovského kláštera. V lednu roku 1792 však rozhodl, že pro příště nebudou takové návrhy vůbec přijímány.\n\nOpat Werner se pokusil v roce 1798 do kláštera usadit řád trapistů, ale neuspěl. Další žádost o obnovení kláštera směřoval opat přímo císaři, načež zvláštní komise přezkoumala stav kláštera a shledala jej nevhodným pro využití jako kasárna. V lednu 1803 byl opat Werner vyzván, aby předložil písemné vyjádření žijících členů konventu, že žádají obnovení kláštera. Z původních šedesáti mnichů odpovědělo kladně pouze 14. Klášter již nebyl nikdy obnoven.\n\nZa napoleonských válek se vyprázdnila státní pokladna, a to přispělo k prodeji panství bývalého kláštera Plasy a Mariánské Týnice včetně budov a tří dvorů (Bělá, Kaceřov a Krašov)z dosavadního majetku Náboženského fondu. Kupní smlouvou ze 4. července 1827 bylo České království, zmocněné nejvyšším purkrabím Chotkem, prodat tehdejší nejmocnější politické osobnosti Rakouska-Uherska, kancléři Klementu Václavu Nepomuku Lotharu Metternichovi (1773–1859).\n\nPanství v ceně 1 100 050 zlatých tehdy tvořilo městečko Kralovice s 55 vsemi (Babina, Bílov, Bohy, Borek, Břízsko, Brodeslavy, Buček, Bukovina, Černíkovice, Česká Bříza, Dobříč, Dolní Bělá, Dolní Hradiště, Dřevec, Hadačka, Hodyně, Horní Bělá, Horní Bříza, Horní Hradiště, Hradecko, Hromice, Hubenov, Hůrky, Chotiná, Jarov, Kaceřov, Kaznějov, Kočín, Kopidlo, Koryta, Kostelec, Kozojedy, Lednice, Lomnička, Loza, Mariánský Týnec, Mladotice, Nadryby, Nebřeziny, Nynice, Obora, Ondřejov, Planá, Plasy, Potvorov, Rakolusky, Robčice, Rybnice, Řemešín, Sedlec, Trojany, Všehrdy, Výrov, Žebnice, Žichlice), čtyřmi částmi vsí (Bučí, Mostice, Újezd, Zahrádka) a pěti poplužními dvory (Hubenov, Olšany, Tlučná, Třemošice, Vrtba).\n\nZ celkových 27 888 hektarů půdy bylo 13 127 hektarů dominikálních (lesy 8 831 ha, pole 2 986 ha). Ve vlastní režii bylo provozováno 5-8 dvorů, 13 ovčínů, 13 lesních revírů a 50 rybníků. Z Metternichova podnětu byla v roce 1829 v Plasích založena železárna, která mimo úředníků zaměstnávala 169 dělníků. Provoz byl ukončen v roce 1875. Dalším průmyslovým podnikem byla továrna na šindelové hřebíky a na parkety a 145 osob se zabývalo průmyslovou výrobou kyseliny sírové a kamence, V provozu byl dále pivovar, lihovar, pila a cihelna. Ve vlastní režii se nacházely také knížecí doly (r. 1881 4 doly na kamenné uhlí v Rybnici, 3 doly v Kaznějově, 2 doly v Plzni-Bolevci, 3 doly v Hromnici, na železnou rudu 18 dolů v Ejpovicích, 3 doly v obci Litohlavy, 4 doly v Oráčově a jeden důl na Hořovicku. Plaské panství drželo patronát nad 11 kostely a 8 farami. \n\nKlemens Wenzel von Metternich upravil bývalou klášterní prelaturu na zámek; některé budovy kláštera ustoupily silnici k železné huti (např. byl zbourán kostel Panny Marie Růžencové v severní části klášterního areálu, který spojoval bývalou prelaturu s hospodářským dvorem). Materiál ze zbouraných staveb byl použit na stavbu hutě (werku), správních a obytných budov pro dělníky. Původní barokní hřbitovní kostel sv. Václava byl přestavěn do podoby empírové. Z krypty kostela byly odstraněny pozůstatky mnichů a kníže Klement Metternich v kryptě zřídil rodovou hrobku, do které nechal 9. srpna 1828 převézt ostatky členů rodu a do níž byl po své smrti v červnu 1859 pochován. \n\nVelkostatek, který přecházel na dědice, se měnil ve své podobě jen málo. Panství Plasy zdědil nejstarší syn Richard Kliment Josef Metternich (* 1829 - † 1895), do roku 1870 rakouský velvyslanec v Paříži, žil ve Vídni a každý rok přijížděl do Plas se svou rodinou. Jeho chotí byla kněžna Pavlína rozená hraběnka Sandor ze Szlawnicze. Její zásluhou bylo zřízeno v klášterní knihovně divadlo, v kterém plzeňské divadlo uvedlo Smetanovu operu Hubička. Kníže Klement Václav Lothar Richard Metternich zemřel v roce 1895 a byl posledním členem metternichovské rodiny pohřbeným v kryptě. Richard Metternich měl se svou manželkou pouze tři dcery Sophii, Antoinettu a Klementinu, z toho důvodu převzal správu Pavel Lothar Klemens Metternich (* 1834 - † 1906). Se svou manželkou Melanii Zichy-Ferraris měli tři děti Klementa, Paulinu-princeznu Titi a Emili. Po úmrtí byl kníže 9. února 1906 převezen z Vídně do Plas a následující den pohřben v rodinné hrobce. Vedení panství Plasy po něm převzal jeho syn Klement Michal Wenzel Lothar Felix Metternich (* 1869 - † 1930).\n\nLetního dne 27. srpna 1894 byla většina lidí na polích či na výročním Bartolomějském trhu v Plzni. V pivovaru sousedícím s konventem se při požehování sudů přibližně v 15.30 zapálila nedaleká tesařská ohrada přilehlá ke konventu. V ní uložený dřevěný materiál se během několika minut vzňal a plameny zapálily bednění lednice stojící u kaple sv. Benedikta. Vysoké plameny zachvátily bednění její kopule a západní vítr hnal plameny na zdí neoddělený krov střechy konventu.\n\nNa záchranu byly povolány hasičské sbory z okolí – dostavilo se 28 stříkaček, plaští občané, setnina 35. pluku z Plzně či stovka vojáků sboru zákopníků. Parní stříkačky z Plzně a Žatce chrlily vodu na konvent ze dvou míst, sbory s ručními stříkačkami chránily okolní budovy. Během noci se oheň dostal až na východní střechu nad bývalým letním refektářem, tehdejší sýpku, kde znovu nabral na síle a následujícího dne zničil většinu ze zásob obilí. Vítr se však otočil a poslední křídlo kláštera se ocitlo také v plamenech. Střecha kostela Nanebevzetí Panny Marie začala během pěti dnů třikrát hořet, ale vždy byla včas uhašena. Uhasit požár trvalo téměř týden, avšak vysoká a nepřístupná kopule kaple sv. Benedikta hořela dál až do 9. září, kdy se v 9 hodin dopoledne zřítila. Ve zřícené báni s Mojžíšovým hadem se našla krabička s prstí a popelem z hrobu sv. Jana Nepomuckého, ostatky dalšího svatého, latinsky psaná kniha z roku 1739, chvalozpěv na Evžena Tyttla, vysvěcení nového konventu a další písemnosti.\n\nPři požáru shořely střechy a 2. patro konventu, čímž byly zničeny nástropní malby Kramolínovy v tomto patře, a také stropní freska v letním refektáři, pojmenovaná \"Zázračné nasycení pěti tisíců\" (Mat 14, 17–21). Škoda ve výši 150 000 zlatých byla likvidována z požárního pojištění. Následky požáru na budově byly odstraněny již v létě roku 1895. Ač byla obnovena kopule kaple sv. Benedikta, zřícené schodiště či jeho zábradlí, fresky v druhém patře či letním refektáři obnoveny nebyly a prejzy na střeše nahradily běžné tašky.\n\nS požárem malinko souvisí i pověsti o pokladu ukrytém pod konventem: Marie Mervartová, pravnučka Martina Sinkuleho, komorníka opata Wernera a jednoho ze tří osob přítomného ukrytí pokladu, prý před třetím hledáním varovala, že bude-li poklad hledán bez potomků komorníka, bude hořet. Konvent začal hořet dřív, než ředitel plaského panství Holeček dojel kočárem z Plzně do Plas.\n\nV roce 1921 byl majetek Klementa Metternich-Winneburg zařazen do první etapy pozemkové reformy. Do záboru byl dán velkostatek Plasy: Mlác (nyní Mladotice), Kralovice, Rohy, z Lednice 40 procent a celý velkostatek Kynžvart. K zahájení přídělového řízení a parcelaci zemědělské půdy na velkostatcích Plasy a Liblín došlo už v roce 1922. Na velkostatku Plasy jí podléhalo 13 017 ha, z čehož bylo 2 866 ha rozparcelováno, z 594 ha vznikly zbytkové statky a 9 555 ha bylo ze záboru propuštěno.\n\nU velkostatku Plasy činila celková výměra 672,24 ha zemědělské půdy, přičemž ze dvora Lednice bylo konfiskováno 40% zemědělské půdy, u velkostatku Liblín 94 ha zemědělské půdy. Žádosti o příděl zemědělské půdy se podávaly do 15. srpna 1922 ve dvou stejnopisech na úředních formulářích, které bylo možné obdržet u obecních úřadů ve jmenovaných obcích, u komisaře Státního pozemkového úřadu v Kralovicích nebo u obvodové úřadovny Státního pozemkového úřadu v Plzni. Úřední místnosti přídělového komisaře se nacházely v budově městské spořitelny v Kralovicích. \n\nJednalo se o zemědělskou půdu ze dvorů Kralovice, Mladotice, Rohy, Lednice, ležící svými pozemky v katastrálních obcích Kralovice, Mladotice, Zbohy, Hodyně a Lednice, soudního a politického okresu kralovického a patřící k velkostatku Plasy, dále ze dvorů Liblín a Žíkov, ležící svými pozemky v kat. obcích Liblín, Kozojedy, Olešná, Svatý Kříž, soudního a politického okresu kralovického a rokycanského a patřící k velkostatku Liblín. \n\nPřídělové řízení na objekty dvorů Plasy, Lomany, Olšany, Hubenov, Sechutice, Lednice, Kačerov, Třemošnice a Býkov, ležící svými pozemky v katastrálních obcích Plasy, Lomnička, Sedlec, Hradecko, Výrov, Lednice, Kačerov, Žichlice, Hromice, soud. okresů Kralovice, Plzeň a Manětín, probíhalo od 2. února do 15. února roku 1924.\n\nVe lhůtě od 1. července do 10. července 1923 vyhlásil Státní pozemkový úřad přídělové řízení (prodej) do vlastnictví či pachtu na zbytkový statek Rohy ve výměře asi 53 ha, ve lhůtě od 14. do 27. července 1924 přídělové řízení na zbytkové statky do vlastnictví či pachtu v soudním okrese Kralovice a Plzeň: \n\nVe lhůtě od 15. září do 22 září vyhlásil Státní pozemkový úřad přídělové řízení pro zbytkový statek ze dvora Lednice.\n\nPo pozemkové reformě se v Plasech konstituovalo stavební bytové družstvo, které organizovalo rozsáhlou výstavbu rodinných domků na rozparcelovaných pozemcích velkostatku. Zbytkový statek Olšany o rozloze 190 ha koupil za přídělovou cenu 850.000,- Kč Sinkule Ladislav, zbytkový statek Lednice o rozloze 55 ha za 215.000,- Kč Jánský Blažej, zbytkový statek Rohy o rozloze 83 ha za 230.000,- Kč Fencl František, zbytkový statek Třemošnice o rozloze 40 ha za 180.000,- Kč Volín Josef, zbytkový statek Sechutice o rozloze 114 ha za 600.000,- Kč Thieben Hugo a zbytkový statek Kačerov (nyní Kaceřov) o rozloze 64 ha za 280.000,- Kč Spěváček Ladislav.\n\nV roce 1930 zemřel kníže JUDr. Klement Václav Lothar Metternich-Winneburg a panství přešlo na nezletilého syna Klementa a Isabely de Silva y Carvajal (* 1880 - † 1980) Pavla Alfonse Metternicha-Winneburg (* 1917 - † 1992), jeho zástupcem byl plaském panství jmenován pan Bedřich Lobkovic z Dolních Beřkovic.\n\nPo pozemkové reformě zůstalo celkem 9 881,46 hektarů v záboru, z toho bylo 562,45 hektarů zemědělské půdy, zbytek tvořily lesy. Pozemková reforma se nedotkla pivovaru, sladovny, lihovaru, pily, mlýna a cihelny v Plasech a kaolínových dolů v Kaznějově. Obdobně postihla i panství v Kynžvartu, kde z 6 912,06 hektarů bylo 2 926,68 hektarů rozparcelováno drobným nabyvatelům a 270,38 hektarů přiděleno nabyvatelům zbytkových statků. Pavel Alfons Metternich-Winneburg, který byl posledním mužským potomkem rodu, zdědil knížecí titul a panství Plasy. Studoval renomovanou internátní školu Le Rosey ve Švýcarském městečku Rolle VD, později žil v Berlíně, kde potkal v roce 1940 svoji budoucí manželku Tatianu Vasilčikovou. Svatba se konala 6. září 1941 a novomanželé upřednostnili bydlení na zámku Kynžvart a Plasy navštěvovali zřídka. Obyvatelé Plas na něho ale vzpomínali jako na veselého sympatického muže se smyslem pro humor.\n\nPo vypuknutí občanské války ve Španělsku se kníže Pavel Alfons přihlásil jako dobrovolník na stranu nacionalistů, kde byl nasazen jako kurýr, spojka, řidič i voják. Za druhé světové války absolvoval nejprve výcvik v Cannstattu, Stuttgartu a Krampnitzu, poté byl nasazen na frontu do Ruska. Sloužil u cyklistického útvaru, později převelen na místo styčného důstojníka ke španělské divizi a po těžkém zápalu plic a pohrudnice byl v polovině roku 1944 převelen k 17. jezdeckému regimentu v Bamberku, pak do Štětína a do Ludwigslustu. Během krátkých dovolených jezdil na svá panství v Johannisbergu, Kynžvartu a Plasích. Na všech panstvích převzala správu jeho žena Tatiana.\n\nNa konci války se v Plasích usídlil vojenský štáb, kterému podléhalo sedm letišť (např. Plzeň, Plasy, Cheb, Mariánské Lázně a Kařízek). Velitel štábu plukovník Wittich byl ubytován v konventu, důstojníci v hotelu, na radnici byla umístěna vysílačka a ve vedlejší zahradě antény na vysokých stožárech. V Plasích přibývali utečenci a vojenští dezertéři. Dne 7. května 1945 nastolili zaměstnanci metternichovského velkostatku národní správu v čele se závodní radou.\n\nKe konci války sloužil klášter ruským vojákům, jelikož blízko Plas procházela tzv. demarkační čára. Poslednímu vlastníku, kterým byl Paul Metternich, byl majetek ve 33 obcích 21. června 1945 podle dekretu prezidenta republiky č. 12/1945 Sb. z. konfiskován, o čemž rozhodl dne 18. srpna 1945 Okresní národní výbor v Kralovicích. Rozsáhlé pozemky a lesy o rozloze 757 ha byly rozparcelovány deputátníkům, malozemědělcům, bezzemkům, obci Plasy, Správě státních lesů. Do doby, než byla zavedena na velkostatku národní správa, bylo mnoho cenných umělecko-historických předmětů z majetku Metternichů zničeno, znehodnoceno, rozprodáno a ukradeno. Rodinný archiv Metternichů byl převzat ze zámku v Plasích do Národního archivu až po roce 1945.\n\nV prosinci 1948 byl zámek v Plasech přidělen Okresnímu národnímu výboru v Kralovicích. Objekt chátral a byl využíván k různým účelům. Vedle státních úřadů vlastnily objekty bývalého kláštera například Západočeské pivovary, Jednota Plasy, Československé státní lesy (Lesní závod Plasy) či podnik Zelenina, budovy konventu, prelatury a sýpky sloužily jako kanceláře Okresního národního výboru Kralovice, později ONV Plasy, či sídlo okresního archivu, hudební školy, kuchyně Jednoty, Muzeum města Plasy, které bylo roku 1972 nahrazeno Muzeem osvobození. Využívání objektu provázely nevhodné stavební zásahy (bourání příček či vyzdívání nových). Na prelaturu byla přemístěna knihovna, staré opatství obdržel do využívání Český svaz mládeže a internát.\n\nV roce 1963 byl vybudován v bývalé prelatuře (zámku) kryt civilní obrany, který zcela zdevastoval podzemní barokní sklepení, vybudované pod vedením Jean Baptiste Mathey. Výstavba krytu byla reakcí na tzv. studenou válku, kdy kryt měl v případě napadení poskytnout ochranu vedoucím funkcionářům KSČ z okresu Plzeň-sever. Tento kryt je funkční i v současnosti, snahy využít prostor pro potřeby kláštera jako depozitáře nebyly úspěšné.\n\nJednotné zemědělské družstvo, založené v 50. letech a sloučené s okolními družstvy do „JZD Pokrok”, bylo přeměněno na Školní státní statek. V letech 1966-1983 pak hospodářské objekty a půdu využíval Školní statek Střední zemědělské technické školy Plasy (r. 1986 přemístěn do obce Babina).\n\nV letech 1992 až 1999 býval klášter dějištěm mezinárodních sympozií a výstav pořádaných Centrem pro Metamedia Plasy a Nadací Hermit.\n\nV rozmezí let 1995 a 1996 bylo provedeno několik sond v okolí kláštera, i v klášteře samotném, a byla potvrzena „pověst“ o stavbě na vodě – byly nalezeny původní piloty i dubový rošt, na kterém je stavba kláštera založena. Byly také nalezeny separace – místnosti pro fyzické tresty obyvatel kláštera. Separační místnosti jsou vedle zimního refektáře, celkem byly nalezeny a objasněny principy všech tří místností. Ve dvou z nich jsou šachty s kamenným ostěním, každá šachta pak má jinou hloubku – 2, 4 m a 3 m, šachty zčásti zaplněné vodou.\n\nV roce 1998 bylo dokončena restaurování osmi velkoformátových obrazů (4×2,5m), původem z letního refektáře – výjevů ze Starého a Nového Zákona. Ty jsou nyní umístěny v jednom z rondelů konventu kláštera.\n\nV roce 1999–2000 byl po mnoha letech vystěhován Okresní archiv z druhého patra konventu do nově postavené budovy na Sokolce, zůstal zde pouze depozitář Památkového ústavu. Zároveň byla utlumena činnost Lidové školy umění, která měla své prostory ve spodním patře konventu.\n\nV roce 2004 ukradl tehdejší kastelán Martin Mejchar přibližně 50 starých tisků z konventu (depozit Národního muzea), část z nich zpeněžil, některé se již nikdy do depozitu plaského kláštera nevrátí – např. atlas z 18. století.\nKlášter je ve správě Národního památkového ústavu, územní památkové správy v Českých Budějovicích a prochází rozsáhlou rekonstrukcí. Od 1. ledna 2009 přešla nařízením ministra kultury velká část klášterního areálu pod Národní technické muzeum, NPÚ zůstala ve správě budova konventu a sodovkárny. Následně došlo k dalším úpravám, na jejichž základě spravuje NPÚ reprezentační budovy klášterního areálu (prelaturu, konvent, barokní sýpky) a NTM spravuje hospodářskou část areálu.\n\nV klášteře se zachovaly unikátní barokní prevety (WC), zajímavá je i expozice zaměřená na historii plaského lékárenství v obnoveném nemocničním křídle, galerie malířů Strettiů – plaských rodáků. Zpřístupněná je i budova barokních sýpek s gotickou dvoupatrovou kaplí, stejně jako budova kostela Nanebevzetí Panny Marie.\n\nKlášter Plasy je od roku 1995 národní kulturní památkou (dle Nařízení vlády č. 262/1995 Sb. ze dne 16. srpna 1995). Součástí NKP jsou čísla popisná 1, 2, 6, 11, tj. bývalý klášterní konvent, bývalá prelatura, sýpky, kostel Nanebevzetí Panny Marie, socha sv. Bernarda, sloup, kašna se sochou sv. Jana Nepomuckého, litinová kašna, dva litinové kandelábry, hřbitovní kostel sv. Václava se hřbitovem, hrobníkův dům a bývalý klášterní dvůr. V kostele Nanebevzetí Panny Marie se nalézají jedny z nejcennějších a nejlépe zrestaurovaných varhan v českých zemích – viz článek plaské varhany.\n\nV bývalém pivovaru, sladovně, mlýnu a hospodářském dvoře bylo Národním technickým muzeem po rozsáhlých památkových úpravách dne 29. září 2015 otevřeno nově zřízené Centrum stavitelského dědictví. NTM zde umístilo středisko dokumentace, prezentace a vzdělávání v oblastech stavební historie a tradičního stavitelství a studijní depozitář stavebních prvků. Návštěvníkům slouží expozice shrnující vývoj stavebních prvků, materiálů i konstrukcí. K podrobnému seznámení s historickými stavebními technologiemi, materiály a konstrukcemi slouží zážitkové dílny (cihlář, tesař, kameník, klempíř, kovář...). Názorným exponátem samozřejmě jsou také historické budovy v areálu bývalého kláštera.\n\nOd roku 2017 probíhá rekonstrukce starého opatství, známého také jako zámek. V budoucnu by tam měla vzniknout nová zákaznická pokladna, sociální zázemí, oddechová zóna a prohlídková trasa, která návštěvníky provede životem rodiny Metternichů. Zpřístupněné budou prostory 1. patra a sklepení.\n\nJediný syn a dědic knížete Klementa Václava Paul Alfons Metternich-Winneburg a jeho choť z ruského knížecího rodu Tatiana Vasilčikov se po ztrátě veškerého majetku v Československé republice uchýlili na své rodové sídlo Johannisberg v Hesensku (vinařská oblast Rheingau), které bylo po bombardování Mohuče z 13. srpna 1942 poničeno a oprava zničeného zámku a kostela probíhala až do roku 1964. Na sídle s nimi žila i Paulova matka Isabel. Kníže Paul Alfons se věnoval pěstování vinné révy a jeho známý sekt „Kníže Metternich“ prodává nyní Henkel KG. Jako automobilový závodník startoval také na závodech Rallye Monte Carlo nebo 24 hodin Le Mans. Od roku 1960 stál v čele německého autoklubu a od roku 1975 do roku 1985 světového automobilového svazu FIA. V Řádu svatého Lazara byl v letech 1976 až 1992 prvním velkobaillim pro Německo. V roce 1979 mu byl propůjčen Záslužný řád Spolkové republiky Německo 1. třídy a v roce 1990 Velký spolkový záslužný kříž (Große Bundesverdienstkreuz). Zemřel v Ženevě dne 21. září 1992 na cirhózu jater. Jeho manželka Tatiana se po smrti svého muže stala poslední představitelkou rodu Metternich-Winneburg a druhým velkobailim pro Německo, proto měl také Řád svatého Lazara své německé sídlo na Johannisbergu. Zemřela 26. července 2006 na zámku Johannisberg a vzhledem k tomu, že manželství zůstalo bezdětné, stal se dědicem jejího osobního majetku Alvaro de Salinas, nejstarší vnuk její sestry Marie.\n\n\n\n\n\n\n\n\n"}
{"id": "21047", "url": "https://cs.wikipedia.org/wiki?curid=21047", "title": "Vyšehrad (stanice metra)", "text": "Vyšehrad (stanice metra)\n\nVyšehrad (zkratka VY) je stanice metra v Praze, nacházející se na Pankráci v Nuslích, nedaleko čtvrti (pevnosti) Vyšehrad, na jižním předmostí Nuselského mostu, pod hotelem Corinthia. Otevřena byla pod názvem \"Gottwaldova\" 9. května 1974. Předchozí pracovní název stanice po dobu výstavby metra C a Nuselského mostu byl od roku 1968 „Nuselský most“.\n\nStanice je povrchová, postavená pod vozovkou magistrály, ležící na Nuselském mostu, je vybudovaná tak, aby podpírala vrchní silnici. Na rozdíl od většiny ostatních stanic, má tato z důvodu vyústění z Nuselského mostu boční nástupiště, což si vynutilo stavbu přilehlého podchodu. Výstupy vedou přímo do parku okolo stanice, ke Kongresovému centru a k hotelu Corinthia. Z bočních stěn stanice je vidět přes Nuselské údolí panorama Prahy, od Pražského hradu z jedné strany po Strašnice ze strany druhé. Tato stanice patřila k nejméně nákladným, stála 43 milionů Kčs. Architektonický návrh vypracoval Stanislav Hubička.\n\nOd Vyšehradu je stanice vzdálená asi 5 minut cesty.\n\nStanice není plně bezbariérová. Bezbariérový přístup má pouze nástupiště ve směru Háje. Ve druhém směru se lze bezbariérově dostat pouze k hotelu Corinthia. Pro bezbariérový přístup ve směru Ládví/Letňany je nutné jet do stanice Pražského povstání (směr Háje) a zde přestoupit na vlak směr Ládví/Letňany.\n\n"}
{"id": "21049", "url": "https://cs.wikipedia.org/wiki?curid=21049", "title": "Skalár", "text": "Skalár\n\nSkalár (z lat. \"scala\", stupnice) je ve fyzice, v matematice nebo informatice veličina, jejíž hodnota je v daných jednotkách plně určena jediným číselným údajem. Protikladem skalární veličiny jsou vektory nebo tenzory, které jsou určeny více číselnými hodnotami. Například teplota je skalár, kdežto rychlost je obvykle vektor.\n\n\n\n\n\nVe fyzice se předpokládá, že danou skalární veličinu můžeme nějak fyzikálně měřit nebo počítat. Měla by přitom platit následující vlastnost: pokud přejdeme k nové souřadnicové soustavě, která bude vůči původní otočená, posunutá nebo zrcadlená (v klasické mechanice) resp. bude s původní soustavou spojena nějakou Poincarého transformací (ve speciální relativitě), měl by transformovaný pozorovatel stejným postupem změřit nebo spočíst to samé číslo. Pokud bychom tedy psali skalár jako „funkci“ souřadnicové soustavy pozorovatele, má smysl psát, že pokud se souřadnice transformují podle vztahu formula_1, kde formula_2 symetrie dané fyzikální teorie (t.j. například rotace v klasické fyzice), tak pro skalár S platí formula_3 Hodnota skalární veličiny tedy nezávisí (říkáme, že je invariantní) na volbě souřadnicové soustavy. To může být důležité při počítání v souřadnicích: například v klasické fyzice výraz formula_4 je skalár, kdežto formula_5 není.\n\nSkalární veličina může mít i rozměr. Velikost skalární veličiny pak závisí na volbě jednotek. Zvolíme-li např. jako jednotku metry, dostaneme jinou číselnou hodnotu délky než kdybychom měřili v mílích.\n\nVzhledem k tomu, že skalární veličiny jsou čísla, lze s nimi provádět stejné operace jako s čísly, pokud jsou bezrozměrné. Pokud mají rozměr, můžeme sčítat jenom veličiny se stejným rozměrem (délku s délkou, náboj s nábojem apod.)\n\nSkalár popsaný v předešlém odstavci se nazývá pravý skalár, pokud se nemění nejen při rotacích a translacích souřadnicové soustavy , ale ani při zrcadlení. Pro pravý skalár tedy speciálně v 3-rozměrném Euklidovském prostoru platí formula_6, kde levá strana symbolizuje výpočet skaláru v souřadnicové soustavě spojené s původní soustavou formula_7 prostorovou inverzí.\n\nSkalární veličinu, která je invariantní při rotacích a translacích souřadnicové soustavy, ale při zrcadlení změní znaménko, označujeme jako pseudoskalár (nepravý skalár). Je to tedy veličina, jejíž znaménko závisí na volbě orientace daného prostoru. Speciálně v euklidovském prostoru dimenze 3 (nebo obecněji liché dimenze) pak platí formula_8.\n\nTento koncept je možno matematicky formulovat například tak, že je dán vektorový prostor V se skalárním součinem (v klasické fyzice by to byl euklidovský prostor, ve speciální relativitě Minkowského prostor) dimenze \"n\" a pseudoskalár je pak prvkem \"n\"-té vnější mocniny formula_9. Tento prvek se pak dá ztotožnit s číslem pomocí Hodgeovy duality za předpokladu skalárního součinu a orientace na V.\n\nPříkladem pravého skaláru je ve fyzice elektrický náboj, příkladem pseudoskaláru je magnetický tok (je skalárním součinem vektoru plochy a pseudovektoru magnetické indukce), anebo determinant 3 vektoru v prostoru.\n\n"}
{"id": "21050", "url": "https://cs.wikipedia.org/wiki?curid=21050", "title": "I. P. Pavlova (stanice metra)", "text": "I. P. Pavlova (stanice metra)\n\nI. P. Pavlova (zkratka IP) je stanice metra v Praze, která leží pod stejnojmenným náměstím na hranici Nového Města a Vinohrad, které je pojmenováno podle ruského fyziologa Ivana Petroviče Pavlova. Stanice je nejvytíženější stanicí pražského metra – v roce 2008 zde byl denní obrat cestujících (nástup + výstup) přes 118 tis. Otevřena byla 9. května 1974 spolu s prvním úsekem metra (I.C Florenc – Kačerov).\n\nStanice I. P. Pavlova je hloubená, založená v jámě (19 m hluboko). Nástupiště stanice je podpíráno šestibokými sloupy, stěny za stanicí jsou obloženy mramorovými deskami. Z nástupiště vede jen jeden výstup krátkým eskalátorovým tunelem se čtyřmi eskalátory do velkého podzemního vestibulu pod náměstím a přilehlou křižovatkou, se čtyřmi výstupy (pátý, vedoucí na Václavské náměstí, nebyl kvůli zachování zeleného pásu vybudován). Stanice umožňuje přestup na velké množství tramvajových linek. Ve směru od stanice Vyšehrad jsou před vlastní stanicí v obou kolejích odbočky na traťové spojky na trasu A, které ústí ve stanici Náměstí Míru. Spojka, která je v 1. koleji (kolej, po které jede vlak ze stanice Háje do stanice Letňany), se jmenuje C – A. Spojka ve 2. koleji se jmenuje A – C. Zajímavostí těchto spojek je, že jede-li vlak z Depa Kačerov do Depa Hostivař a naopak, nemusí měnit směr jízdy. Tato podmínka byla zadána již při projektu, dochází k podstatné úspoře času – strojvedoucí nemusí nikde přecházet. Obě spojky je samozřejmě možno využívat obousměrně. Na výstavbu stanice v letech 1970–1974 bylo vynaloženo 160,8 milionů Kčs.\n\nOd 31. srpna 2015 je stanice bezbariérová. Bezbariérový výstup ze stanice ústí do přízemí domu v Legerově ulici s přímým výstupem na chodník.\n\nVe vestibulu stanice je vystaven kamenný reliéf s dvojicí lvů, který v minulosti zdobil nároží bašty barokního opevnění Nového Města (poblíž tzv. Slepé brány) a byl objeven v Jugoslávské ulici během výstavby metra.\n\nNad eskalátory se nachází velkoformátová ilustrace Kateřiny Bažantové (známé též pod jménem Ktaiwanita), vytvořená v roce 2011 v rámci projektu \"Art in subway\" a zobrazující cestující v metru jako antropomorfní psy. Postava v popředí drží hamburger a knihu Ivana Petroviče Pavlova \"Experimentální psychologie a psychopatologie zvířat\".\n\nVe vestibulu stanice metra byl natočena část českého sci-fi filmu \"Zítra vstanu a opařím se čajem\"; vestibul sloužil jako odletová hala společnosti pro cestování časem.\n\n\n7. Od počátku proj. prací byly výstupy pouze 3(u Rumunské byl pouze nouzový). Celá stanice, (vč. vestibulu) není pod náměstím, ale pod Legerovou ulicí. Stanice měla původně jen 3 eskalátory. Bezbariérový přístup byl možný od počátku (s nástupem do výtahu za eskalátory a přestupem v 2.NP).\n"}
{"id": "21052", "url": "https://cs.wikipedia.org/wiki?curid=21052", "title": "Národní kulturní památka (Česko)", "text": "Národní kulturní památka (Česko)\n\nNárodní kulturní památka (NKP) je kulturní památka, která je nejvýznamnější součást kulturního bohatství národa. K roku 2013 činil počet těchto památek 272, v roce 2017 jich bylo 336. Nejvíce je jich umístěno v Praze (47), poté se značným odstupem následuje Brno (9) a Olomouc (5).\n\nV Česku prohlašuje národní kulturní památky svým nařízením vláda České republiky a pouze za jejího souhlasu je možné národní kulturní památku vyvézt mimo území státu. Jejich seznam je publikován v \"Ústředním seznamu kulturních památek ČR\".\n\nPrvní seznam národních kulturních památek byl zveřejněn 30. března 1962 a zahrnoval 33 položek. Další přibyly například v letech 1969 (Modrá), 1971 (Budějovická koněspřežka), 1978 (větší množství památek), 1988 (Archiv České koruny), 1989 (větší množství památek), 1991 (Břevnovský klášter), 1992 (areál Parlamentu ČR), 1995 (velké množství památek), 1998 (Moravské zemské desky), 1999 (4 památky), 2001 (velké množství památek), 2002 (4 památky), 2006 (9 památek), 2008 (větší množství památek) a 2010 (38 památek).\n\nNěkterým národním kulturním památkám byl tento status odňat, například památníku sovětských tankistů v Praze-Smíchově po aférách s jeho opakovaným přebarvováním. V roce 1992 byl tento status odebrán historickému centru města Tábor na žádost městských orgánů, protože bránil restitucím jakéhokoliv objektu ve městě. Nařízením vlády č. 147/1999 Sb. bylo zrušeno množství národních kulturních památek, ale mnohé z nich byly tímtéž nařízením zároveň ve stejném anebo pozměněném vymezení znovu vyhlášeny: to se týkalo vyhlášení, která původně byla provedena pouhým usnesením vlády a nikoliv nařízením vlády.\n\n8. února 2010 schválila vláda ČR s účinností od 1. července 2010 nařízení, které vyhlašuje celkem 38 nových národních kulturních památek, z toho 33 nemovitých a 5 movitých, čímž celkový počet vzrostl na 272. Zastoupena byla zejména moderní architektura, lidová kultura a technika. Zároveň bylo upraveno dřívější vyhlášení Budějovické koněspřežky tak, aby odpovídalo aktuálnímu číslování parcel.\n\n\n"}
{"id": "21053", "url": "https://cs.wikipedia.org/wiki?curid=21053", "title": "Brodeslavy", "text": "Brodeslavy\n\nBrodeslavy, dříve Prodeslav, jsou malou vesnicí v severovýchodní části okresu Plzeň-sever, šest kilometrů jihovýchodně od Kralovic. V obci žije obyvatel a její katastrální území zaujímá rozlohu 261 ha. Obec je součástí Mikroregionu Kralovicko.\n\nVes je prvně zmiňována již roku 1144 a její historie je spjata s dějinami plaského cisterciáckého kláštera, mezi jehož statky patřila až do začátku husitských válek roku 1419. Plaská klášterní kronika byly Brodeslavy vysazeny opatem Jakubem roku 1344 právem zákupním klášternímu úředníku Mikuláši. Král Zikmund zapisuje roku 1420 část majetku kláštera bratřím Hanušovi a Bedřichovi z Kolovrat na Libštejně a na Krašově.\n\nPo smrti Bedřicha z Kolovrat v roce 1432 získává Brodeslavy Hanuš, který je drží až do své smrti v roce 1450. Jeho syn a dědic Hanuš II. z Kolovrat, toho času probošt kapituly pražské a administrátor arcibiskupství, roku 1480 postupuje Brodeslavy s dalšími vesnicemi a polovinou městečka Kralovic nazpět plaskému klášteru za 1 600 kop.\n\nPro velké dávky vymáhané na klášteru na válku s Turky byl opat Bohuslav nucen zastavit Brodeslavy roku 1545 Kateřině ze Solopysk, matce a poručnici Viléma Svitáka ml. z Landštejna. Od roku 1559 se Brodeslavy stávají součástí kaceřovského panství mocného Floriána Gryspeka. Do majetku kláštera se vrací po konfiskaci majetku Gryspeků v roce 1623. V soupisu poddaných z roku 1651 je připomínána rodina Říhy Běšinky, Šimona Hány, Jíry Ziunky, Jiříka Sekery, Jana Papouška, Víta Unfrieda a podruhyně Schmalczkegklová a pastýř Hans. Ves zůstává v držení kláštera až do jeho zrušení Josefem II. v roce 1785, kdy přešla do správy náboženského fondu.\n\nNa začátku roku 1924 byla ves přejmenována na Brodeslavy. Ve 30. letech 20. století fungovala na okraji vsi cihelna.\n\nV centru vsi je malý rybník a obdélná kaplička z roku 1877 se dvěma věžičkami. Vsí protéká Brodeslavský potok.\n\nBrodeslavy sousedí s vesnicí Všehrdy na severovýchodě, hospodářským dvorem Rohy a vsí Bohy na jihovýchodě, Kozojedy na jihu a Hodyní a Dřevcem na severozápadě. Východně od obce se na levém břehu Berounky rozkládá přírodní park Hřešihlavská, jižněji pak přírodní park Horní Berounka.\n\n\n"}
{"id": "21054", "url": "https://cs.wikipedia.org/wiki?curid=21054", "title": "Kozojedy", "text": "Kozojedy\n\nNázev Kozojedy nese více obcí:\n\na část obce\n"}
{"id": "21055", "url": "https://cs.wikipedia.org/wiki?curid=21055", "title": "Cesta (graf)", "text": "Cesta (graf)\n\nV teorii grafů se termínem cesta v grafu \"G = (V, E)\" označuje posloupnost formula_1, pro kterou platí formula_2 (případně formula_3 pro orientované grafy) a navíc formula_4. Je to tedy posloupnost vrcholů, pro kterou platí, že v grafu existuje hrana z daného vrcholu do jeho následníka. Žádné dva vrcholy (a tedy ani hrany) se přitom neopakují.\n\nPoslední podmínka odlišuje cestu od dvou podobných pojmů:\n\n\nCesty formula_1 a formula_9 jsou\n\nKružnicí nazýváme uzavřenou cestu. Tedy cestu, která začíná a končí ve stejném vrcholu.\n\n"}
{"id": "21057", "url": "https://cs.wikipedia.org/wiki?curid=21057", "title": "Libštejn (hrad)", "text": "Libštejn (hrad)\n\nLibštejn () je zřícenina gotického hradu v Plzeňském kraji v katastru obce Liblín v okrese Rokycany. Zřícenina stojí na vrchu nad pravým břehem řeky Berounky v nadmořské výšce 300 metrů. Hrad je vzdálen asi 6,5 km severozápadně od Radnic a 10 km jihovýchodně od Kralovic. Od roku 1964 je chráněn jako kulturní památka. \n\nKrajina kolem hradu patřila ve 12. a 13. století svatojířskému klášteru na Pražském hradě.\n\nHrad byl založen ve 14. století Oldřichem Tistou z Hedčan na pravém břehu Berounky. Jeho syn Oldřich prodává libštejnské panství Albrechtovi staršímu z Kolovrat († 1391). Jeho syn Albrecht mladší zemřel roku 1413 nebo 1416 a zanechal dva syny, Hanuše a Bedřicha. Oba byli katolíci a stoupenci Zikmunda Lucemburského. Hrad byl za husitských válek obléhán husity po několik týdnů, hrozba vyhladovění obránce donutila přistoupit na dohodu o vojenském spolku s husity. Dohoda byla naplněna roku 1431 v bitvě u Domažlic, kde majitelé hradu stáli na husitské straně.\n\nV této době byl hrad proslulým vězením, kde byli vězněni poddaní, ale i zajatí žoldnéři. Roku 1432 Bedřich zemřel a panství zdědili jeho synové Jindřich a Beneš. Nakonec hrad Libštejn zůstal Benešovi.\nBeneš z Kolovrat byl bohatý a mocensky ovládal celý kraj a drobní šlechtici z okolí byli v jeho službách. Měl dva syny Jana a Jindřicha. Janův syn Jaroslav zdědil roku 1495 hrad Libštejn, který vzápětí prodal strýci Albrechtovi z Kolovrat. Ten byl skvělým hospodářem a rozšířil panství na 25 vesnic a polovinu městečka Kralovice. Za vlády krále Vladislava Jagellonského (1496–1503) byl hofmistrem a v letech 1503–1510 nejvyšším kancléřem. Jako nejvyšší kancléř se postavil proti jednotě bratrské a všem nábožensky radikálním živlům. Odpor pánů proti němu nabyl takových rozměrů, že v roce 1508 byly všechny jeho pravomoci přeneseny na Zdeňka Lva z Rožmitálu. Roku 1510 umírá.\n\nPo Albrechtově smrti získali panství jeho nevlastní synové Jan a Bernard z Valdštejna. Po Bernardově smrti († 1517) držel hrad Jan († 1540), který začal panství rozprodávat. Zanechal po sobě pět synů, Václava, Vojtěcha, Kryštofa, Bohuše a Frantu. Synové Kryštofa z Valdštejna († 1576) Jan Vojtěch a Jan Vilém byli posledními majiteli hradu. Od poloviny 16. století majitelé Libštejna na hradě nebydleli a hrad bez údržby začíná pustnout. Roku 1590 je uváděn jako pustý a novým střediskem panství se stal Liblín. Zkázu hradu dovršila třicetiletá válka, v níž jej vypálili Švédové.\n\nPředhradí na východní straně bylo čtverhranné a jeho zástavba se dochovala pouze v podobě terénních pozůstatků. V obou čelech hradního jádra stály čtverhranné věže se zaoblenými nárožími, které spolu se dvěma souběžnými paláci uzavíraly úzké nádvoří. Součástí menší a hůře zachované věže byla arkýřová kaple. Směrem k jihu jádro pokračovalo dalšími obytnými budovami a bylo ukončeno oblou baštou. Během pozdněgotické přestavby byl postaven západní palác s velkou čtverhrannou baštou.\n\nPři husitském obléhání se projevila nevýhoda pevnosti, která sice byla umístěna na obtížně dostupném vyvýšeném místě, ale mezi vyššími kopci. Obránci hradu tak byli cílem střelby z praků a předchůdců dnešních děl. Hradní opevnění proto bylo v druhé polovině 15. století na straně k Liblínu doplněno předsunutou baštou s bateriovou věží chráněnou valy a příkopem. V 16. století byla postavena další předsunutá bašta jižně od hradu.\n\nZachovala se zejména větší hranolovitá věž, čelní palác v jádřa a spodní palác s baštou na západní straně hradu. Ostatní části hradu jsou dochovány jen torzovitě.\n\nHrad se nachází v přírodním parku Horní Berounka. Ke zřícenině u břehu Berounky vede červená turistická značka z Liblína a zelená značka ze Lhotky u Radnic. Nejbližší železniční stanicí jsou Radnice, konečná stanice na trati 176 Chrást u Plzně – Radnice (asi 8 km chůze). Od hradu se nabízí pěkný výhled na řeku Berounku, okolí je zalesněno.\n\nPodle pověsti na Libštejně straší duch pána z nedalekého hradu Krašov, který zde zavraždil hradního pána i s manželkou. Střeží zde velký poklad.\n\n\n\n"}
{"id": "21058", "url": "https://cs.wikipedia.org/wiki?curid=21058", "title": "Hlavní nádraží (stanice metra)", "text": "Hlavní nádraží (stanice metra)\n\nHlavní nádraží (zkratka HN) je stanice metra, rozkládající se pod největším nádražím v Praze. Byla otevřena 9. května 1974. Patří k nejstarším stanicím celé sítě metra.\n\nHlavní nádraží je hloubená stanice stavěná v otevřené jámě, nad níž byla vystavěna nová odbavovací hala Hlavního nádraží. Má boční nástupiště, mezi kolejemi jsou umístěny sloupy. Je dlouhá 222 m (včetně technologických instalací) a nachází se 9 m pod povrchem. Z každé strany nástupiště vedou do odbavovací haly dvě pevná schodiště a dva eskalátory. Na výstavbu stanice bylo vynaloženo 61 milionů Kčs.\n\nStanice byla první, která se začala stavět, v roce 1972 už byla téměř hotová. Pojetí s bočními nástupišti je dáno tím, že byla stavěna jako stanice původně navržené podpovrchové tramvaje (tramvaje mají dveře jen na pravé straně), a to v úseku Pankrác – Hlavní nádraží. Koncepci bylo možno změnit u dalších rozestavěných stanic, ne však u této, která již byla téměř dokončená. Proto také je mezi stanicemi Muzeum a Hlavní nádraží částečně dvoukolejný tunel, navíc je tento mezistaniční úsek se svou délkou 425 m nejkratší v celé síti pražského metra.\n\nK přechodu z jednoho nástupiště na druhé je nutné opustit placený prostor, takže v dobách platnosti nepřestupného tarifu bylo k nápravě omylu vhodné přejet do sousední stanice s ostrovním nástupištěm.\n"}
{"id": "21059", "url": "https://cs.wikipedia.org/wiki?curid=21059", "title": "Sedlec", "text": "Sedlec\n\nSedlec je název více míst: \n\nSlovo Sedlec je součástí názvů:\n"}
{"id": "21060", "url": "https://cs.wikipedia.org/wiki?curid=21060", "title": "Bílov", "text": "Bílov\n\nNázev Bílov má více sídel:\n"}
{"id": "21061", "url": "https://cs.wikipedia.org/wiki?curid=21061", "title": "Sedlec (okres Plzeň-sever)", "text": "Sedlec (okres Plzeň-sever)\n\nSedlec, dříve Sedlice, je vesnice v severní části okresu Plzeň-sever, 4 km severozápadně od Kralovic. V obci žije obyvatel, její katastrální území je 597 ha. PSČ všech adres je 331 41. Obec je součástí Mikroregionu Kralovicko.\n\nSedlec je poprvé zmiňován roku 1193 jako součást daru několika vsí vladyky Humpolda z Potvorova plaskému klášteru. Cisterciáci vyměnili Sedlec s Idíkem ze Švábenic za polovinu Potvorova, zřejmě před rokem 1250, protože v potvrzení klášterního majetku papežem Inocencem IV. již Sedlec není uváděn. Ves byla následně spojena se sousední Bukovinou a Řemešínem v jeden újezd. Idík ze Švábenic věnoval roku 1281 celý újezd pražskému klášteru božího hrobu na Zderaze, nad kterým měl patronát získaný věnem své manželky, dcery Všebora Hrabišice, jejíž předci klášter na konci 12. století založili.\n\nKdyž zderazský klášter roku 1419 zanikl, zastavil král Zikmund Sedlec spolu s dalšími vesnicemi a městečkem Kralovicemi za zásluhy katolickým pánům bratrům Hanušovi a Bedřichovi z Kolovrat na Libštejně a Krašově. Po smrti Bedřicha roku 1432 připadl Sedlec Hanušovi, po kterém jej zdědil jeho syn Hanuš a nakonec vnuk Albrecht. Ten prodal roku 1485 Sedlec spolu s hradem Krašov a dalšími vesnicemi Jetřichovi Bezdružickému z Kolovrat. Roku 1529 kupuje Sedlec Vilém Sviták z Landštejna.\n\nZmíněný pustý klášter božího hrobu na Zderaze odevzdal roku 1531 král Ferdinand I. Habsburský Dorotě z Doupova a povolil jí vymáhat zcizené statky kláštera. Dorota vyzvala Viléma Svitáka z Landštejna, aby vydal nazpět Sedlec, Bukovinu, Řemešín a díl Potvorova. Vilém Sviták odmítl vsi vydat a celá záležitost se dostala k úředníkům menšího soudu. Pán z Landštejna však zemřel. Řešení sporu nakonec našel mocný šlechtic Florián Gryspek, tehdejší pán na Kaceřově, který si na králi vyprosil svolení na vyplacení vsí od Kateřiny, ovdovělé ženy Viléma Svitáka. Roku 1546 koupil Florián Gryspek Sedlec, Bukovinu a Řemešín a král mu následně zajistil jejich dědičné držení.\n\nV urbáři kaceřovského panství z roku 1558 je v Sedlci uváděno 8 usedlostí, na kterých hospodařili Havel Levý, Vaněk Bureš, Míka Jakeš, Jan Polívka, Blažek Janský, Vojtěch Prusík, Šimon Brož a Jan Bavor. V majetku Gryspeků zůstal až do pobělohorské konfiskace jejich majetku roku 1623, kdy jej opět získal klášter v Plasích. Za třicetileté války byly vypáleny 4 statky. Roku 1653 je v Sedlci uváděno 32 obyvatel. V majetku kláštera ves zůstává až do jeho zrušení roku 1785, kdy přechází do správy náboženského fondu. Od toho kupuje roku 1826 v dražbě celé plaské panství kancléř Metternich.\n\nPo zrušení patrimoniální správy se Sedlec stal samostatnou obcí v politickém a soudním okrese Kralovice, v 70. a 80. letech 19. století spadal pod správu Bílova. Na začátku roku 1924 byla ves přejmenována na Sedlec. V roce 1976 byl integrován s Bílovem, Potvorovem, Vysokou Libyní, Bukovinou, Řemešín a Trojany pod jeden Místní národní výbor se sídlem v Bílově. V roce 1985 přešel pod správu Městský národní výbor v Kralovicích. Od roku 1993 je ves Sedlec opět samostatnou obcí.\n\n\nPo pět generací se kovář v Sedlci jmenoval Knedlhans. Prvním byl žebnický rodák Martin, pokračoval syn Václav, vnuk František a jeho syn Václav a vnuk František. Kovář měl na vsi na starost nejen okování koní, ale i opravy veškerých kovových věcí, často fungoval jako zvěrolékař a léčitel. Též trhal zuby – podle pamětníků bylo zubů tolik, že by se do nůše nevešly. Kovářství v rodině Knedlhansů skončilo smrtí Václava v roce 1967 a nástroje na trhání zubů se dostaly do sbírek muzea v Mariánské Týnici.\n\nSedlec sousedí s vsí Bílov na severu, s osadou Olšany a vsí Mariánský Týnec na jihovýchodě, s Bukovinou na jihozápadě a Potvorovem na severozápadě. Východně od vsi jsou kopce Březina a Červená hora a rybníky Sedlecký a Olšanský.\n\n\n"}
{"id": "21062", "url": "https://cs.wikipedia.org/wiki?curid=21062", "title": "Vltavská (stanice metra)", "text": "Vltavská (stanice metra)\n\nVltavská (zkratka VL, projektový název \"Dopraváků\" – podle nedalekého bývalého sídla Dopravních podniků) je stanice metra v Praze, ve čtvrti Holešovice. Nachází se na břehu Vltavy, poblíž Strossmayerova náměstí a stejnojmenné tramvajové zastávky. Byla otevřena 3. listopadu 1984 jako součást úseku III. C trasovaného severně od Florence.\n\nVltavská je hloubená, založená v otevřené jámě, zajištěné kotvenými pilotovými stěnami. Je jednou z nejhlubších stanic na trase C (do roku 2004 nejhlubší), založená 20,75 metrů pod zemí. Vzhledem k praxi při výstavbě a návrhu stanic pražského metra je toto řešení atypické; běžně se v této hloubce zakládají stanice ražené (například Želivského). Složité podmínky a snaha o zajištění unifikace návrhů na lince C tak přivedly architekty a projektanty stanice k současnému řešení.\n\nProstor mezi nástupištěm a povrchovou úrovní nezůstal nevyužit; na celkem čtyřech patrech se nachází na tři sta místností, z kterých mnohé využívá třeba i Záchranná služba hlavního města Prahy. Velkou část také tvoří parkovací místa.\n\nNástupiště Vltavské se přesněji nachází pod jihozápadní částí nádraží Praha-Bubny (právě tato jeho část musela být v roce 1978 kvůli výstavbě metra zrušena; počítalo se však s kompletní likvidací této železniční stanice, takže nebyla později obnovena). Realizován byl pouze jižní výstup, který byl vyveden z nástupiště pomocí tříramenných eskalátorů Transporta (v roce 2003 vyměněny a zúženy tak, aby jedno rameno mohlo být změněno na plošinu pro invalidy) do mělkého vestibulu. Ten umožňuje kromě výstupu na uliční úroveň i přestup na tramvajovou dopravu.\n\nObklad stěn v prostoru nástupiště tvoří tvarovky z přírodní keramiky, použité i na úseku II. C a později i III. B. Mezi nimi jsou umístěné mosazné pásy.\n\nNa výstavbu bylo mezi lety 1978–1984 vynaloženo 198 milionů Kčs. Cestující si mohli během stavby stanici prohlédnout; dny otevřených dveří se konaly v červnu 1981 a červenci 1982.\n\nVltavská patřila mezi jedny z nejvíce postižených stanic během povodní v roce 2002, hlavně díky tomu, že voda se sem dostala přímo z povrchu, skrze vestibul. Proto také byly provedeny při obnově jisté úpravy, aby se podobná situace již nemohla opakovat. Mezi ně například patřila výměna prosklených výplní u výstupů k tramvajovým zastávkám za zděné stěny a rovněž i možnost tyto výstupy uzavřít mobilními stěnami. Ty lze ostatně postavit i kolem hlavního objektu vestibulu.\n\nV roce 2018 se komplex stanice metra Vltavská objevil v reklamě firmy Apple na produkt iPhone XR, spolu s dalšími stavbami v Praze.\n\n"}
{"id": "21063", "url": "https://cs.wikipedia.org/wiki?curid=21063", "title": "Nádraží Holešovice (stanice metra)", "text": "Nádraží Holešovice (stanice metra)\n\nNádraží Holešovice (zkratka NH; do 22. 2. 1990 \"Fučíkova\") je stanice trasy C metra u nádraží Praha–Holešovice ve čtvrti Holešovice. Byla postavena jako konečná úseku III.C, kteroužto roli plnila od otevření v listopadu 1984 až do prodloužení metra do Kobylis v červnu 2004.\n\nAž do roku 2004 byla nejsevernější stanicí metra C, poté však byla trasa prodloužena až do stanice Ládví a posléze, v roce 2008, až do stanice Letňany.\n\nStanice je hloubená, s dvěma obratovými kolejemi, s dvěma vestibuly. Nachází se jen 7 m pod zemí, což v letech 2000-2004 působilo inženýrům pracujícím na výstavbě úseku IV.C1 velké potíže; nakonec museli odstavné koleje ohnout dolů, aby vůbec mohla trasa vést pod Vltavou. (Původní plány z 80. let počítaly s tím, že Vltava bude překonána mostem.) Povodně v srpnu 2002 stanici zatopily a voda následně pronikla i na staveniště prodloužení a do již vybudovaných a vysušených tunelů pod Vltavou (zpřístupněných krátce předtím na dni otevřených dveří).\n\nZ nástupiště vedou dva výstupy – jižní, který vede po eskalátorech do povrchového proskleného vestibulu k tramvajové zastávce a terminálu autobusů (do roku 2004 významný přestupní bod pro MHD ze sídlišť na Severním městě; více viz Holešovice#Doprava) a severní, vedoucí po pevném schodišti (nedávno dostavěn také výtah) k odbavovací hale nádraží Praha-Holešovice. Stanice byla stavěna na začátku 80. let, celkové náklady činily 319 mil. Kčs.\n\n"}
{"id": "21064", "url": "https://cs.wikipedia.org/wiki?curid=21064", "title": "Kozojedy (okres Plzeň-sever)", "text": "Kozojedy (okres Plzeň-sever)\n\nKozojedy (v lat. textech \"Kozoyed\", \"Kozogedy\", v [) jsou vesnicí v severovýchodní části okresu Plzeň-sever, sedm kilometrů jihovýchodně od Kralovic. Celá obec, do které patří také osady a vesnice Borek, Břízsko, Lednice a Robčice, má obyvatel a její katastrální území zaujímá 2 305 ha. Samotné Kozojedy mají přibližně 470 obyvatel a katastrální území 835 ha. PSČ všech adres v obci je 331 42. Ves je součástí Mikroregionu Dolní Střela.\n\nKozojedy jsou prvně písemně připomínány roku 1352, vývoj obce je spojen s blízkým hradem Krašov a jeho panstvím. Král Vladislav II. Jagelonský povýšil roku 1514 Kozojedy na městečko včetně znakového privilegia. V roce 1529 koupil od poručníků nezletilého Jetřicha Bezdružického mladšího z Kolovrat městečko Mikuláš Sviták z Landštejna za 3250 kop. Po třicetileté válce jsou Kozojedy opět uváděny jako ves. Roku 1678 prodává Norbert Adolf Miseroni z Lisonu celé krašovské panství včetně Kozojed plaskému klášteru, v jehož majetku jsou až do zrušení kláštera.\n\nZnak udělil na žádost Jiřího a Jana Bezdružických z Kolovrat král Vladislav Jagellonský privilegiem 21. prosince 1514. Znak nese na modrém štítě svisle postaveného raka, nad kterým je doprava plavající stříbrná ryba (parma) s červenými ploutvemi.\n\nDominantu vsi tvoří barokní \"kostel sv. Mikuláše\" umístěný na vyvýšeném místě nad Kozojedským potokem. Původní středověky kostel byl z vůle Evžena Tyttla, opata plaského kláštera cisterciáků, roku 1727 přestavěn do vrcholně barokní podoby pravděpodobně podle návrhu architekta J. B. Santiniho. V kostele je umístěna drobná dřevěná socha Panny Marie s děckem, zvaná \"Kozojedská,\" z dílny pražského anonymního řezbáře Mistra Žebrácké Madony. Soška byla později několikrát upravena, aby ji bylo možné oblékat do různých šatů pro nošení při procesích.\n\n\"Kaplička svaté Anny\" je tvořena vysokým hranolem na zděném podstavci, krytém stanovou stříškou s železným křížkem. V nice je barokní dřevěná soška sv. Anny Samotřetí s Ježíškem v ruce a Pannou Marií jako dítětem u nohou.\n\nKostel svatého Mikuláše, kaplička svaté Anny a pomník padlých z první světové války jsou památkově chráněny.\n\nVes leží v nadmořské výšce 355 m na hranici přírodních parků Horní Berounka a Rohatiny, 2 km jižně od vsi se vlévá řeka Střela do Berounky. Kozojedy sousedí na severu s vesnicí Brodeslavy, na severovýchodě s hospodářským dvorem Rohy a vsí Bohy, na jihu za řekou s Liblínem, na jihozápadě s Borkem a na severozápadě s Lednicí.\n\n\n\n"}
{"id": "21065", "url": "https://cs.wikipedia.org/wiki?curid=21065", "title": "Kobylisy (stanice metra)", "text": "Kobylisy (stanice metra)\n\nKobylisy (zkratka KB) je název stanice metra, ležící pod stejnojmennou čtvrtí v Praze.\n\nStanice byla otevřena v červnu 2004 a podle původních plánů, vzniknuvších před Sametovou revolucí, se stanice měla jmenovat „Rudé armády“ (třída Rudé armády byl před přejmenováním společný název dnešní Zenklovy a Klapkovy ulice).\n\nStanice je situována mezi stanicemi Nádraží Holešovice a Ládví. Mezistaniční úsek Nádraží Holešovice – Kobylisy je svou vzdáleností 2748 m nejdelší vzdáleností mezi stanicemi v pražském metru. Do doby jeho zprovoznění dosahoval nejdelší mezistaniční vzdálenosti úsek Smíchovské nádraží – Radlická na trase B.\n\nKobylisy jsou první raženou stanicí na lince C a dokonce první raženou jednolodní stanicí (konkrétně stanice metra petrohradského typu) v síti pražského metra. Znamená to, že nástupiště se nachází ve velikém tubusu. Z něj vedou dva výstupy – východní ke stejnojmenné zastávce (do roku 2004 s názvem Střelničná), do povrchového vestibulu, kde se nachází malé obchodní centrum; a západní, který vede na Kobyliské náměstí, výstup zde vede do podzemního vestibulu pod náměstím. Oba dva výstupy vedou eskalátorovými tunely. V každém eskalátorovém tunelu jsou tři ramena pohyblivých schodů. Stanice je navíc vybavena bezbariérovým přístupem. Výtah začíná u dolního konce východního eskalátorového tunelu a na povrch ústí v ulici Pod Sídlištěm poblíž autobusových zastávek. Stanice má celkem sedm uličních výstupů.\n"}
{"id": "21066", "url": "https://cs.wikipedia.org/wiki?curid=21066", "title": "Ládví (stanice metra)", "text": "Ládví (stanice metra)\n\nLádví (zkratka LA) je stanice metra ležící v čtvrti Kobylisy v Praze 8. Byla otevřena v červnu 2004 s úsekem IV.C1 a do prodloužení metra do Letňan byla dočasně konečnou trasy C.\n\nLádví je hloubená stanice – stavěná v otevřené jámě; leží zhruba 7 m pod povrchem v nadmořské výšce 282 m n. m. Na rozdíl od většiny ostatních stanic je její nástupiště v mírném oblouku; za ním se východním směrem nachází jedna obratová kolej, která kvůli stavebním problémům nedosahuje délky ani 100 m, a dvě koleje odstavné, které je již v současné době možné použít k odstavování souprav. Strop nástupiště podpírají sloupy obložené nerezem. Výstup je podobný jako ve stanici Pankrác – z prostředka stanice je veden výstupní krátký eskalátorový tunel nahoru osou stanice do podzemního vestibulu, kde jsou výstupy k zastávce autobusu, tramvaje a do sídliště. K dispozici je také výtah pro osoby se sníženou pohyblivostí a kočárky. Poblíž se nachází záchytné parkoviště P+R.\n\nNa stanici Ládví navazuje úsek tří stanic (Střížkov, Prosek a Letňany), který byl otevřen 8. května 2008. Trasa C nyní končí ve stanici Letňany v katastrálním území Letňany. Od roku 2009 ve stanici Ládví končí přibližně polovina souprav metra, takže v úseku Ládví - Letňany je trasa obsluhována méně.\n\n"}
