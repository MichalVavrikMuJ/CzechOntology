{"id": "57785", "url": "https://cs.wikipedia.org/wiki?curid=57785", "title": "Josip Kleczek", "text": "Josip Kleczek\n\nJosip Kleczek (22. února 1923 Gornja Sanica severně od Ključe, Království SHS – 5. ledna 2014) byl český astronom a sluneční fyzik. Napsal také řadu odborných a populárně-vědeckých publikací, např. \"Velkou encyklopedii vesmíru\".\n\nNarodil se v severozápadní, převážně chorvatské části dnešní Bosny a Hercegoviny, koncem 20. let se jeho česká matka se synem vrátila do své rodné obce Štěpánov nad Svratkou.\n\nRoku 1949 absolvoval Přírodovědeckou fakultu UK v Praze. V Astronomickém ústavu AV ČR v Ondřejově se věnoval především sluneční aktivitě, protuberancím a později i otázkám sluneční energie a energetické bilance Země. Jeho pedagogická činnost zahrnovala přednášky na Univerzitě Karlově a dalších vysokých školách v zahraničí. Napsal či se podílel na množství astronomických monografií a slovníků (z nich nejvýznamnějším je vícejazyčný astronomický slovník).\n\nPo mnoho let působil ve funkci prezidenta komise pro výuku astronomie při Mezinárodní astronomické unii (IAU), založil a po dobu dvaceti let vedl Mezinárodní školu pro mladé astronomy při UNESCO a IAU.\n\nJako jediný byl dvakrát vyznamenán cenou \"Littera astronomica\" České astronomické společnosti:\n\nNa jeho počest byla pojmenována planetka (2781) Kleczek.\n\nByl čestným občanem obce Štěpánov nad Svratkou.\n\n\n"}
{"id": "57786", "url": "https://cs.wikipedia.org/wiki?curid=57786", "title": "Panský dům", "text": "Panský dům\n\nPanský dům nebo také Vznešený dům (: \"Noble House\") je román Jamese Clavella z roku 1981, jehož děj se odehrává v Hong Kongu roku 1963. Je součástí cyklu Asijská sága – šesti románů z prostředí Asie od Jamese Clavella.\n\nJedná se o velmi obsáhlý román o více než 1200 stránkách, s desítkami postav a mnoha prolínajícími se dějovými liniemi. V roce 1988 byla podle knihy natočena stejnojmenná televizní minisérie s Piercem Brosnanem v hlavní roli.\n\n\"Panský dům\" je také přezdívka firmy \"Struan's\", obchodní společnosti, která hraje ústřední roli ve většině románů Asijské ságy.\n\nV roce 1963 se tchaj-pan \"Ian Dunross\" pokouší zachránit rodinnou firmu (Struan's) z obtížné finanční situace, v které ji zanechal jeho předchůdce. Proto se snaží uzavřít partnerství s americkým milionářem a zároveň se brání \"Quillanu Gorntovi\", který chce konečně zničit Struan's. Mezitím čínští komunisté, tchajwanští nacionalisté a sovětští špióni usilují o získání vlivu v Hong Kongu, a britská vláda se jim v tom snaží zabránit. A jak se zdá, nikdo nemůže ničeho dosáhnout, aniž by se neobrátil o pomoc k místnímu podsvětí.\nHlavním rozdílem mezi románem a televizním zpracováním je posun děje do konce 80. let 20. století.\n"}
{"id": "57827", "url": "https://cs.wikipedia.org/wiki?curid=57827", "title": "Bitva u Zenty", "text": "Bitva u Zenty\n\nBitva u Zenty (odpoledne 11. září 1697, Senta) byla poslední velkou bitvou mezi křesťanskou Evropou a Osmanskou říší v 17. století a představuje jednu z nejdrtivějších porážek turecké historie. Příčinou střetnutí byla snaha tureckého sultána získat zpět území v Uhrách a Sedmihradsku, která ztratil po bitvě u Vídně.\n\nSultán Mustafa II. vytáhl podél Dunaje na sever. Evžen Savojský jej očekával u Petrovaradína, ale osmanská vojska u soutoku Tisy a Dunaje změnila směr a podél západního břehu Tisy vyrazila k severu. Zásadní roli nyní sehrál fakt, že obě strany tápaly ve válečné mlze a měly zkreslené představy o tom, kde je a co dělá protivník. Sultán plánoval, že někde v oblasti Zenty přejde přes Tisu a vpadne do Sedmihradska. Tím by před ním ležela prakticky nechráněná oblast a od hlavních nepřátelských sil, které tušil někde v zádech, by jej dělila velká řeka. Problém však byl, že Evženovým vojákům se podařilo zajmout vysokého tureckého důstojníka, který plán prozradil.\n\nEvžen, který prozřel v pravou chvíli, nezaváhal a vyrazil rychlým pochodem bažinami podél Dunaje a Tisy. Přálo mu štěstí i hrubá chyba sultána, který byl natolik přesvědčen, že Evžen je dosud daleko za ním, že nepovažoval za nutné řádně rozestavit hlídky a vyslat průzkumníky. Tak se stalo, že asi dva kilometry od Zenty zaskočil Mustafovu armádu při přechodu Tisy v té nejzranitelnější situaci – turecká jízda již byla na druhém břehu a děla právě přecházela. A pěchota, která stále ještě stála na západním břehu Tisy a krylo ji polní opevnění, byla nečekaným úderem šokována tak, že se nezmohla na vážnější odpor. Turečtí pěšáci byli smeteni do Tisy, někteří dokázali přeplavat, další se utopili. Odhaduje se, že v boji padlo 20 000 Turků a dalších 10 000 zahynulo v řece. Ti, co přeplavali, byli pochopitelně beze zbraní a rozprchli se.\n\nDopad tak drtivé porážky byl obrovský. Hlavní osmanská armáda byla rozprášena. V boji zahynul velkovezír Elmas Muhammad a několik dalších vezírů. Mezi přebohatou kořistí byl sultánův stan, sultánův harém, osmanská válečná pokladna, státní pečeť a dokonce turecké dělostřelectvo. Turecká vojska se už do konce roku v patřičné míře neshromáždila, takže Evžen mohl vyčlenit ze svého vojska menší část, se kterou vpadl do Bosny a vypálil Sarajevo. O rok později pak Turci přistoupili na jednání o míru, která vyústila v tzv. Karlovický mír.\n\n"}
{"id": "57883", "url": "https://cs.wikipedia.org/wiki?curid=57883", "title": "Rubén Darío", "text": "Rubén Darío\n\nRubén Darío, vlastním jménem Félix Rubén García Sarmiento, (18. ledna 1867 Metapa, dnes Ciudad Darío, Nikaragua – 6. února 1916 León, Nikaragua) byl nikaragujský básník, diplomat a novinář; iniciátor a čelný představitel modernismu ve španělskojazyčné literatuře, který ovlivnil především španělskou Generaci 98; autor básnických sbírek \"Prosas profanas y otros poemas\" (1901), \"Cantos de vida y esperanza\" (1905) a \"El canto errante\" (1907).\n\n\"El retorno de las carabelas\" (zvláštní číslo časopisu Svět literatury / El mundo de la literatura). Praha: Univerzita Karlova, Filozofická fakulta, 2016. ISSN 0862–8440 (print), 2336–6729 (online). Dostupné online\n\n\n"}
{"id": "57885", "url": "https://cs.wikipedia.org/wiki?curid=57885", "title": "Gabriela Mistralová", "text": "Gabriela Mistralová\n\nGabriela Mistralová, vlastním jménem Lucila de María del Perpetuo Socorro Godoy Alcayaga, (7. dubna 1889, Vicuña, Chile – 10. ledna 1957, New York, USA) byla chilská básnířka, nositelka Nobelovy ceny za literaturu za rok 1945.\n\nGabriela Mistralová se narodila v městečku Vicuña v provincii Coquimbo, ale mládí prožila ve vesnici Montegrande vysoko v Andách, kde navštěvovala základní školu, ve které učila její sestra. Její otec, který byl také učitelem, opustil rodinu, když jí byly tři roky. Ve čtrnácti letech začala podporovat finančně svou matku, když přijala práci učitelského asistenta v přímořském městě Compania Baja poblíž La Sereny. Své první texty publikovala od roku 1905 v novinách \"La Voz de Elqui\" a \"Diario Radical de Coquimbo\" a postupně začala stále více používat svůj literární pseudonym Gabriela Mistralová vytvořený podle jmen jejích dvou oblíbených básníků – podle Itala Gabriela d'Annunzia a Francouze Frédérica Mistrala. Hloubka jejích básnických prací se prohloubila především poté, co její milenec, železniční zaměstnanec Romelio Ureta, spáchal kvůli zpronevěře roku 1909 sebevraždu. Roku 1910 ukončila Mistralová úspěšně své studium na učitelském ústavu v Santiagu a roku 1914 vyhrála se svou prací \"Sonety smrti\" první cenu v národní literární soutěži \"Juegos Florales\".\nV letech 1906–1921 působila Mistralová jako učitelka na různých školách ve městech La Serena, Barrancas, Traiguen, Antofagasta, Los Andes, Punta Arenas a Temuco. V Temucu vyučovala tehdy šestnáctiletého Pabla Nerudu, kterého seznámila s pracemi evropských básníků. Roku 1921 se stala ředitelkou prestižní střední školy pro dívky v Santiagu. Toto jmenování ji přineslo celou řadu nepřátel, neboť v konkursu porazila výrazně politicky angažovaného kandidáta. Přijala proto roku 1922 nabídku mexického ministerstva školství provést v Mexiku reformu vzdělávacího systému. V tomto roce vydala v New Yorku svou první básnickou sbírku \"Sklíčenost\", která měla velký mezinárodní ohlas a která je mnohými považována za její vůbec nejvýznamnější dílo. V Mexiku strávila Mistralová dva roky. Poté absolvovala přednáškové turné, nejprve v USA a poté v Evropě, kde roku 1924 vydala v Madridu básnickou sbírku \"Něha\".\n\nNásledující rok se Mistralová vrátila do Latinské Ameriky a procestovala Brazílii, Uruguay a Argentinu. Poté se vrátila do Evropy a v letech 1925-1934 žila převážně ve Francii a Itálii. V té době pracovala v kulturních výborech Společnosti národů, psala více než padesát novinových a časopiseckých článků ročně a přednášela španělskou literaturu na několika univerzitách (např. na Columbia University v New Yorku, Vassar College). Od roku 1932 působila v chilských diplomatických službách jako konzul v Evropě, Brazílii a v USA. Roku 1938 vydala v Buenos Aires své druhé nejvýznamnější dílo, sbírku básní \"Pastva\". Zisk z prodeje věnovala Mistralová dětem, osiřelým za občanské války ve Španělsku. Roku 1945 jí byla jako prvnímu latinskoamerickému spisovateli udělena Nobelova cena za literaturu \"„za její lyrickou poezii inspirovanou mohutnou citovostí, která z jejího básnického jména učinila symbol idealistických aspirací celého latinskoamerického světa“\" (citace z odůvodnění Švédské akademie).\n\nGabriela Mistralová patří k autorům, jejichž poezie zahájila současné období postmodernismu. Ve svých básních uchovává tradiční verš, ale základní lyrické motivy bolesti, lásky a smrti, náboženské víry a pochyb jsou viděny nově ve vzájemném prolnutí. Ivan Slavík, překladatel jejích veršů do češtiny, charakterizovala její dílo takto: \"„V jejích verších se ozývá zraňovaná duše, jež v očistné koupeli svého hoře nalézá cestu k lidem a věcem, jsouc pevně spjata se silami země. Její řeč je slovem lidského bratrství v lásce se vším a se všemi.“\"\n\nGabriela Mistralová zemřela v šedesáti sedmi letech na rakovinu ve svém domě v New Yorku, kde se ke konci svého života usadila, ale pohřbena byla ve své rodné provincii. Chilská vláda vyhlásila tři dny národního smutku a stovky tisíc Chilanů přišlo vyjádřit svůj obdiv k jejímu dílu.\n\n\nČesky vyšel roku 1970 v nakladatelství Odeon prozatím jediný výbor z autorčiných veršů pod názvem \"Vzkazy\", který uspořádal a přeložil Ivan Slavík.\n\n"}
{"id": "57886", "url": "https://cs.wikipedia.org/wiki?curid=57886", "title": "Boiorix", "text": "Boiorix\n\nBoiorix (2. století př. l. - 101 př. n. l. u Vercelli) byl král kmene Kimbrů.\n\nJeho největším úspěchem bylo významné vítězství nad římskými legiemi v bitvě u Arausia v roce 105 př. n. l. Pod jeho vedením kmen Kimbrů postupoval do severní Itálie kde v roce 101 př. n. l. utkal s římskými legiemi vedenými Gaiem Mariem poblíže římské osady Vercelli. Podle keltského zvyku Boiorix nejprve vyzval Gaia Maria na osobní souboj, aby se předešlo zbytečnému krveprolití. Tuto výzvu však Gaius Marius nepřijal. V otevřené bitvě, která následovala se plně projevila převaha římské taktiky nad bojovou zuřivostí Kimbrů. Většina mužů kmene padla, v bitvě zemřel i sám Boiorix. Ženy Kimbrů pobily své děti a následně zabily i samy sebe, aby se uchránily potupného života v římském otroctví.\n\nJméno Boiorix je nepochybně keltského původu (přípona \"-rix\" znamená že se jedná o krále, takže celé slovo má význam „král Bójů“), kmen Kimbrů je většinou považován za germánský.\n"}
{"id": "57890", "url": "https://cs.wikipedia.org/wiki?curid=57890", "title": "Pablo Neruda", "text": "Pablo Neruda\n\nPablo Neruda, vlastním jménem Ricardo Eliezer Neftalí Reyes y Basoalto (12. července 1904 Parral, Chile – 23. září 1973 Santiago de Chile, Chile), byl chilský komunistický básník, diplomat a politik, nositel Nobelovy ceny za literaturu (1971), autor řady básnických sbírek. Není jisté, jak jeho literární pseudonym vznikl. Vedou se teorie, že mu byl předlohou český spisovatel Jan Neruda, avšak sám Pablo nikdy nepřiznal, jak jméno Pablo Neruda vzniklo.\n\nJeho dílo bylo přeloženo do mnoha jazyků a je považován za jednoho z největších a nejvlivnějších básníků 20. století. Psal v mnoha básnických stylech od eroticky nabitých milostných básní, (např. sbírka \"Dvacet milostných básní a jedna zoufalá píseň\"), surrealistických básní, historických eposů až po politické manifesty.\n\nBěhem svého života zastával mnoho diplomatických funkcí a působil jako senátor v chilském Senátu za chilskou komunistickou stranu. Když konzervativní chilský prezident González Videla zakázal v Chile komunismus, byl na něj vydán zatykač. Přátelé ho měsíce skrývali doma ve sklepě v chilském přístavním městě Valparaísu. Poté utekl do exilu přes horský průsmyk blízko Maihujského jezera do Argentiny. O pár let později se stal blízkým spolupracovníkem socialistického prezidenta Salvadora Allendeho.\n\nV době chilského státního převratu vedeném Augustem Pinochetem byl hospitalizován s rakovinou a zemřel na srdeční infarkt o dvanáct dní později. Už za svého života byl legendou, jeho smrt se stala silným symbolem rezonujícím po celém světě. Pinochet odmítl přeměnit jeho pohřeb na veřejnou událost, ale tisíce truchlících Chilanů neuposlechly zákazu vycházení a zaplavily ulice, aby mu vzdaly hold. Jeho pohřeb se stal prvním veřejným protestem proti tehdejšímu režimu.\n\nNarodil se v Parralu (město v Linareské provincii v regionu Maule, asi 400 km jižně od Santiaga). Jeho otec, José del Carmen Reyes Morales, pracoval u železnice. Jeho matka, Rosa Basoalto, byla učitelka, která zemřela dva měsíce po jeho narození. Společně s otcem se brzo odstěhovali do Temuca, kde si otec vzal Trinidad Candia Marverde, ženu s kterou měl již před devíti lety dítě, devítiletého chlapce, který se jmenoval Rodolfo. Vyrůstal také se svojí nevlastní sestrou Lautou, která byla jednou z několika otcových nemanželských dětí.\n\nPo druhém jméně své matky byl pokřtěn „Neftalí“. Otec byl proti jeho zájmu o psaní a literaturu, ale on sám měl podporu od ostatních, např. i od budoucí laureátky Nobelovy ceny Gabriely Mistralové, která vedla místní dívčí školu. Protože první literární pokusy jeho otec nelibě nesl, rozhodl se publikovat pod pseudonymem. Ve svých třinácti letech, 18. července 1917, vydal v místním deníku \"La Mañana\" esej \"Entusiasmo y perseverancia\", kterou podepsal jako \"Neftalí Reyes\". Toto jméno používal do poloviny roku 1920, kdy v jednom časopise náhodně našel jméno Jana Nerudy, s jehož dílem se seznámil až později. Nerudovo příjmení přijal jako svůj pseudonym. Naopak jméno Pablo zvolil podle svého oblíbeného francouzského básníka Paula Verlaina. 28. prosince 1946 přijal pseudonym Pablo Neruda úředně jako své občanské jméno. Původ tohoto pseudonymu se neúspěšně pokoušel vypátrat Egon Erwin Kisch, se kterým se Neruda stýkal ve Španělsku a Mexiku. V letech 1950–1951 Neruda navštívil Československo. Položil květinu ke starému pomníku Jana Nerudy od Karla Dvořáka, který tenkrát stál na Újezdu na Malé Straně a později byl odstraněn.\n\nRoku 1921 se přestěhoval do Santiaga, aby studoval francouzštinu na Universidad de Chile, ale brzy studium přerušil a začal se plně věnovat poezii. V roce 1923 byla publikována jeho debutová básnická sbírka \"Kniha soumraku\". Další rok následovala kniha \"Dvacet milostných básní a jedna zoufalá píseň\", kolekce milostných básní, které byly kontroverzními pro svoji erotičnost. Zvláště uvážíme-li jeho mladý věk. Obě knihy byly kritikou velmi dobře přijaty a byly přeloženy do mnoha jazyků. V průběhu desetiletí bylo prodáno několik miliónů výtisků \"Dvaceti básní\" a tato básnická sbírka se stala jeho nejznámější prací.\n\nAčkoliv jeho reputace rostla jak v Chile, tak i za jejími hranicemi, on sám byl sužován chudobou. V roce 1927 vzal ze zoufalství čestné konzulství v Rangúnu, v bývalém hlavním městě Myanmaru (dříve Barma). V místě, o kterém předtím nikdy ani neslyšel. Později pracoval ještě v Kolombu (Srí Lanka), Jakartě (Indonésie) a v Singapuru. V Jakartě potkal a vzal si svoji první ženu, vysokou Holanďanku, která pracovala v bance. Jmenovala se Maryka Antonieta Hagenaar Vogelzandová. Přečetl hodně poezie a experimentoval s mnoha různými básnickými styly. Napsal dvoudílné dílo \"Sídlo na zemi\", které obsahovaly mnoho surrealistických básní, které později byly úspěšné.\n\nPo návratu do Chile získal diplomatickou funkci v Buenos Aires a poté v Barceloně ve Španělsku. Později nahradil Gabrielu Mistralovou jako konzul v Madridu, kde se stal středem čilého literárního kroužku. Spřátelil se s takovými spisovateli jakými byli Rafael Alberti, Federico García Lorca nebo peruánský básník César Vallejo.\n\nDcera, Malva Marina Trinidad, se narodila v Madridu v roce 1934. Po celý svůj krátký život trpěla častými zdravotními problémy (obzvláště vodnatostí mozku). Během tohoto období se on sám pomalu odcizil své manželce a seznámil se s Deliou del Carrilovou, argentinskou ženou, která byla o 20 let starší a která se nakonec stala jeho druhou manželkou. S první ženou se rozvedl v roce 1936. Ta se přestěhovala do Holandska s jejich jediným dítětem, které zemřelo v roce 1943.\n\nKdyž se Španělskem začala šířit občanská válka, začal se politicky angažovat. Díky zkušenostem ze Španělské občanské války a jejích následků přestal myslet na sebe (na individuální štěstí jednotlivce) a soustředil se na své okolí. Stal se zaníceným komunistou a zůstal jím až do konce života. Na jeho příklonu ke komunismu měla velký vliv radikální levicová politika jeho literárních přátel a del Carril, ovšem největší důvodem byla poprava García Lorcy vojenskými ozbrojenými silami Francisca Franca. Pomocí proslovů a spisů se snažil co nejvíce podpořit republikánskou stranu, což potvrdil také publikováním sbírky poezie nazvanou \"Španělsko v mém srdci\". Jeho první žena se přestěhovala s dítětem do Monte Carla a on už je nikdy znovu nespatřil. Po jejich rozchodu se začal plně věnovat del Carril ve Francii.\n\nV následujících volbách v roce 1938 byl zvolen prezident Pedro Aguirre Cerda, kterého podporoval. Prezident jej jmenoval odborným konzulem pro španělskou emigraci v Paříži. Zde měl zodpovědnost za „nejvznešenější úkol, jaký měl kdy na starost“, jak sám nazval přepravování 2 000 španělských uprchlíků držených ve Francii v internačních táborech do Chile na staré lodi nazvané Winnipeg. Někdy bývá obviňován, že umožnil vycestovat pouze komunistům a vynechal všechny ostatní, kteří ale také bojovali na straně republiky. Někteří lidé ovšem tato nařčení odmítají odkazujíce na skutečnost, že osobně vybral pouze několik stovek uprchlíků, zbylí uprchlíci byli vybíráni službou pro evakuaci španělských uprchlíků vedenou Juanem Negrínem, předsedou španělské republikánské vlády v exilu.\n\nJeho další diplomatická štace byla jako generální konsul v Mexiko City, kde pobýval od roku 1940 až do roku 1943. Zatímco byl v Mexiku, rozvedl se s Hagenaar, oženil se s del Carril a dověděl se, že jeho dcera zemřela ve věku osmi let během nacistické okupace Holandska z různých zdravotních důvodů. Také se stal přítelem stalinistického vraha Vittoria Vidaliho.\n\nPo neúspěšném pokusu o atentát na Lva Davidoviče Trockého zařídil vízum do Chile pro mexického malíře Davida Alfara Siqueirose, který byl obviněn jako jeden z konspirátorů atentátu. Později o něm řekl, že to udělal na žádost mexického prezidenta Manuela Ávila Camacha. Siqueiros tedy mohl opustit Mexiko City a emigroval do Chile, kde pobýval v jeho soukromé rezidenci. Výměnou za tuto výpomoc Siqueiros strávil přes rok malováním zdí ve škole v Chillánu. Jeho přátelství se Siqueirosem přitahovalo hodně kritiky. Všechna obvinění tvrdící, že jeho záměrem bylo pomoci vrahovi, však odmítl jako nepodložená a ke kritice se vyjádřil jako k „senzacechtivému politicko-literárnímu obtěžování“. V Mexiku se setkal se známým mexickým spisovatelem Octaviem Pazem.\n\nV roce 1943 po svém návratu do Chile procestoval Peru, kde navštívil Machu Picchu. Strohá krása incké pevnosti ho později inspirovala k napsání básně o tomto místu. Téma starověkých amerických civilizací více rozebral ve sbírce \"Veliký zpěv\". V tomto díle opěvuje dokončení Machu Picchu, ale zároveň odsuzuje otroctví, které toto dostavění umožnilo. Ve zpěvu XII volá mrtvé mnoha století, aby povstali a skrze něj promluvili. Martin Espada, básník a profesor tvůrčího psaní na Massachusettské univerzitě, prohlásil toto dílo za mistrovský kus řka, že: „Není větší politické básně“.\n\nZocelen osobními zkušenostmi ze španělské občanské války, tak jako i mnoho jiných levicově smýšlejících intelektuálů jeho generace, začal obdivovat Sovětský svaz a Josefa Stalina. Hlavně proto, jakou roli sehrál Stalin při porážce nacistické armády (báseň \"Zpěv o Stalingradu v roce 1942\"). V roce 1953 byl oceněn Stalinovou cenou míru. Týž rok na Stalinovu počest o něm napsal ódu. Psal také (během druhé světové války) chvalozpěvy na Fulgencia Batistu (Pozdrav Batistovi) a později i na Fidela Castra.\n\nHorlivý stalinismem dokonce rozbil dlouholeté přátelství s Octaviem Pazem, který to komentoval takto: „Neruda se stával víc a víc stalinistou, zatímco já jsem byl Stalinem nadšený čím dál tím míň“. Střet jejich rozdílných názorů se nejvíc projevil v roce 1939, když nacistické Německo uzavřelo se Sovětským svazem pakt Ribbentrop-Molotov, ve kterém se dohodli na vzájemném neútočení. V hádce o Stalinovi se dokonce málem poprali. Přesto Paz považoval Nerudu za „největšího básníka jeho generace“. Alexandr Solženicyn v jedné eseji napsal,když uvažuji o Nerudovi a ostatních slavných stalinistických spisovatelích, nabíhá mi husí kůže, jakou mám třeba při čtení některých pasáží Danteho \"Pekla\". Není pochyb, že začínali s komunismem v dobré víře, ale nevědomě se více a více zapletou do sítě lží, klamu, falše, podvodů a zrad až nakonec ztratí svoje duše.\n\nVladimíra Iljiče Lenina nazval „největším géniem tohoto století“ . V jiné řeči (5. června 1946) vzdal hold sovětskému vůdci Michailu Kalininovi, který pro Nerudu byl „mužem vznešeného života“, a „ohromným budovatelem budoucnosti“.\n\nPozději začal litovat, že podporoval sovětské vůdce. Po proslulém \"Tajném projevu\" Nikity Chruščova na dvacátém komunistickém sjezdu v roce 1956, ve kterém kritizoval „kult osobnosti“, který obklopoval Stalina, a ve kterém ho obvinil ze spáchání zločinů během velkých čistek, napsal ve svých memoárech: „Přispěl jsem k vytvoření Stalinova kultu osobnosti“, vysvětluje, že „tehdy se nám Stalin zdál jako dobyvatel, který rozdrtil Hitlerovy armády.“ Přes všechna rozčarování způsobená Stalinem nikdy neztratil původní víru v komunismus jako takový a zůstal věrný straně. Pečlivě si hlídal, aby nenahrál svým ideologickým nepřátelům, proto např. veřejně odmítl odsoudit sovětské utiskování autorů „disidentů“, jakými byli např. Boris Pasternak a Josif Brodskij. S tímto postojem nesouhlasili dokonce ani někteří jeho nejvěrnější příznivci.\n\n4. března 1945 byl zvolen za komunistickou stranu senátorem pro severní provincie Antofagasta a Tarapacá v suché a nehostinné krajině atakamské poušti. Oficiálně se připojil k chilské komunistické straně o čtyři měsíce později.\n\nV roce 1946 radikální prezidentský kandidát strany, Gabriel González Videla, Nerudu požádal, aby dělal manažera jeho kampani. González Videla byl podporován koalicí levicových stran a Neruda pro jeho podporu vedl urputnou předvolební kampaň. Ovšem jakmile byl ve své prezidentské funkci, obrátil se González Videla proti komunistické straně. Zlomovým bodem se stalo násilné potlačení stávky vedené komunistickými horníky v Lotě v říjnu 1947, kde byli stávkující dělníci nahnáni do ostrovních vojenských věznic a do koncentračního tábora ve městě Pisagua. Nerudova kritika Gonzáleze Videly dosáhla svého vrcholu v dramatickém proslovu v chilském senátu 6. ledna 1948. Měl název \"Yo acuso\" (\"Obviňuji\") a Neruda v něm přečetl jména horníků a jejich rodin, které byly uvězněny v koncentračním táboře.\n\nO několik týdnů později se začal skrývat a cestoval se ženou od domu k domu, skrýván svými příznivci a obdivovateli po dalších třináct měsíců. Zatímco se skrýval, byl oficiálně sesazen z funkce senátora a v září 1948 byla zákonem Ley de Defensa Permanente de la Democracia (zákon o trvalé obraně demokracie) zakázána komunistická strana. Zákon byl kritiky nazýván Ley Maldita („prokletý zákon“). Tento zákon odstranil přes 26 000 lidí z volebních registrů, tudíž potlačoval jejich právo volit. Nerudův život v ilegalitě skončil v březnu 1949, když uprchl na koni přes Andy do Argentiny.\n\nNásledující tři roky strávil exilu. V Buenos Aires potkal přítele, budoucího laureáta Nobelovy ceny a romanopisce Miguela Ángela Asturiase, který pracoval na guatemalské ambasádě. Protože mezi těmito muži byla nepatrná podoba, mohl Neruda vycestovat do Evropy na Asturiasův cestovní pas. Pablo Picasso zařídil jeho příjezd do Paříže, a tak mohl Neruda překvapit svou přítomností světový kongres mírových sil. Chilská vláda mezitím popírala, že by mohl utéci ze země.\n\nVětšinu času v exilu strávil častým cestováním napříč Evropou a návštěvami Indie, Číny a Sovětského svazu. Jeho cesta do Mexika ke konci roku 1949 se protáhla kvůli zánětu žil, který ho postihl. Byla najata chilská zpěvačka Matilda Urrutiová, aby se o něj starala. Zamiloval se do ní a o pár let později se stala jeho třetí manželkou. Matilda Urrutiová se stala múzou, která ho inspirovala k napsání sbírky \"Kapitánovy verše\", kterou anonymně publikoval v roce 1952.\n\nV době jeho pobytu v Mexiku byla publikována obsáhlá epická sbírka \"Veliký zpěv\", Whitmanovsky zpracovaný soupis historie, geografie, fauny a flóry Jižní Ameriky doplněný jeho vlastním pozorováním a zkušenostmi. Mnoho z básní pojednává o jeho ilegalitě v Chile, kde většinu básní také složil. Dokonce když prchal na koni, měl rukopis tohoto díla s sebou. O měsíc později bylo v Chile publikováno v různých vydáních pět tisíc kopií, o což se zasloužila zakázaná komunistická strana. Vycházela přitom z jeho rukopisu. V Mexiku mu bylo uděleno čestné občanství.\n\nJeho pobyt v roce 1952 ve vile vlastněné italským historikem Edwinem Ceriem na ostrově Capri byl později zbeletrizován v populárním filmu \"Il Postino\" (\"Pošťák\", 1994).\n\nV roce 1952 byla hlavně díky korupčním skandálům González-Videlova vláda odepsaná. Chilská socialistická strana se rozhodla navrhnout jako kandidáta pro prezidentské volby v září 1952 Salvadora Allendeho a chtěla, aby on sám stál na její straně tak, aby jako chilská nejvýznamnější levicově smýšlející osobnost podpořil její kampaň.\n\nV srpnu roku 1952 se Neruda vrátil do vlasti i k druhé ženě, Delii del Carrilové, která přijela o několik měsíců dříve, ale manželství se brzy rozpadlo. Del Carrilová se dozvěděla o jeho vášnivém milostném poměru s Matildou Urrutiovou, opustila ho v roce 1955 a odstěhovala se zpátky do Evropy. Přestože si přál strávit s Urrutiovou zbytek života v Chile, podnikl mnoho zahraničních cest a působil jako Allendeův velvyslanec ve Francii v letech 1970–1973.\n\nV této době už byl světoznámým básníkem a jeho knihy byly přeloženy do všech světových jazyků. Vyjadřoval se také k politicky ožehavým problémům, např. v Kubánské krizi prudce kritizoval USA (později podobně kritizuje USA kvůli válce ve Vietnamu). Ovšem činnost věhlasného levicového intelektuála, který si nebere servítky, značně přitahovala ideologické oponenty. Kongres kulturní svobody, antikomunistická organizace založená americkou CIA, učinil Nerudu svým primárním cílem a spustil kampaň, aby podkopal jeho reputaci oživením starého tvrzení, že byl spolupachatelem při útoku na Trockého v Mexiku City v roce 1940. Kampaň nabrala na obrátkách, když se zjistilo, že se stal jedním z kandidátů na Nobelu cenu v roce 1946, kterou ale nakonec obdržel Jean-Paul Sartre.\nV roce 1966 byl Neruda pozván, aby se zúčastnil mezinárodního zasedání PEN klubu v New York City. Oficiálně neměl dovoleno vstoupit do USA, protože byl komunista, ale pořadatel zasedání, dramatik Arthur Miller, nakonec zvítězil nad Johnsonovou státní administrativou a Neruda obdržel americké vízum. Pořádal autorská čtení v nacpaných halách a dokonce nahrál nějaké básně pro Knihovnu Kongresu. Miller později vyjádřil názor, že jeho (Nerudova ?) přilnavost ke komunistickým ideálům v 30. letech, byla výsledkem jeho neustálého vyloučení z tzv. „buržoazních společností“. Vzhledem k přítomnosti mnoha spisovatelů východního bloku napsal později mexický spisovatel Carlos Fuentes, že zasedání PEN klubu znamenalo „začátek konce“ studené války.\nJeště před návratem do Chile se Neruda zastavil v Peru, kde pořádal autorská čtení nadšeným davům v Limě a Areqipě a byl přijat prezidentem Fernandem Belaúndem Terrym. Avšak návštěva měla rychlý a nepříjemný důsledek. Peruánská vláda vystoupila proti kubánské vládě Fidela Castra a v roce 1966 byl Nerudovi doručen dopis podepsaný více než stovkou kubánských intelektuálů, kteří jej obvinili ze spolčování se s nepřítelem. Tato záležitost byla pro něj obzvláště bolestná, protože již dříve vyslovil podporu kubánské revoluci. Od té doby už nikdy znovu Kubu nenavštívil, dokonce ani po pozvání v roce 1968.\n\nPo smrti Che Guevary v Bolívii v roce 1967 napsal několik článků, ve kterých lituje ztráty „velkého hrdiny“. V téže době řekl svému příteli Aidovi Figuerovi, aby neplakal za Chea, ale za Luise Emilia Recabarrena, otce chilského komunistického hnutí, který na rozdíl od Cheova násilnému způsobu prosazoval neválečnou revoluci.\nV roce 1970 byl nominován jako kandidát na chilského prezidenta, ale nakonec kandidaturu odmítl a podpořil kandidáta Salvadora Allendeho, který později volby vyhrál a byl uveden do úřadu v roce 1970 jako první demokraticky zvolená socialistická hlava státu. Krátce poté Allende Nerudu jmenoval chilským velvyslancem ve Francii (v letech 1970–1972; jeho poslední diplomatická štace). Do Chile se vrátil o dva a půl roku později kvůli svému chatrnému zdraví.\n\nV roce 1971 získal cenu, o kterou léta usiloval. Byl konečně oceněn Nobelovou cenou. Prosadit rozhodnutí o jeho výhře nebylo vůbec jednoduché, protože někteří členové komise nezapomněli na glorifikaci Stalina. Ale jeho švédský překladatel Artur Lundkvist udělal, co mohl, aby mu zajistil tuto světoznámou cenu.\n\nVzhledem k častějším nepokojům v roce 1973 Neruda, tehdy už smrtelně nemocný s rakovinou prostaty, byl zničen zvyšujícími se útoky na Allendeho vládu. Vojenský převrat vedený generálem Augustem Pinochetem 11. září znamenal konec pro jeho sen marxistického Chile. Krátce poté během prohledávání jeho domu a podzemí ve vesnici Isla Negra chilskými ozbrojenými silami poznamenal:\nZemřel na srdeční infarkt večer 23. září 1973 v santiágské nemocnici Santa María. Po jeho smrti byly oba jeho domy ve Valparaísu a v Santiagu vypleněny a zdemolovány. Pohřeb se konal za masivní přítomnosti policie. Truchlící lidé využili situace k protestům proti novému režimu, který byl ustaven teprve necelé dva týdny.\n\nMatilda Urrutiová hned nato sestavila a vydala jeho memoáry \"Vyznávám se, že jsem žil\", které obsahovaly i jeho poslední báseň \"Right Comrade, Its the Hour of the Garden\", na kterých pracoval pouhých několik dní před svou smrtí. Tyto a jiné aktivity ji přivedly do konfliktu s Pinochetovou vládou, která nepřetržitě usilovala o omezení jeho vlivu na chilské kolektivní povědomí. A tak byla jeho poezie v Chile juntou zakázána až do obnovení demokracie v roce 1990. Vlastní paměti Urrutiové, \"Můj život s Pablem Nerudou\", byly uveřejněny posmrtně v roce 1986.\n\nV Chile vlastnil tři domy; dnes jsou všechny otevřeny jako veřejná muzea: La Chascona v Santiagu, La Sebastiana ve Valparaísu a Casa de Isla Negra ve vesnici Isla Negra, kde jsou oba, on i Matilda Urrutiová, pohřbeni. Jeho básně měly velký vliv na hudbu frontmana Johnyho Rzeznika a jeho rockovou kapelu --\"The Goo Goo Dolls\". Rzeznik se inspiroval Nerudovou básní \"The Beggars\" k napsání alba \"Gutterflower\".\n\n\n\n\n\n\n\n\n\n\n"}
{"id": "57892", "url": "https://cs.wikipedia.org/wiki?curid=57892", "title": "Octavio Paz", "text": "Octavio Paz\n\nOctavio Paz (31. března 1914, Mixcoac, Mexiko – 20. dubna 1998, Ciudad de México, Mexiko) byl mexický básník a esejista, nositel Nobelovy ceny za literaturu z roku 1990.\n\nOctavio Paz pocházel z rodiny mexického revolucionáře Emiliana Zapaty, po jehož zavraždění roku 1919 odešel na nějaký čas s celou rodinou do exilu do Spojených států. Po návratu do Mexika studoval Octavio Paz práva a literaturu na Mexické národní autonomní univerzitě. Básně začal psát pod vlivem chilského básníka Pabla Nerudy a přiklonil se k marxismu, který však později (během studené války) opustil. Na návštěvě v Evropě se seznámil s významnými literárními osobami (André Malraux, André Gide, Ilja Erenburg) a za pobytu v Madridu roku 1937 se angažoval na straně republikánů ve občanské válce. Po návratu do vlasti pracoval jako novinář, psal literární kritiky a v letech 1938-1941 řídil avantgardní časopis \"Taller (Dílna)\".\n\nPo skončení druhé světové války působil v diplomatických službách ve Francii, Indii, Japonsku, Švýcarsku a v USA. V roce 1968 však na svou funkci na protest proti masakru studentů na Plaza Tlateloco v Ciudad de México během letní olympiády rezignoval. Poté přednášel hispanoamerickou literaturu na několika univerzitách ve Spojených státech a na Harvardově univerzitě získal roku 1980 čestný doktorát. V roce 1981 mu byla udělena významná Cervantesova cena a o rok později literární cena Neustadt.\n\nJeho umělecká tvorba, k jejímž stěžejním motivům patří násilí, lež, korupce a revoluce provázející dějiny Latinské Ameriky, byla ovlivněna marxismem, kubismem, surrealismem, existencialismem, buddhismem a hinduismem. Ve svých esejích, kterými silně ovlivňoval veřejné mínění, se zaobíral aztéckým uměním, tantrickým buddhismem, novoplatónskou filozofií, ale také antropologií, utopickým socialismem, politikou i sexualitou. Roku 1990 mu byla udělena Nobelova cena za literaturu \"\"... za vášnivou tvorbu širých horizontů s rysy senzuální inteligence a humanistické integrity\"\" (citace z odůvodnění Švédské akademie).\n\n\n\n\n"}
{"id": "57899", "url": "https://cs.wikipedia.org/wiki?curid=57899", "title": "Miguel Ángel Asturias", "text": "Miguel Ángel Asturias\n\nMiguel Ángel Asturias (19. října 1899 Guatemala – 9. června 1974 Madrid, Španělsko) byl guatemalský spisovatel a diplomat, nositel Nobelovy ceny za literaturu (1967).\n\nAsturiasův původ (jeho matka byla indiánka - Mayové) ovlivnil jeho tvorbu. Ángel se ve svých dílech věnuje především situaci Střední Ameriky a problematice tamějších indiánů, např. \"Hombres de maíz\" (1949; česky pod názvem \"Kukuřiční lidé\", 1981), \"Leyendas de Guatemala\" (1930; \"Guatemalské legendy\") a \"El señor Presidente\" (1946; česky pod názvem \"Pan prezident\", 1971). Podílel se na překladu „indiánské bible“ \"Popol Vuhu\".\n\nNarodil se 19. října 1899 v hlavním městě Ciudad de Guatemala jako první syn\nv rodině advokáta a venkovské učitelky. Po dvou letech se narodil jeho bratr Marco Antonio. Jejich otec Ernesto Asturias Girón byl, za diktatury Manuela Estrady Cabrery, pronásledován pro svoje demokratické smýšlení.\nMatka María Rosales de Asturias měla indiánské předky a Miguel Ángel po ní zdědil nejen výrazné fyzické rysy, ale i zájmem o historii původních obyvatel Latinské Ameriky, jejich mýty a legendy. Když mu bylo 6 let, rodina se přestěhovala do domu prarodičů v městečku Salamá v provincii Baja Verapaz. Život na venkově a vyprávění mladé indiánské chůvy měly velký vliv na jeho pozdější uměleckou tvorbu.\n\nKdyž měl nastoupit na střední školu, rodina se přestěhovala zpět do hlavního města, kde Miguel Ángel vystudoval chlapecké gymnázium. Po maturitě začal studovat medicinu, ale po roce přestoupil na právnickou a sociální fakultu na Universidad de San Carlos de Guatemala. V roce 1920 se zúčastnil s ostatními studenty povstání proti diktátorovi Manuelu Estradovi Cabrerovi, který byl svržen. Na závěr studia obhájil titul diplomovou prací s názvem \"Sociální problematika Indiána\". V roce 1921 se na studentském kongresu v Mexiku blíže seznámil s památkami starých Aztéků a Mayů. V roce 1922 byl jedním se zakladatelů Universidad Popular (Lidové university, která byla v roce 1933 zrušena při nástupu nového diktátora Jorgeho Ubica).\n\nPo krátkém pobytu v Londýně, kde studoval etnografii, odjel Asturias do Francie studovat antropologii na pařížskou Sorbonu, kde byl žákem profesora Georgese Raynauda. Zde se také seznámil s francouzským překladem indiánských textů a začal překládat \"Popol Vuh\" do španělštiny. Za pobytu v Paříži se také osobně setkal s řadou francouzských i zahraničních spisovatelů a umělců, k těm nejznámějším patřili Romain Rolland, Louis Aragon, Luigi Pirandello, Ilja Erenburg, Thomas Mann nebo Miguel de Unamuno. Začal psát povídky a básně, které byly ještě ovlivněny francouzskou surrealistickou poetikou. V Paříži také založil časopis \"Nuevos Tiempos\", který vycházel 10 let. V roce 1933 se Miguel Ángel Asturias, po téměř desetiletém pobytu v Paříži, vrátil zpět do vlasti.\n\nKdyž se vrátil do Guatemaly, byl u moci diktátor Jorge Ubico a jeho režim neměl pochopení pro spisovatelovy politické ideály. Asturias pracoval jako novinář, založil a vydával časopis \"El diario del aire\" s rozhlasovou tematikou a věnoval se psaní poesie. V roce 1942 byl zvolen poslancem Congreso National. Po pádu režimu diktátora Ubica a nastolení demokratické vlády presidenta Juana Josého Arévala v roce 1944 začalo pro spisovatele období diplomatických služeb v různých zemích Střední a Jižní Ameriky (Mexiko, Argentina, Salvador) a také ve Francii v Paříži.\n\nV roce 1954 kontrarevoluční puč plukovníka Carlose Castilla Armase nastolil opět diktátorský režim. Úřadující president Jacobo Arbenz, který uskutečnil v zemi zákonnou pozemkovou reformu, musel opustit vlast a Asturias, jako jeho stoupenec, byl nucen odejít do exilu.\n\nMiguel Ángel Asturias se oženil v roce 1939 s Clemenciou Amadovou. Měli spolu dva syny, Miguela Ángela a Rodriga. V roce 1947 se rovedli. V roce 1950 se oženil podruhé s Blancou Morou Aranjovou a žil s ní až do své smrti.\nJeho syn z prvního manželství Rodrigo Asturias Amado byl velitelem vojenské skupiny Unidad Revolucionaría Nacional Guatemalteca (Národní revoluční guatemalské jednoty) a přijal „válečné“ jméno Gaspar Ilóm, podle postavy domorodého rebela z románu svého otce \"Hombres de maíz\" (\"Kukuřiční lidé\").\n\nSpisovatelova druhá manželka pocházela z Argentiny a proto za místo svého exilového pobytu zvolili Buenos Aires. Během osmi exilových let se Asturias věnoval především psaní a po románu \"Viento fuerte\" (\"Uragán\") vydal i druhý a třetí díl této „banánové trilogie“ – \"El papa verde\" (\"Zelený papež\") a \"Los ojos de los enterrados\" (\"Oči pochovaných\").\n\nV roce 1966 byl v Guatemale zvolen presidentem Julio César Méndez Montenegro, Asturias byl rehabilitován a jmenován guatemalským velvyslancem v Paříži. V této funkci působil čtyři roky a v roce 1970 oznámil ukončení svojí diplomatické činnosti a věnoval se intenzívně literární tvorbě.\n\nPoslední léta života trávil spisovatel ve Španělsku v Madridu, kde 9. června 1974, po dlouhé nemoci, zemřel. Jeho ostatky byly převezeny do Francie a pohřbeny pod mayským totemem na pařížském hřbitově Père Lachaise, v oddíle 10.\n\nSpisovatelovo dílo zahrnuje básně, prózu, antologii předkolumbovské poesie, divadelní texty a mnoho novinových článků.\n\nPoesie\n\nPovídky a novely\n\nRomány\n\nKnihy pro mládež\n\nDivadlo\n\n\n\nSpisovatelova tvorba, kterou někteří kritici označují jako poesii v próze, byla zpočátku ovlivněna francouzským surrealismem; některé rysy tohoto směru se, kromě poesie, objevují později i v jeho románech. Hlavním uměleckým směrem, který používal pro ztvárnění svých témat, byl ale magický realismus, který nejlépe vystihoval atmosféru rychle se střídajících období vojenských převratů, diktátorských režimů a většinou krátkých vlád demokraticky zvolených presidentů v jeho vlasti i v okolních zemích. Jeho dílo se vyznačuje hlubokou znalostí a zájmem o historii původních obyvatel Latinské Ameriky a životních podmínek a osudů jejich potomků v současnosti. Spisovatelovo jméno nese kulturní centrum s divadlem El Centro Cultural Miguel Ángel Asturias v hlavním městě Ciudad de Guatemala.\n\n\n"}
{"id": "57901", "url": "https://cs.wikipedia.org/wiki?curid=57901", "title": "Fermion", "text": "Fermion\n\nFermiony jsou částice pojmenované podle italského fyzika Enrica Fermiho (proto bývají někdy také označovány jako Fermiho částice), které mají poločíselný spin (1/2, 3/2, 5/2, …, v jednotkách Planckovy konstanty vydělené 2π). Díky poločíselnosti jejich spinu, oběhne-li pozorovatel kolem fermionu dokola o 360° (nebo se otočí fermion), vlnová funkce fermionu změní znaménko. Proto je lze též popsat jako částice, jejichž systémy jsou popsány úplně antisymetrickou vlnovou funkcí. Platí tedy pro ně Pauliho vylučovací princip a řídí se Fermiho-Diracovou statistikou. V relativistické kvantové teorii pole je možné ukázat, že dvě výše uvedené definice jsou ekvivalentní, tj. systémy nerozlišitelných částic s poločíselným spinem jsou popsány antisymetrickou vlnovou funkcí.\n\nVšechny elementární částice jsou buď fermiony (kvarky a leptony včetně elektronu), nebo bosony (částice s celočíselným spinem jako foton, či gluon). Částice složené z lichého počtu fermionů se chovají též jako fermiony (např. proton a neutron, které jsou složeny ze tří kvarků a mají celkový spin 1/2). Avšak částice složené ze sudého počtu fermionů se chovají jako bosony (např. mezony skládající se ze dvou kvarků). Jako kvazičástice pak mohou vedle fermionů a bosonů existovat i částice se spinem jiné než celočíselné či poločíselné hodnoty, takzvané anyony.\n\nnapř.\n\n"}
{"id": "57908", "url": "https://cs.wikipedia.org/wiki?curid=57908", "title": "X PixMap", "text": "X PixMap\n\nXPM (\"X PixMap\") je počítačový formát souboru pro ukládaní rastrové grafiky.\n\nFormát XPM je grafický formát založený na ASCII textu, který je masivně využíván v grafickém prostředí X Window System. První verze XPM vznikla v lednu 1989. Má velmi jednoduchou textovou strukturu, která je odvozena od grafického formátu XBM. Díky tomu může být vytvořen a upravován v libovolném textovém editoru, např v poznámkovém bloku.\n\nStruktura souboru sestává z barevné palety a vlastních obrazových dat. Barevná paleta se skládá z konstant a k nim přiřazeným barvám v RGB v hexadecimálním zápise (např. #0D56A4). Konstantou může být znak nebo dva znaky, více se nedoporučuje. Pro použití alfa kanálu je nutné nadefinovat průhlednou barvu – barevnou konstantu (znakem „mezerník“) jako barvu \"None\". Následuje samotný obrázek – ten je v textu zapsán pixel po pixelu do tvaru žádaného obrázku požadovanou konstantou z barevné palety.\n\n"}
{"id": "57910", "url": "https://cs.wikipedia.org/wiki?curid=57910", "title": "Břetislavova dekreta", "text": "Břetislavova dekreta\n\nBřetislavova dekreta je soubor právních předpisů, který v roce 1039 nad hrobem svatého Vojtěcha v Hnězdně vyhlásil český kníže Břetislav I. Jedná se o nejstarší českou právní památku (odhlédneme-li od staroslověnského zákoníku Zákon sudnyj ljudem) a významný historický pramen, který poskytuje významné informace o raně středověké společnosti, dosud jen částečně christianizované. Základní myšlenky tohoto zákoníku prosazoval už sv. Vojtěch a byl za to českou společností ostrakizován, jak výmluvně dokazují nejenom svatovojtěšské legendy. Aby Břetislav I. zdůraznil platnost dekret vyšší mocí, odcizil v Hnězdně světcovy ostatky a také ostatky jeho bratra arcibiskupa sv. Radima a převezl je s velkou slávou do Prahy.\n\nDekreta směřovala k tomu, aby v zemi zmizely všechny pohanské zvyky, které se mezi křesťanským obyvatelstvem udržely z pohanských dob. Proto se podle těchto dekret přísně zakročovalo proti všem pohanským zvyklostem mezi lidem, proti pohanským věrám, pověrám i kouzlům, jež se přes všechna pronásledování a tresty stále mísily do křesťanské víry.\n\nDekreta Břetislavova dále uváděla mezi prohřešeními například to, když muž zapudil od sebe svou manželku a nahradil ji ženou jinou, nemanželské mateřství, nesvěcení nedělí a svátků a jiné. Tresty za takové přestupky byly velmi různé a mnohdy i velmi přísné — např. prodej celé rodiny do zahraničního otroctví, vyhnání ze země, zabavení veškerého majetku, tělesné tresty jako mrskání, peněžité pokuty a řada jiných trestů.\n\nJestliže obžalovaný popíral vinu a nebylo svědků, kteří by trestný čin dokázali, přikročilo se k důkazu pomocí božích soudů neboli ordaliím, které byly v období 11. století velmi časté.\n\nPodle českého historika a archeologa Jiřího Slámy měly dekrety posílit knížecí moc a jejich vyhlášení souviselo z vnitřních ekonomických potřeb českého státu. Formulaci jednotlivých nařízení ovlivnily soudobé zákoníky. Pravděpodobně (jakýkoliv důkaz ovšem chybí) byly vyhlášeny už někdy na počátku Břetislavovy vlády (tedy po r. 1034) a teprve později kronikář Kosmas spojil jejich vyhlášení s Břetislavovým polským tažením.\n\n\n"}
{"id": "57912", "url": "https://cs.wikipedia.org/wiki?curid=57912", "title": "Juan Carlos Onetti", "text": "Juan Carlos Onetti\n\nJuan Carlos Onetti (1. července 1909 Montevideo, Uruguay – 30. května 1994 Madrid, Španělsko) byl uruguayský spisovatel, nositel ceny Premio Cervantes.\n\nJeho nejznámějšími díly jsou \"La vida breve\" (1950), \"La cara de la desgracia\" (1960) a \"Dejemos hablar al viento\" (1979).\n\n\n"}
{"id": "57915", "url": "https://cs.wikipedia.org/wiki?curid=57915", "title": "Libreto", "text": "Libreto\n\nLibreto, scénický námět, je literární podklad hudebního uměleckého díla. Hudební dílo může být například opera, opereta, kantáta, muzikál nebo balet. Slovo libreto pochází z italštiny, kde znamená \"knížečka\".\n\nLibreto obsahuje námět díla, popis děje, texty jednotlivých zpívaných hudebních čísel, mluvené pasáže nebo popis pantomimy.\n\nAutor libreta je libretista. Známými libretisty byli Jules Barbier, Salvatore Cammarano, Mozartův nejvýznamnější spolupracovník Lorenzo da Ponte, Jacopo Ferretti, Pietro Metastasio, Kristaldinho Trestunho a další. Pro českou operní tvorbu byli významní například Karel Sabina (libreta k operám Bedřicha Smetany \"Prodaná nevěsta\" a \"Braniboři v Čechách\") nebo Jaroslav Kvapil (libreto k Dvořákově opeře \"Rusalka\"), na Slovensku např. Pavol Čády, Pavol Braxatoris a Otto Kaušitz.\n\nNěkteří skladatelé si psali libreta pro svá operní díla sami, např. Richard Wagner. Některá libreta byla zhudebněna více skladateli, např. Quinaultovo libreto pro J.-B. Lullyho \"Armidu\" bylo zhudebněno i Ch. W. Gluckem ve stejnojmenné opeře.\n\n\n\n\n"}
{"id": "57916", "url": "https://cs.wikipedia.org/wiki?curid=57916", "title": ".int", "text": ".int\n\n.int je generická doména nejvyššího řádu. Podle pravidel agentury IANA je možné registrovat jen domény pro účely mezinárodních a nevládních organizací.\n\nOrganizace, které mají doménu zaregistrovanou v .int:\n\n"}
{"id": "57921", "url": "https://cs.wikipedia.org/wiki?curid=57921", "title": "Ordál", "text": "Ordál\n\nOrdál, také ordálie nebo boží soud, byl krajní důkazní prostředek při rozhodování soudních pří, když jiné prostředky selhaly nebo chyběly. O vině a nevině (nebo o nepravdivém svědectví) měla rozhodnout zkouška, při níž se očekával zásah nadpřirozených sil.\n\nSlovo ordál je germánského původu, odvozuje se z něho jak německé \"Urteil\" (rozsudek), tak starší české ortel. Sám institut je ale daleko starší, poprvé je doložen ve staré Mezopotámii, v sumerském zákoníku krále Urnammu (asi 2100 př. n. l.) a v Chammurapiho zákoníku (1650 př. n. l.) jako zkouška vodou. Užíval se však také v Indii, v Číně a v dalších starověkých civilizacích, ne však ve starověkém Římě a Řecku. Indický Manuův zákoník (\"Manusmrti\") k tomu dodává, že zločinec se domnívá, že jeho čin nikdo nevidí, ačkoli ve skutečnosti jsou svědky nejen bohové, ale i země, voda atd. Pokud svědek do týdne po výpovědi zemře, byla jeho výpověď falešná.\n\nV Evropě je ordál poprvé doložen u Franků v období stěhování národů, užíval se až do pozdního středověku, kdy jej nahradilo vynucování přiznání mučením, a obnovil se při čarodějnických procesech počátkem novověku. Už od počátku byly křesťanskou církví kritizovány – jednak dokazovací praktiky vycházely z pohanských tradic, jednak ordály znevažovaly autoritu církve a spravedlnosti, když například i zcela zřejmý vrah díky ordálu vyvázl.\n\nV Čechách se poprvé zmiňuje v Břetislavových dekretech (1039) a byla použita např. po atentátu na knížete Soběslava I. v roce 1130. V českých zemích se s první odmítavou reakcí setkáme v synodálním statutu Jana IV. z Dražic z roku 1312, kterou do svých prvních statut zahrnul také zatím ještě biskup Arnošt z Pardubic roku 1343 (latinská statuta vyšla v Plzni v roce 1476 jako jedna z prvních knih, vytištěných v Čechách). Jan IV. zde zapovídá spoluúčast kněží při ordálu vody a železa. Od 17. století se užívaly jen výjimečně, definitivně je zakázala císařovna Marie Terezie roku 1776.\n\nÚčast křesťanských kněží při ordálech zakázal Čtvrtý lateránský koncil (1215), čímž byla značně narušena jejich legitimita jakožto soudů vykonávaných Bohem.\n\nSpoléhání se na vnější zásah (podle víry: vliv náhody nebo nadpřirozených sil) při rozhodování ve sporných momentech se v určité formě stále projevuje v lidských činnostech, jako je házení mincí nebo hracích kostek, losování, trhání okvětních lístků kopretiny nebo pokus o sebevraždu naplánovaný tak, aby mu mohlo, ale nemuselo být zabráněno atd.\n\nOrdál se prováděl jako zkouška, která by člověka za běžných okolností poškodila nebo zabila. Z historie známe zejména následující způsoby, ovšem v mnoha různých místních variantách. \n\n\n\n"}
{"id": "57924", "url": "https://cs.wikipedia.org/wiki?curid=57924", "title": "Ernesto Sábato", "text": "Ernesto Sábato\n\nErnesto Sábato (24. června 1911, Rojas, Argentina – 30. dubna 2011, Santos Lugares, Argentina) byl argentinský spisovatel a esejista známý v Česku jako autor románů \"Tunel\" (El túnel, 1948), \"O hrdinech a hrobech\" (Sobre héroes y tumbas, 1961), \"Abaddón zhoubce\" (Abaddón el Exterminador, 1974) a několika knih esejů, jako např. u nás vydané knihy \"Spisovatel a jeho přízraky\" (El escritor y sus fantasmas (1963).\n\nErnesto Sábato se narodil 24. června 1911 v městečku Rojas v provincii Buenos Aires. Pocházel z rodiny italských přistěhovalců, byl předposledním z jedenácti synů. Střední školu studoval v La Platě, kde byl jeho učitelem vynikající filolog, historik a literární kritik Pedro Henríquez Ureña. Ten v něm velmi záhy vytušil silnou citlivost a inteligenci a předpověděl mu budoucí roli spisovatele. Sábato se ale navzdory tomu svými vysokoškolskými studiemi obrátil k vědě, studoval fyziku na laplatské univerzitě. Studium zde ukončil doktorátem z fyziky roku 1938. \n\nV pozdějším díle bude pak vztah mezi vědou a uměním, jejich styčné body i zásadní protikladnost v pohledu na svět a člověka, mnohokrát promýšlet a glosovat. Již za studií se začal zajímat o politiku, zprvu sympatizoval s anarchistickým hnutím, pak s marxismem. Účastnil se demonstrací, dvakrát byl za svou činnost perzekvován.\n\nRoku 1934 jel jako delegát Komunistické mládeže na mírový kongres do Bruselu, kde poznal stalinistické praktiky komunistů a zcela znechucen utekl do Paříže. Zde se nějakou dobu protloukal mezi spisovateli a bohémy a začal psát své první, nikdy nevydané dílo \"La fuente muda\" (Němý pramen), v němž promýšlí svůj filosofický koncept světa, svébytný mix marxismu a existencialismu.\n\nErnesto Sábato začal svou literární dráhu esejistickou knihou \"Jedinec a vesmír\". Esej je mu nejvlastnějším žánrem, neopustil jej po celou svou tvůrčí dráhu. Dominantními tématy jeho úvah, přesných a výstižných pojednání, je mu existenciální situace jedince ve vztahu k proměnlivé době, sociálním zvratům, revolučním pokusům a dobovým myšlenkovým proudům, vyjádřená skrze literární fikci. Vidí cestu tvorby fikce, především románu jako adekvátní pro vystižení členité a nejednoznačné lidské povahy a situace. Je velmi skeptický k epistemologickým možnostem vědy, nevěří v její možnost zlepšit obecně lidskou situaci viděnou právě optikou konkrétního žijícího jedince, subjektu. Jakožto jaderný fyzik byl přítomen výzkumu v rámci týmu madam Curie a již v předválečné době si uvědomoval zneužitelnost vědy, která se pak v plné síle ukázala během druhé světové války. Přestože vědu opustil, nepřestává se nad ní zamýšlet ve svých esejích. Dalšími tématy jeho úvah jsou mu díla jeho oblíbených autorů, situace argentinské a obecně latinoamerické literatury, marxismus, existencialismus, strukturalismus, další myšlenkové proudy 20. století a především hledání odpovědi na důvod a způsob tvorby literárních fikcí.\n\nSábatovo beletrické dílo je rozsahem nevelké, napsal pouhé tři romány, nicméně jde o dílo velmi komplexní a náročné. Existuje velké množství prací, které se je pokoušejí interpretovat, často velmi protikladně, což může sloužit jako důkaz jeho významu. Právě měřítko kvantity však bylo rozhodující pro neudělení Nobelovy ceny. Prvním románem série je \"Tunel\", následující dva romány byly vydány v přesně 13letém odstupu, a každý z nich navazuje a rozvíjí romány předchozí. V románu druhém \"Kniha o hrdinech a hrobech\" se tak objevují odkazy na témata \"Tunelu\", podobně v posledním díle \"Abbadón zhoubce\" najdeme rozvinutí témat \"Knihy o hrdinech a hrobech\" i odkazy na román první. Prostřední román \"Kniha o hrdinech a hrobech\" je možno považovat za srdce Sábatovy komplexní fresky, pevně zasazené do argentinské skutečnosti geografické i historické. Právě v tomto románu se objevuje kapitola pojmenovaná \"Zpráva o slepcích\", složitá metafora o dobrodružném hledání kořenů a systémů zla, která je svou tajemností a nejednoznačností předmětem mnoha výkladů. Sám Sábato ji odmítal jakkoli komentovat.\n\n\n"}
{"id": "57926", "url": "https://cs.wikipedia.org/wiki?curid=57926", "title": "Mandát", "text": "Mandát\n\nMandát (z latinského \"mandatum\", pověření, příkaz, od \"manu datum\" – rukou daný) může označovat:\n\n\n\n\n"}
{"id": "57928", "url": "https://cs.wikipedia.org/wiki?curid=57928", "title": "Jan Konůpek", "text": "Jan Konůpek\n\nJan Konůpek (10. října 1883 Mladá Boleslav – 13. března 1950 Praha) byl český grafik, malíř, ilustrátor a rytec, příležitostný výtvarný kritik.\n\nAbsolvoval gymnázium v novém Bydžově a roku 1901 maturoval na reálném gymnáziu v Křemencově ulici v Praze. V letech 1903–1906 studoval architekturu u profesorů Kouly a Schulze na ČVUT v Praze. Na polytechnice se seznámil s P. Janákem a V. V. Štěchem, kteří ovlivnili jeho rozhodnutí studovat uměleckou školu. V letech 1906–1908 absolvoval AVU v Praze, kde studoval v ateliéru Maxmiliána Pirnera, u prof. V. Bukovace a grafika A. de Pian.\n\nS malířem Emilem Pacovským založil ještě na AVU grafickou revui \"Veraikon\", později se stává členem Sdružení českých umělců grafiků Hollar. V roce 1911 spoluzaložil skupinu symbolistních grafiků Sursum, spoluzakládal i družstvo Artěl (1908). Stal se i členem Spolku výtvarných umělců Mánes (1913 do roku 1929, kdy vystoupil. Spolupracoval s katolickou revue Meditace a od r. 1910 byl s E. Pacovským vedoucím výtvarné redakce. V letech 1913–1914 byl výtvarným referentem časopisu Pokroková revue.\n\nPo ukončení studií krátce žil v Praze, pak působil jako profesor kreslení na střední průmyslové škole v Plzni. V Plzni byl spoluzakladatelem čtrnáctideníku Předboj (1917). Roku 1923 se vrátil do Prahy, kde vyučoval na Státní grafické škole až do roku 1932. Od roku 1946 byl řádným členem České akademie věd a umění.\n\nPublikoval články o výtvarném umění a grafice v časopise Veraikon, Vzlet, Přerod, Hollar, Okénko do dílny umělcovy, Panorama, Typografia, aj.\n\nJeho grafiky jsou inspirované mystikou a vizionářstvím. Za nejvýznamnější jsou považována jeho díla z počátku 20. století, která jsou ovlivněna symbolismem a stylizována dle secesní klimtovské ornamentiky. Konůpka ovlivnil německý a severský expresionismus, přechodně i kubismus, jehož některé prvky se staly natrvalo součástí jeho výtvarného projevu, v některých dílech se dostal až k orfismu.\n\nPo první světové válce se vrátil k typům svých raných děl, ale staví je racionálně, zvláště v ilustracích chybí dřívější expresivita. Podílel se na ilustraci symbolistní a klasické literatury (K. J. Erben: \"Kytice\", K. H. Mácha: \"Máj\" atd.), vytvořil i samostatné grafické cykly věnované velké části české a světové literatury. Mnoho z jeho prací byla inspirována gotickou a barokní architekturou a mystikou středověku. Věnoval se také tvorbě ex libris.\n\nVyzdobil většinu bibliofilských tisků litomyšlského Josefa Portmana.\n\n"}
{"id": "57931", "url": "https://cs.wikipedia.org/wiki?curid=57931", "title": "Rudolf I. Habsburský", "text": "Rudolf I. Habsburský\n\nRudolf I. Habsburský (1. května 1218, hrad Limburg – 15. července 1291, Špýr) byl římským králem v letech 1273–1291. V rodové posloupnosti byl jako habsburský hrabě Rudolf IV.\n\nRudolf Habsburský pocházel ze starého hraběcího rodu z jihozápadního Německa. Jeho otec Albrecht IV. Habsburský zvaný Bílý zahynul roku 1239 na křížové výpravě do Svaté země a mladý hrabě se ujal svého dědictví, jež tvořilo hrabství Aargau (Arga) s vlastním hradem Habsburg (původně Habichtsburg – Jestřábí hrad v dnešním Švýcarsku) a Horní Alsasko. Postupem doby se stal zkušeným, protřelým a bezohledným politikem i drsným válečníkem, jehož hlavním cílem bylo pozvolné rozšiřování rodových držav.\n\nVelká příležitost získat mnohem více než dosud se mu naskytla roku 1273, když mu říšští kurfiřti nabídli královskou korunu. Třebaže byl podle dobových hledisek již dost starý, korunu přijal, čímž vstoupil do střetu s tehdy nejmocnějším panovníkem střední Evropy a zároveň nejmocnějším z kurfiřtů, českým králem Přemyslem Otakarem II., který jeho volbu neuznal, neboť o říšskou korunu sám usiloval. Se stvrzením Rudolfa I. za římského krále váhal i papež Řehoř X., jehož zájmy Přemysl dlouhodobě podporoval. Záleželo mu na smíření obou kandidátů, jež měla následovat nová kruciáta. Rudolf proto dával papežské kurii najevo svoji ochotu tažení do Svaté země uskutečnit, zahrnoval papeže projevy oddanosti a úcty a dokonce rezignoval na stará říšská práva na území papežského státu. Koncem roku 1274 Řehoř X. jeho volbu potvrdil.\n\nSouhlas Přemysla Otakara II. se Rudolf získat nesnažil, nýbrž proti němu rovnou zaútočil. Toužil totiž po tom, aby Habsburkové získali postavení říšských knížat, on sám pak jako vládce římské říše potřeboval solidní mocenskou základnu, jíž by se mohl vyrovnat bohatým kurfiřtům a knížatům. Kromě toho v něm (tak jako v mnohých jiných) mocné přemyslovské soustátí budilo závist. V případě Přemyslově se mu nabízely bývalé babenberské a sponheimské državy, říšská léna, jichž se král, jak ho Rudolf obvinil roku 1274 na říšském sněmu, zmocnil zcela svévolně. Požadoval je proto nazpět. Přemysl, který si byl však dobře vědom toho, že by mu je Rudolf I. již nemusel následně udělit v léno, odmítl poslušnost a dále trval na tom, že Rudolfovo zvolení je neplatné. O rok později mu rozezlený král zabavil nejen Rakousy, Štýrsko, Korutany, Kraňsko i Chebsko, ale vzhledem k tomu, že mu Přemysl nesložil lenní hold jako vládci říše, nepřiznal mu ani právo na rodové državy Čechy a Moravu.\n\nPozději nad ním vyřkl říšskou klatbu a umožnil tak všem nespokojeným šlechticům beztrestně proti panovníkovi vystoupit. Znamenalo to také vyhlášení války, ale pokořit Přemysla na válečném poli nebylo snadné. Situace se změnila, teprve když zradil českého krále jeho spojenec bavorský vévoda Jindřich I. z Wittelsbachu a umožnil Rudolfovu říšskému vojsku průchod svým územím a následný vpád do Rakous. Mnozí rakouští, štýrští a korutanští páni, jimž se protivila Přemyslova vláda pevné ruky, teď od českého krále odpadli a jeho po dlouhá léta usilovně budované panství v alpských zemích se nečekaně zhroutilo.\n\nPo dvou měsících stanul Rudolf před Vídní, která jediná kladla úspěšně odpor. Když pak povstala proti svému panovníkovi i česká šlechta, Přemysl z obavy o domácí trůn uzavřel pro něj nevýhodný Vídeňský mír. Aniž by se pokusil osvobodit Vídeň, nabídl Otakar raději svému protivníkovi před obleženým městem kapitulaci. Podle mírového ujednání se musel vzdát všech říšských lén. Habsburská propaganda si oblíbila románovou představu, že se Přemysl dostavil s prosbou o odpuštění do Rudolfova tábora, kde „\"se zlomeným srdcem a na kolenou\"“ složil římskému králi hold jako jeho vazal a přijal od něj v léno Čechy a Moravu. Rudolf byl ve skutečnosti nucen ctít rytířské zásady a Přemysl před ním nepoklekal před zraky jeho mužů, jak se často tradovalo. Odevzdal mu devět zástav svých zemí, z kterých mu Rudolf vrátil jen dvě – Čechy a Moravu. Rudolf Habsburský mohl slavnostně vstoupit do Vídně.\n\nVlády v Rakousích a Štýrsku se ujal nejprve sám, později je udělil v léno svým synům Albrechtovi I. a Rudolfovi II., Korutany a Kraňsko spravoval z Rudolfova pověření jeho spojenec Menhard II. Tyrolský, otec Jindřicha Korutanského, a později mu tyto země rovněž svěřil jako říšské léno.\n\nRudolf již roku 1277 napsal do Brescie vzkaz, že musí českého krále zničit, aby se mu už nikdy nemohl postavit na odpor. Na druhé straně Přemysl se zjevně nesmířil se ztrátou rakouských držav a dával najevo, že jde pouze o dočasnou záležitost.\n\nRudolf proto proti němu neustále podněcoval českou šlechtu, především mocný rod Vítkovců. Zároveň se však v říši vytrácely sympatie k Rudolfově osobě, neboť král, posílený vítězstvím nad Přemyslem i ziskem nových držav, si počínal vůči knížatům mnohem bezohledněji a nenaplnil tak představy kurfiřtů o panovníkovi, který se nebude vměšovat do vnitřních záležitostí jejich panství. Rudolfovy rodové državy se ocitly pod tíživým tlakem permanentně přitahovaného daňového šroubu. Mnozí z pánů pak začali pomýšlet na Přemyslův návrat.\n\nBylo stále více zřejmé, že konflikt mezi Rudolfem a jeho českým soupeřem vypukne nanovo. Ke konečnému střetnutí došlo 26. srpna 1278 na Moravském poli u vesničky Dürnkrut (Suché Kruty). Přemysl Otakar II. zůstal ležet na bojišti poset mnoha ranami, třebaže Rudolf nařídil, aby českého panovníka ušetřili.\n\nNedlouho po bitvě obsadil vítězný Rudolf I. Habsburský Moravu a bezprávně zasahoval do vnitřních záležitostí českého království, zmítaného po Přemyslově smrti bezvládím a svévolí šlechty. Slíbil sice svoji ochranu ovdovělé královně Kunhutě a jejím dětem, vzápětí se však na schůzce poblíž města Kolína dohodl s Otou V. Braniborským, s nímž se neodvážil pustit do boje, že mu ponechá správu Čech a poručnictví nad mladičkým Václavem II. Sám si zajistil jako náhradu za válečné výdaje na pět let Moravu (usiloval však o to, aby přešla do trvalého držení Habsburků). Kladsko, které bylo dosud součástí českého státu, ponechal v rukách vratislavského knížete Jindřicha IV. Proba, jenž si po bitvě na Moravském poli pospíšil s jeho obsazením. Tak dal Rudolf souhlas k rozdělení zemí, které již po dvě století nedílně patřily k přemyslovskému státu.\n\nV roce 1283 se vrátil z braniborského zajetí do Čech Václav II. a Rudolf se snažil získat jeho přízeň i udržet si vliv na české záležitosti. Garantovat mu ho nyní mělo především sňatkové spojení Habsburků s Přemyslovci, dohodnuté již roku 1276 před Vídní a potvrzené královnou vdovou. V roce 1285 se v Chebu konala svatba Rudolfovy dcery Guty a Václava II. Poté Rudolf I. udělil Čechy a Moravu (jejíž správy se vzdal již 1283) svému zeti v léno. Dobře s ním vycházel a stal se mu potřebným rádcem. S obavami však hleděl na vzestup svého bývalého spojence Záviše z Falkenštejna.\n\nPostavení v Čechách Rudolfovi komplikoval i jeho nejstarší syn Albrecht I. Habsburský, v němž někteří čeští páni hledali oporu proti Závišovi. V rostoucím napětí se král snažil svého zetě všemožně podpořit s tím, že Václav dá svůj kurfiřtský hlas při volbě římským králem dalšímu z jeho synů, Rudolfovi. Naděje Rudolfa I., panovníka, jenž „\"zájmy svého rodu kladl nad prospěch říše\"“, že Habsburkové udrží římskou korunu dědičně, se však po jeho smrti nesplnily a na říšský trůn usedl z Václavovy vůle Adolf Nasavský. Základy moci jeho rodu však již byly položeny a Albrecht se dočkal o 6 let později.\n\nRudolf v předtuše blížící se smrti odcestoval do Špýru, kde také zemřel a byl pohřben v kryptě špýrského dómu. Dante Alighieri jej ve své \"Božské komediii\" umístil do \"Očistce\".\n\n\n"}
{"id": "57938", "url": "https://cs.wikipedia.org/wiki?curid=57938", "title": "Gaidžin", "text": "Gaidžin\n\nGaidžin (japonsky 外人, „Cizinci“) je román Jamese Clavella z roku 1993, chronologicky je třetí v Clavellově Asijské sáze, i když byl vydán jako poslední.\n\nPříběh se odehrává 20 let po událostech popsaných v Tchaj-panovi. Zachycuje dobrodružství \"Malcolma Struana\", dědice obchodní společnosti \"Struan's\", v Japonsku roku 1862. V ději je do značné hloubky vysvětlena politická situace v Japonsku a obtíže, kterým byli „západní“ cizinci nuceni čelit. Kniha byla inspirována tzv. \"Namamugijským incidentem\" a následující Britsko-Sacumskou válkou.\n"}
{"id": "57944", "url": "https://cs.wikipedia.org/wiki?curid=57944", "title": "Antidiuretický hormon", "text": "Antidiuretický hormon\n\nAntidiuretický hormon (ADH, též vazopresin) je peptidický hormon o délce 9 aminokyselin (takže se jedná o oligopeptid. V nejběžnější formě má sekvenci Cys-Tyr-Phe-Gln-Asn-Cys-Pro-Arg-Gly-NH (ale vyskytuje se i forma s lysinem na pozici 8 místo argininu). Název „antidiuretický hormon“ je odvozen ze skutečnosti, že působí proti diurézi, tedy tvorbě moči v ledvinách. Synonymum „vazopresin“ odkazuje na mechanismus tohoto účinku – má schopnost zužovat periferní tepénky a vlásečnice v ledvinách.\n\nVazopresin (a příbuzný oxytocin) se vyskytují zejména u obratlovců a zřejmě vznikly jistou genovou duplikací. Situaci však komplikuje skutečnost, že i u některých bezobratlých existují peptidy s podobnou strukturou a funkcí, jako vazopresin a oxytocin.\n\nADH vylučují peptidergní neurony situované v hypothalamu (oblast mezimozku). Nevylučují však tento hormon do přilehlé tkáně, ale vysílají k tomu určené axony směrem do níže uložené neurohypofýzy – z ní pak probíhá vylučování do krevních kapilár.\n\nADH se váže na (s G proteinem spřažené) vazopresinové receptory několika typů: V (V1a a V1b) a V2 receptory (V2). Známější je fyziologická role na V2 receptory: když se na tyto receptory ve stěně sběrných kanálků v ledvinách naváže ADH, dochází k zvýšenému průchodu vody z ledvin do krve a tedy k zahušťování moči. Z molekulárně biologického hlediska je toto zajištěno stimulací váčků s předem připravenými akvaporinovými kanály, a to zvýšením vnitrobuněčné koncentrace cAMP po navázání ADH na receptor V2 typu.\n\nZajímavé jsou však i V1 receptory, na něž ADH rovněž působí. V1a se nachází na vnitřním povrchu některých cév, hlavně v močovém měchýři a v kůži, a je schopen zužovat tyto cévní systémy (ale fyziologická role tohoto je neznámá). V1b receptory se nachází na buňkách produkujících ACTH) v předním laloku hypofýzy a zdá se, že ADH má i roli v tělesné odpovědi na stres. U jiných obratlovců má vazopresin, jenž se váže na V1 receptory v mozku, i další funkce: ovlivňuje agresivní a naopak „přátelské“ chování, rozpoznání vlastních potomků a péče o potomstvo, ale zřejmě také např. reakci na kinetózu.\n\nJedním z endokrinních projevů onemocnění zadního laloku hypofýzy (např. nádoru) je žíznivka ( centrální diabetes insipidus), při které je člověk neschopen zadržovat v organizmu vodu, tzn. člověk pak za den vylučuje 10 až 20 l vody - dechem, potem i močí. V případě poruchy vazby ADH na receptory sběrných kanálků ledvin vzniká periferní diabetes insipidus, se stejnými komplikacemi i následky.\n\nEthanol tlumí tvorbu adiuretinu, a proto je po požití alkoholu vylučováno větší množství moči. Kromě toho se tlumí produkce s vyšším věkem (starší člověk hůře pociťuje žízeň), dále v chladu a ve stresu.\n"}
{"id": "57945", "url": "https://cs.wikipedia.org/wiki?curid=57945", "title": "Oxytocin", "text": "Oxytocin\n\nOxytocin je peptidický hormon savců, který se syntetizuje v hypothalamickém jádru \"nucleus paraventricularis\". Do krevního oběhu je uvolňován z neurohypofýzy. Uvolňuje se u žen po stimulaci prsu (např. během kojení), dělohy a vagíny a v menší míře při doteku. Má vliv na porod i na kojení. Je možné, že u mužů zvyšuje kontrakce hladké svaloviny semenného provazce (vas deferens), které vystřikují sperma do močové trubice (urethry) a má vliv na budování vztahu mezi matkou a potomky (tzv. mateřská láska).\n\nOxytocin je přezdívaný jako „hormon lásky“ nebo „hormon lásky a důvěry“.\n\n"}
{"id": "57946", "url": "https://cs.wikipedia.org/wiki?curid=57946", "title": "Julio Cortázar", "text": "Julio Cortázar\n\nJulio Cortázar (26. srpna 1914 Brusel, Belgie – 12. února 1984 Paříž, Francie) byl prozaik, básník, dramatik, esejista, novinář a překladatel argentinského původu. Cortázar je spolu s Borgesem a Casaresem považován za tvůrce nové podoby laplatské fantastické povídky. Svoji první knihu, sbírku sonetů \"Presencia\" (česky \"Přítomnost\"), vydal pod pseudonymem Julio Denis.\n\nJulio Cortázar se narodil v Bruselu argentinským rodičům, se kterými se v roce 1919 vrátil zpátky do Argentiny. Studoval v Buenos Aires a po studiích působil jako učitel na argentinském venkově. V roce 1938 vydal první knihu, sbírku sonetů \"Presencia\" (Přítomnost) pod pseudonymem Julio Denis. Od roku 1944 přednášel francouzskou literaturu na univerzitě v Mendoze. Po vítězství autoritativního generála Juana Dominga Peróna v prezidentských volbách v roce 1946 se tohoto místa vzdal a vrátil se do Buenos Aires. V roce 1949 napsal román \"Divertimento\", nepříliš úspěšnou hru \"Los reyes\" (Králové) a o rok později román \"El examen\" (Zkouška) (oba romány byly na jeho přání vydány až po jeho smrti). Navštívil Francii, po návratu domů se vyškolil na soudního tlumočníka a v roce 1951, v reakci na perónovský režim, natrvalo přesídlil do Paříže, kde získal místo překladatele při UNESCO. Pozornost literárního světa na sebe strhnul svým románem \"Rayuela\" (Nebe, peklo, ráj).\n\nBěhem 60. let sympatizoval s levicovými hnutími v Latinské Americe, mimo jiné s Castrovou Kubou. Jeho levičáctví je ale spíše vnímáno jako estétský postoj intelektuála, stejně jako v případě Sartra.\n\nBěhem svého života byl třikrát ženatý, s Aurorou Bernárdez, Ugné Karvelis a Carol Dunlop.\n\nJulio Cortázar zemřel v roce 1984 v Paříži na leukémii a je pochován na montparnasském hřbitově. Podle vyjádření uruguayské spisovatelky Cristiny Peri Rossi byl příčinou smrti AIDS, kterým se měl Cortázar nakazit při krevní transfuzi, což ale Cortázarovi blízcí popírají.\nPřed svým odchodem z Argentiny v roce 1951 stačil ještě vydat sbírku fantastických povídek \"Bestiario\" (Bestiář), na kterou v roce 1956 navázal soubor \"Final del juego\" (Konec hry) a v roce 1959 \"Las armas secretas\" (Tajné zbraně). Světovou proslulost ale Cortázarovi zajistil román \"Rayuela\" (Nebe, peklo, ráj) z roku 1963, který je postaven zejména na bourání zažitých románových postupů, využívání drobných „her“ a vtahování čtenáře do tvorby příběhu. Tento přístup používal i ve svých pozdějších povídkách a románech.\n\nJeho povídka \"Babí léto\" (v originále \"Las Babas del Diablo\") byla námětem filmu Michelangela Antonioniho \"Zvětšenina\" (Blowup, 1966).\n\nČesky vyšly zejména výbory a soubory povídek a některé romány.\n\n"}
{"id": "57951", "url": "https://cs.wikipedia.org/wiki?curid=57951", "title": "Mario Vargas Llosa", "text": "Mario Vargas Llosa\n\nMario Vargas Llosa (* 28. března 1936 Arequipa, Peru) je peruánský romanopisec a esejista. V roce 1967 obdržel cenu Premio Rómulo Gallegos za svůj román \"Zelený dům\" (\"La casa verde\", 1966) a v roce 1994 Premio Cervantes. V roce 2010 se stal nositelem Nobelovy ceny za literaturu. \n\nV Limě studoval práva jako většina jeho částečně autobiografických protagonistů, v Madridu obdržel doktorát filozofie. Pobýval také v Paříži, kde pracoval v nejrůznějších zaměstnáních a přitom psal. Patří mezi představitele latinskoamerického románu. Slávu mu získal hned jeho první román \"Město a psi\" z roku 1963, který poprvé česky vyšel v roce 1966 v nakladatelství Odeon. Ještě větší uznání mu přinesl román z roku 1966 \"Zelený dům\" (čes. 1981 Odeon), který je z hlediska stylu a kompozice velice originální, pokusil se zde o zachycení mnohotvárnosti a pestrobarevnosti peruánské i všelidské reality. V roce 1990 kandidoval na peruánského prezidenta, ovšem překvapivě prohrál s Albertem Fujimorim. \n\nRoku 1993 obdržel španělské občanství, aniž by pozbyl občanství peruánské. V roce 1994 mu udělili Cervantesovu cenu, jedná se o nejprestižnější ocenění ve španělsky psané literatuře. Ve stejném roce byl zvolen také členem Španělské královské akademie (RAE). Roku 2010 získal Nobelovu cenu za literaturu.\n\nV druhé polovině roku 2017 se aktivně zúčastnil demonstrace proti vyhlášení katalánské nezávislosti na Španělsku, jíž předcházelo nezávislé referendum ze dne 1. října 2017. Ve svém veřejném projevu prohlásil, že „š\"panělská demokracie přetrvá a žádné spiknutí stoupenců nezávislosti Katalánska ji nezničí\".“\n\nLlosovy romány sice někteří literární kritici považují za realistické, ale jeho experimentální postupy a způsob zachycování skutečnosti přesahuji hranice tradičního vyprávění. \n\n\n\n\n\n \n \n"}
{"id": "57954", "url": "https://cs.wikipedia.org/wiki?curid=57954", "title": "Isabel Allende", "text": "Isabel Allende\n\nIsabel Allende Llona (* 2. srpna 1942 Lima, Peru) je současná chilská spisovatelka. V roce 2010 získala chilskou Národní cenu za literaturu jako čtvrtá žena v pořadí.\n\nSpisovatelka je dcerou chilského diplomata Tomáse Allende a Francisky Llony. Narodila se v Limě, když její otec pracoval v Peru jako velvyslanec. V roce 1945 se její rodiče rozvedli a Isabel se s matkou a dvěma sourozenci vrátila do Chile, kde žila až do roku 1953. Později žila střídavě v Bolívii a Libanonu. Část svého života strávila i v Bruselu a Švýcarsku. Kromě spisovatelské činnosti se věnovala žurnalistice. Pracovala jako novinářka v časopisech a v televizi.\n\nRoku 1963 se jí a manželovi Migueli Fríasovi narodila dcera Paula (1963–1992), o 4 roky později, po návratu do Chile, syn Nicolás (* 1967). Kvůli cestám, při kterých prezentovala své knihy, skončilo jejich manželství rozvodem.\n\nIsabel Allendeová je neteří Salvadora Allende, bývalého prezidenta Chile, který spáchal sebevraždu při vojenském puči v Chile v roce 1973. Tehdy nadobro opustila Chile a odešla se svou rodinou do Venezuely. Od roku 1988 žila se svým druhým manželem, Williamem Gordonem, v Kalifornii. V roce 2015 se pár po 27 letech manželství oficiálně rozešel.\n\nOd roku 1959 do 1965 pracovala v Organizaci spojených národů v Santiagu de Chile. Spolupracovala s nejrůznějšími časopisy a novinami, napsala několik pohádek, divadelních her.\n\nV roce 1982, kdy ve věku 99 let umíral její dědeček, se rozhodla napsat mu dopis, který se později stal jejím stěžejním dílem. Dům duchů se setkal s velkým úspěchem a byl převeden i na filmová plátna. Roku 1984 vydala \"O lásce a temnotě\", která byla později také zfilmována. O 8 let později zemřela na porfyrii její 28letá dcera Paula. Isabel Allende se rozhodla napsat svoji autobiografii \"Paula\", ve které vypráví o svém dětství a mládí až do okamžiku svého exilu.\n\nRoku 2003 jí bylo uděleno americké občanství a o 4 roky později obdržela titul Doctor Honoris Causa Univerzity v Trentu.\n\nV září 2010 obdržela \"Premio Nacional de Chile\" za svůj přínos chilské a světové literatuře a 2012 \"Cenu Hanse Christiana Andersena\".\n\nJejím prvním románem je slavný Dům duchů, za ním následovala řada dalších děl.\nAutorka je stejně jako kolumbijský spisovatel Gabriel García Marquéz představitelkou tzv. magického realismu.\n\n\n\n\n\n"}
{"id": "57957", "url": "https://cs.wikipedia.org/wiki?curid=57957", "title": "Vojensko-průmyslový komplex", "text": "Vojensko-průmyslový komplex\n\nTermín vojensko-průmyslový komplex označuje propojení vojenských sil, zbrojních firem, politických struktur a jiných přidružených skupin s mocenskými a komerčními zájmy. V této symbióze zbrojní firmy vydělávají výrobou zbraní a jejím následným prodejem vládě a armádě, přičemž vzniká hospodářské prostředí, ve kterém se dané vládě a osobám s ní spojenými ekonomicky vyplácí rozpoutávat války. Pro takový stav se používá rovněž termín profitování z války (anglicky \"war profiteering\"). V současnosti bývá nejčastěji používán v souvislosti se situací v USA, armádě Spojených států, vojenskému průmyslu a Kongresu. V minulosti označoval zejména ve vztahu k tzv. „železnému trojúhelníku“ – také propojenost těchto složek v bývalém Sovětském svazu, nacistickém Německu nebo předválečném Japonsku.\n\nAmerický generálmajor dekorovaný nejvíce vyznamenáními své doby, Smedley Butler, v roce 1935, po 33 letech služby v armádě, za kterou se účastnil I. světové války a mnoha válečných akcí a konfliktů v mnoha zemích světa, s hořkým rozčarováním přiznal:\nTermín vojensko-průmyslový komplex byl nicméně poprvé použit americkým prezidentem Dwightem Eisenhowerem, který ve svém posledním projevu k národu na konci volebního období 17. ledna 1961 varoval:\n\nV kanadském dokumentu The Corporation, natáčeném těsně před americkou invazí do Iráku v březnu 2003, jedna ze zpovídaných postav, obchodník s komoditami Carlton Brown, řekl:\nNejčastějším současným příkladem spojení vojensko-průmyslového komplexu uvádí americká válka v Iráku, vedená bývalým ropným magnátem a bývalým prezidentem Spojených států amerických George W. Bushem, bývalým ministrem obrany Donaldem Rumsfeldem, neokonzervativním expertem na vojenství, bývalým viceprezidentem Dickem Cheneym, kontroverzním bývalým ředitelem průmyslového gigantu Halliburton a dalšími lidmi, pracujícími v minulosti pro ropný průmysl.\nRepublikánský kongresman a kandidát na prezidenta, Ron Paul, řekl v přímém přenosu ze sněmovny:\n\nZmiňován bývá rovněž nedávný případ Gordona Richard Englanda, bývalého ředitele Lockheed Martin, největší zbrojní firmy světa, prvním náměstkem ministra vnitra 4. ledna 2006.\n\n\n\n"}
{"id": "57959", "url": "https://cs.wikipedia.org/wiki?curid=57959", "title": "Luis Sepúlveda", "text": "Luis Sepúlveda\n\nLuis Sepúlveda (* 4. října 1949 Ovalle, Chile) je chilský spisovatel, režisér, novinář a politik.\n\nOd počátku sedmdesátých let byl politicky aktivní, podílel se na politice Salvadora Allendeho, se kterým se i znal. Po vojenském převratu byl dva a půl roku vězněn a teprve na nátlak Amnesty International byl propuštěn. Se svou rodinou žil v evropském exilu, nejdéle v Hamburku. Nyní žije ve španělském Gijónu. Také cestoval několik let po státech Latinské Ameriky, v Ekvádoru podnikl výpravu k indiánskému kmeni Šuarů. To jej inspirovalo v pozdější tvorbě.\n\nLuis Sepúlveda je aktivní v ochraně přírody, spolupracuje o organizací Greenpeace. Nějakou dobu strávil na jejich lodi. Tuto zkušenost převedl do své novely \"'El mundo del fin del mundo\"' (Svět na konci světa), v níž popisuje snahy ekologů o záchranu patagonských velryb.\n\n\n\n\n"}
{"id": "57963", "url": "https://cs.wikipedia.org/wiki?curid=57963", "title": "Steradián", "text": "Steradián\n\nSteradián (sr) je v soustavě SI jednotka prostorového úhlu. Název je odvozen z řeckého \"stereos\".\n\nJe definována jako prostorový úhel, který vymezí ze středu na jednotkové kouli jednotkovou plochu (nebo na kouli o poloměru \"r\" plochu r²). \n\nSteradián je v současné podobě SI bezrozměrná odvozená jednotka. \n\nV astronomii se kromě steradiánu používá také starší jednotka čtverečný stupeň (1 sr ≈ 3282,80635 čtverečných stupňů).\n\nProstorový úhel odpovídající celé kouli je 4π ≈ 12,6 sr.\n"}
{"id": "57964", "url": "https://cs.wikipedia.org/wiki?curid=57964", "title": "Čtverečný stupeň", "text": "Čtverečný stupeň\n\nČtverečný stupeň jednotka prostorového úhlu. 1 čtverečný stupeň je prostorový úhel vymezený jehlanem vytínajícím na kulové ploše sférický čtverec o hraně odpovídající středovému úhlu 1 úhlového stupně. Je to bezrozměrná jednotka. \n\nJednotka se využívá například v astronomii k určování velikosti souhvězdí. \n\nV soustavě SI je ale jednotkou prostorového úhlu steradián.\n\n1 čtverečný stupeň je přibližně 1/3283 steradiánu neboli 305 mikrosteradiánů.\n"}
{"id": "57968", "url": "https://cs.wikipedia.org/wiki?curid=57968", "title": "Deva", "text": "Deva\n\nDeva (maďarsky Déva, německy Diemrich) je město v rumunské župě Hunedoara, na řece Mureș a zároveň jejím hlavním městem. Má 88 000 obyvatel.\n\nNázev města pochází nejspíše se starého dákského slova \"dava\", které označovalo pevnost (dnes se také dochovalo v názvech Pelendava, Piroboridava, Zargidava atd.). Existují ale i další teorie, podle nichž je původem názvu města latinský název římského regionu \"Castrum Deva\". Na středověkých mapách je zmíněné pod názvy \"Deva\" či \"Dewan\".\n\nPrvní zmínky o městu pocházejí z roku 1269. Za vlády Jánose Hunyadiho se město stalo důležitým vojenským i obchodním centrem. Poničili ho Osmané při jednom ze svých nájezdů v roce 1550, poté bylo ale obnoveno a jeho pevnost rozšířena. V roce 1621 zde kníže Gabriel Betlen přebudoval hrad Magna Curia (také známý jako Betlenův hrad) v renesančním stylu.\n\nPro ekonomiku města má největší význam hornictví, potravinářství a energetika. Roku 1990 tu vznikla univerzita zaměřená na ekologii a turistiku, působí tu i univerzity z Cluj-Napocy a Timișoary.\n\n"}
{"id": "57972", "url": "https://cs.wikipedia.org/wiki?curid=57972", "title": "Seznam chilských spisovatelů", "text": "Seznam chilských spisovatelů\n\n\n\n\n\n\n\n\n\n\n\n\n\n\n\n\n\n\n\n"}
{"id": "57973", "url": "https://cs.wikipedia.org/wiki?curid=57973", "title": "Fata morgána", "text": "Fata morgána\n\nFata morgána je optický jev v atmosféře, kdy lze vidět obraz vzdáleného objektu zrcadlící se ve vzduchu atmosféry díky teplotní inverzi. Jméno, v překladu „víla Morgana“, je odvozeno od Morgany Le Fay, mýtické sestry anglického krále Artuše, neboť zrcadlené předměty se zdají být neskutečné, volně se vznášející ve vzduchu, jako jakési vzdušné zámky. Často se tyto jevy pozorují v místech, kde jsou rozsáhlé rovné homogenní plochy, například v polárních oblastech nebo také v horských sedlech, případně nad vodními hladinami po chladném ránu či s rychlým ochlazením navečer.\n\nSlovo „fata“ znamená v italštině víla, Morgana je vlastní jméno. Toto zrcadlení bylo pozorováno v oblasti Messinského průlivu a připisováno zlé víle Morganě. Její jméno se do jihoitalské oblasti dostalo spolu s bretonskou legendou o Morgain, nevlastní sestře krále Artuše, v době normanské nadvlády v 11. až 12. století.\n\nVýše popsané podmínky vedou ke vzniku vzájemné stabilních vrstev vzduchu s rozdílnými teplotami potažmo indexy lomu. Vzniká přírodní optická soustava, která odklání směr dopadajících světelných paprsků k pozorovateli. Dojde-li k tomuto jevu pod úrovní pozorovatele, jedná se o tzv. spodní odraz (např. na rozpálené asfaltové silnici či na poušti, kdy vzniká dojem vodního povrchu) nebo nad úrovní pozorovatele, kdy vzniká tzv. svrchní odraz (pravá fata morgána zobrazující vysoko nad obzorem odrazy předmětů pro svou velkou vzdálenost jinak těžko pozorovatelných).\n"}
{"id": "57975", "url": "https://cs.wikipedia.org/wiki?curid=57975", "title": "Game Maker", "text": "Game Maker\n\nGame Maker je aplikace na tvorbu her pod operačním systémem Microsoft Windows a OS X pro tyto a řadu dalších platforem. Autorem programu je Mark Overmars a je napsán v programovacím prostředí Delphi, první verze byla uvolněna 19. listopadu 1999. Nyní spadá pod společnost YoYo Games pod níž Mark vytvořil Game Maker v7.0.\n\nVe verzi pro Windows program přímo vytváří EXE soubory a obsahuje vlastní programovací jazyk GML (Game Maker Language), primární je však grafický interface založený na objektově orientovaném a drag-and-drop systému, který uživateli dovoluje vše intuitivně řadit na obrazovce vedle sebe. Podporováno je mnoho grafických formátů, zvuky a hudbu lze importovat ve formátech WAV, MP3 i Ogg Vorbis. V registrované verzi jsou i funkce pro 3D grafiku.\n\nSoučasná verze Game Makeru se jmenuje Game Maker Studio (dále též GMS) a má stále svou bezplatnou i placenou verzi. Bezplatná verze exportuje spustitelné soubory pouze pro Windows Desktop a chybí některé pokročilé možnosti v samotném vývojovém prostředí (např. Texture Management). Placená verze exportuje pro řadu platforem (iOS, Android, Xbox atd.) systémem samostatně dokupovaných plug-inů. Existuje také tzv. Master Collection verze, která obsahuje všechny existující i budoucí plug-iny pro verzi GMS 1.x. Plné využití exportních možností často vyžaduje další software či hardware, který není součástí GMS. Souběžně s placenou verzí GMS lze nainstalovat také tzv. Early Access verzi, která slouží k vyzkoušení nově vyvíjených vlastností. \n\nProti Game Makeru 8 a nižším, Game Maker Studio klade mnohem větší důraz na jazyk GML, který je zde rozšířen o nové možnosti, zatímco možnosti ikon zůstávají v téměř nezměněné podobě. GMS umí částečně (některé funkce GM8 byly z GMS vyřazeny) importovat starší projekty předchozích verzí Game Makeru. Proti starším verzím se liší možnosti importu grafiky a zvuků, kde byly některé možnosti zrušeny a jiné přidány.\n\nZákladním prvkem Game Makeru jsou objekty. Objektem může být ve vytvářené hře jakýkoliv interaktivní prvek ve hře (hlavní postavy, nepřátelé, předměty, zdi nebo také speciální kontrolní objekty či položky menu). Vlastnosti těchto objektů jsou popsány pomocí vestavěných lokálních proměnných, mezi něž patří například pozice (x,y), viditelnost nebo číslo spritu, což je některý z obrázků načtených do hry (statický nebo animovaný) a následně určující vzhled objektu.\n\nKe každému objektu je možné přiřadit různé události (events). Tyto události mohou být například vytvoření (nebo zničení) objektu, stisk klávesy (nebo tlačítka myši), dopočítání alarmu, vykreslování či událost prováděná při každém kroku. K jednotlivým událostem jsou formou ikonek přiřazovány akce (actions), např. vytvoř (znič) objekt, začni se pohybovat určitým směrem určitou rychlostí, nastav alarm, vykresli (text, sprite, geometrický tvar). Akce jsou rozděleny v několika skupinách (každá představuje jeden soubor codice_1 v adresáři s programem). Tyto akce nejsou ničím jiným než nahrazením několika řádků kódu v jazyce GML. Kód v tomto jazyce se přidá k události jako jedna speciální akce nebo jako volání tzv. skriptu (script).\n\nDalším nepostradatelným prvkem tvorby her v Game Makeru jsou rooms, které představují prostor, v němž hra probíhá. V mnoha hrách to jsou tzv. levely. Do těchto \"roomů\" jsou vkládány objekty, které zde po spuštění hry reagují akcemi na události. Kromě objektů lze do roomu vložit dlaždice (tiles), což jsou \"kousky\" větších obrázků nazývaných pozadí (backgrounds). Na rozdíl od objektů dlaždice nemají žádné události a akce a složí tedy pouze jako dekorace prostředí. U roomů lze definovat velikost v pixelech, obrázek pozadí či popředí (použije se background) nebo další vlastnosti. Game Makerová hra se nespustí, pokud neobsahuje alespoň jeden room.\n\nDo hry je také možné vkládat zvukové a hudební soubory, které lze v průběhu hry přehrát pomocí akcí nebo GML příkazů k tomu určených. Stejně tak je možné přidat písma (fonts), timelines (složitější časovače), cesty (paths) a skripty (scripts). Skripty obsahují kód v jazyce GML a jsou spouštěny objekty pomocí akce k tomu určené nebo napsáním jejich názvu se závorkami, jenž mohou obsahovat argumenty skriptu.\n\nGame Maker Language (GML) je programovací jazyk programu Game Maker. Svou syntaxí se podobá jazykům C, C++ nebo Pascal. Syntaxe je však poměrně volná. Na konci příkazu se může (a nemusí) používat ;, podmínka může a nemusí být uvedena v závorkách, jako znak porovnání se může použít = nebo == (přiřazení =), blok příkazů lze určit pomocí { a } nebo begin a end. Proměnné se nedeklarují, vytvoří se při prvním přiřazení hodnoty k dané proměnné. Typy proměnných jsou pouze dva: číslo a textový řetězec. Proměnné kromě toho jsou buď globální nebo lokální, které se vztahují k určitému objektu nebo objektu o určitém id \n\nPro vypsání „Hello, world!“ v Pop-up okně se použije následující kód přiřazený jakékoliv události:\n\nPro vykreslení Hello, world! na pozici (0, 0) v roomu se použije následující kód ve vykreslovací události:\nMark Overmars ke Game Makeru napsal také oficiálně nepodporované pomocné programy, které však mají uživatelé bez záruky možnost stáhnout a používat.\n\nRůzné verze programu používají různé přípony názvů vytvářených souborů. Starší soubory je sice možné otevřít v novější verzi Game Makeru otevřít, následné uložení už je však možné provést jen do formátu aktuální verze programu.\n\n\n\n"}
{"id": "57977", "url": "https://cs.wikipedia.org/wiki?curid=57977", "title": "Frýdlant", "text": "Frýdlant\n\nFrýdlant (německy , někdy také Frýdlant v Čechách) je město na severu Čech v Libereckém kraji (okres Liberec). Leží ve Frýdlantském výběžku na okraji Jizerských hor. Odedávna bylo přirozeným centrem kraje patrně proto nazývaného Frýdlantsko. Město, jímž protéká řeka Smědá, vzniklo kolem stejnojmenného hradu a zámku. Jeho historické jádro bylo prohlášeno městskou památkovou zónou. Žije zde  obyvatel.\n\nPředpokládá se, že hrad Frýdlant vznikl někdy ve čtyřicátých letech 13. století na ochranu země proti očekávanému vpádu Tatarů. Jeho vybudování zároveň ukončilo nadvládu biskupů z Míšně nad okolním územím patřícím tehdy rodu Ronovců. Roku 1278 již přímo pod hradem na břehu řeky Smědé v blízkosti brodu existovala osada s kostelíkem a tržištěm. V době německé kolonizace za Biberštejnů byla osada povýšena na město a rozšířena. Toto město bylo chráněno hradbou, vodním příkopem a palisádovým náspem, vstup do něj zajišťovala dvojice bran: první směrem k brodu a druhá – Horní – směrem k hradu. V této době také na opačném břehu Smědé vznikla osada Větrov. Podle urbáře roku 1552 bylo ve městě a předměstí 234 domů a pracovalo zde 21 pláteníků, 16 soukeníků, 10 řezníků a mnoho dalších řemeslníků.\n\nZa Biberštejnů přežilo město několik požárů a v letech 1428–1433 několik husitských nájezdů. Po smrti Kryštofa z Biberštejna 15. prosince 1551 připadlo Frýdlantsko opět královské komoře a od ní jej získal za 40 000 tolarů rod Redernů. Během této výměny velmožů si nechali frýdlantští měšťané potvrdit svá městská privilegia. Za Kateřiny z Redernu došlo ke sporu o právo várečné, kdy se měšťané i šlechtična hlásili o právo vařit pivo. Za Redernů byla ve městě postavena nová radnice osazená erby Redernů a Šliků, začalo se s dlážděním ulic a náměstí. Na sklonku 16. století si Redernové v těsném sousedství původního hradu postavili nový renesanční zámek zdobený sgrafity a s novou zámeckou kaplí zasvěcenou svaté Anně.\n\nDo širokého povědomí však vstoupil Frýdlant až za dvanáctileté vlády Albrechta z Valdštejna. Ten se k panství dostal po bitvě na Bílé hoře, když byl Kryštof z Redernu nucen z panství uprchnout. 4. dubna 1621 obsadil město Frýdlant oddíl Valdštejnovy pěchoty. 5. června Ferdinand II. udělil Albrechtovi frýdlantské a liberecké panství v léno a Valdštejn o rok později za tyto oblasti císaři zaplatil 150 000 zlatých. Valdštejn nepotvrdil městu právo várečné a zakázal protestantskou víru. I když celé vévodství neslo jméno podle Frýdlantu, vévoda sám zde pobýval jen krátce: 1. prosince 1627, 4.–7. června 1628 a v únoru a dubnu roku 1630. Sídelním městem vévodství byl Jičín. Tato doba znamenala pro město i okolní kraj nebývalý hospodářský rozmach. Válečná konjunktura poskytovala místním obyvatelům mnoho pracovních příležitostí, například při výrobě střelného prachu, v papírně a i dalších podnicích. Kraj byl také po celá dvacátá léta ušetřen válečných útrap, za což si vysloužilo označení „šťastná země“ (terra felix). Město bylo vyrabováno 28. srpna 1629, když tudy projížděli chorvatští jezdci. Větším nebezpečím byl saský vpád v roce 1631, kterého tehdy hodlal využít i Kryštof z Redernu k návratu na své panství. Vpád však byl neúspěšný a Kryštofův návrat se tak nekonal. Během vpádu bylo opevnění Frýdlantu značně posíleno a na zámek se vrátila Valdštejnská posádka. Díky ní také nepadl zámek do nepřátelských rukou, když před 24. listopadem 1632 město obsadil oddíl zhruba tisíce mužů.\n\nPo Valdštejnově smrti 25. 2. 1634 získali panství Gallasové. Matyáš z Gallasu zde však mnoho příležitostí k vládě nedostal – zuřila třicetiletá válka a město bylo střídavě okupováno různými stranami konfliktu. Město bylo celkem desetkrát obsazováno Švédy i císařskými vojsky, také v této době vyhořelo a 24. května 1639 dokonce Švédové obsadili frýdlantský zámek. Během jejich okupace se na začátku roku 1640 na zámek dokonce vrátil Kryštof z Redernu a byl prohlášen za majitele panství Frýdlant, Liberec a Závidov. Císařská vojska však Frýdlant znovu obsadila 17. března 1640 a Kryštof musel (již navždy) svá panství opustit.\n\nPo Gallasech se pány okolních panství stali Clam-Gallasové. Ti zde vládli až do 20. století. Také za jejich dlouhého panování byl Frýdlant vystaven válečným útrapám za sedmileté války a v roce 1813, kdy jím táhla Napoleonova armáda.\n\nBěhem těchto dlouhých staletí byl Frýdlant významnější než sousední Liberec. To se ovšem změnilo v 19. století s rozvojem textilního průmyslu. S rychle rostoucím Libercem nedokázal Frýdlant udržet krok a začal se dostávat do jeho stínu.\n\nOd 1. ledna 1986 pod město spadá místní část Albrechtice u Frýdlantu.\n\nOd 2. dubna 2012 dohlíží na bezpečnost ve městě liberecká městská policie. Smlouva je sepsána do roku 2016. Využívání městské policie z Liberce šetří Frýdlantu asi 2 miliony korun ročně.\n\nDne 7. srpna 2010 zasáhly město bleskové povodně, nejvíce škod napáchala rozvodněná řeka Smědá. Již před ní, 7. dubna 2010, ale začala ve městě rekonstrukce náměstí T. G. Masaryka. Probíhala podle návrhu zpracovaného architekty Vladimírem Baldou a Jiřím Janďourkem. Úpravy skončily 24. září 2011 a upravené náměstí se otevíralo za přímého rozhlasového přenosu na stanici Český rozhlas Sever. Přestavbu ocenil jak architekt Adam Gebrian, tak také Centrum české architektury, které v soutěži Think Arch udělilo v kategorii architektů do 40 let oběma autorům návrhu první místo.\n\n\nOsady a samoty:\n\nVe městě se též nachází dětský domov.\n\n\nFrýdlant má silniční spojení s okolními obcemi a díky silnici 13 také s Libercem a hraničním přechodem Habartice–Zawidów. Je zde autobusové nádraží ČSAD.\n\nOd srpna 2015 bude na tři měsíce zkušebně v provozu městská doprava. Trasa je dlouhá 13 kilometrů a autobus Iveco Stratos ji vykoná za 36 minut.\n\nMístní železniční stanice na trati Liberec - Raspenava - Frýdlant - Černousy nese název \"Frýdlant v Čechách\". Odbočuje zde železniční trať Frýdlant v Čechách – Jindřichovice pod Smrkem. Úzkorozchodná dráha do Heřmanic byla v roce 1976 zrušena.\n\nV chodníku u domu číslo popisné 170 v ulici Míru je umístěn žulový kilometrovník s údajem „28,6“.\n\n\n\n\n\n\n"}
{"id": "57978", "url": "https://cs.wikipedia.org/wiki?curid=57978", "title": "Dálnice A9 (Chorvatsko)", "text": "Dálnice A9 (Chorvatsko)\n\nDálnice A9 v Chorvatsku spojuje města Pula s přímořskou částí Slovinska.\n\nDálnice začíná u města Pula, na jihu Istrijského poloostrova a vede na sever, k obci Kanfanar, kde se napojuje na dálnici A8, vedoucí do Rijeky. Dále na sever byla dálnice v roce 2005 rozestavěná, po dokončení spojí Terst s Istrií, ulehčí tak i komunikacím, užívaných hlavně turisty ze střední a západní Evropy. \n"}
{"id": "57981", "url": "https://cs.wikipedia.org/wiki?curid=57981", "title": "Památné jerlíny japonské na Wernerově nábřeží v Pardubicích", "text": "Památné jerlíny japonské na Wernerově nábřeží v Pardubicích\n\nNa Wernerově nábřeží za kostelem Sv. Bartoloměje v Pardubicích roste skupina čtyř památných jerlínů japonských (\"Sophora japonica\"). Stromy mají obvody kmenů od 170 cm do 220 cm, jejich výška je 14 m.\n\nTyto památné jerlíny japonské jsou chráněny jako památné stromy od roku 1994 pro svoji dendrologickou hodnotu a vzácnost.\n"}
{"id": "57982", "url": "https://cs.wikipedia.org/wiki?curid=57982", "title": "Quechua II", "text": "Quechua II\n\nQuechua II, neboli wanp´uy, je skupina dialektů kečuánštiny v Peru, na sever a na jih od dialektů skupiny Quechua I. Patří sem i dialekty:\n"}
{"id": "57992", "url": "https://cs.wikipedia.org/wiki?curid=57992", "title": "Gadu-Gadu", "text": "Gadu-Gadu\n\nGadu-Gadu je polský instant messaging klient. Finanční systém Gadu-Gadu je založen na zobrazování reklamy. Stejně jako u ICQ, i u Gadu-Gadu jsou jednotliví uživatelé identifikování podle několika čísel.\n\nOriginální klient je vyvíjen pouze pro operační systém Microsoft Windows, protokol je ovšem podporován i jinými klienty, například dalším polským im klientem Tlen.pl, dále programem Miranda IM (Windows), Adium a Proteus (Macintosh), Pidgin (multiplatformní), Kopete (Linux), AmiGG (AmigaOS a MorphOS) nebo tzv. transportem přes síť Jabber.\n\nKromě klasického chatu nabízí oficiální klient Gadu Gadu také podporu 150 smajlíků, doručování zpráv off-line uživatelům, posílání souborů a VoIP. Od verze 6.0 je v testování také SSL. Program je vyvíjen ve Varšavě v Polsku. Síť Gadu-Gadu je nejpopulárnější IM sítí v Polsku, kde se zaregistrovalo pět milionů uživatelů, denně jich je on-line kolem 2,5 milionu.\n\nMnoho uživatelů si stěžuje, že poslední verze klienta je přeplácána spoustou zbytečných funkcí, a z toho důvodu zůstávají populární i starší verze. Tato komunikační síť je také zamořena velkým množstvím spamu.\n\n"}
{"id": "57996", "url": "https://cs.wikipedia.org/wiki?curid=57996", "title": "Foggia", "text": "Foggia\n\nFoggia je italské město v oblasti Apulie, hlavní město stejnojmenné provincie. V roce 2012 zde žilo 147 372 obyvatel.\n\nAscoli Satriano, Carapelle, Castelluccio dei Sauri, Lucera, Manfredonia, Ordona, Orta Nova, Rignano Garganico, San Giovanni Rotondo, San Severo, Troia\n\n\n\n"}
{"id": "58001", "url": "https://cs.wikipedia.org/wiki?curid=58001", "title": "Sex Pistols", "text": "Sex Pistols\n\nSex Pistols byla anglická punková kapela založená v Londýně v roce 1975. Kapelu původně tvořili zpěvák Johnny Rotten, kytarista Steve Jones, bubeník Paul Cook a baskytarista Glen Matlock. Matlock z kapely odešel v roce 1977 a nahradil jej Sid Vicious. Ačkoliv kapela existovala pouze tři roky, vydala čtyři singly a natočila jedno studiové album, BBC ji označila za „nejlepší anglickou punkovou kapelu“. Sex Pistols jsou často označováni za iniciátory punkového hnutí ve Velké Británii a prvního generačního rozdílu uvnitř rock n' rollu.\n\nSex Pistols se objevili jako odpověď na to, co bylo považováno za neškodný progressive rock a pop music poloviny 70. let. Kapela vyvolala během své krátké kariéry mnoho kontroverzí, které upoutaly Anglii, ale často zastínily jejich hudbu. Jejich vystoupení neustále čelila problémům s úřady a často končila pohromami a výtržnostmi. Singl \"God Save the Queen\" z roku 1977, který byl vydán tak, aby kolidoval s 25. výročím Alžběty II. na britském trůnu, je často považován za útok na Britskou monarchii a britský nacionalismus\n\nKapela se rozpadla v roce 1978 uprostřed bouřlivého turné ve Spojených státech, ale v roce 1996 se opět sjednotila pro turné „Filthy Lucre“, později i pro turné v letech 2002 a 2003. Dne 24. února 2006 byli Sex Pistols slavnostně uvedeni do Rock and Roll Hall of Fame, ale ceremoniálu se odmítli zúčastnit a muzeum nazvali „močí ve víně“.\nSex Pistols byli první lidé, kteří v televizi řekli sprosté slovo.\n\nSex Pistols se vyvinuli z kapely The Strand, která vznikla v roce 1972 a jejímiž členy byli zpěvák Steve Jones, bubeník Paul Cook a kytarista Wally Nightingale. Mezi členy prvních sestav patřil také Jim Mackin a baskytaristé Stephen Hayes a později Del Noones. Od roku 1973 členové kapely trávili čas u obchodu Dona Lettse „Acme Attractions“ a u luxusnějšího \"Let It Rock\" na Kings Road, v Chelsea. „Let It Rock“ patřil bývalému manažerovi New York Dolls Malcolmu McLarenovi a jeho přítelkyni Vivienne Westwood. Obchod se specializoval na „anti-módu“ a prodávaly se tam závěsy, fetišistické zboží a potrhaná trička, která později zpopularizovalo punkové hnutí. Jak poznamenal Rotten: „Malcolm a Vivienne byli ukázkovým párem šibalů: Prodali by vše, jakéhokoliv stylu, jen aby na tom vydělali.“ Obchod se stal hlavním místem punkové scény a svedl dohromady mnoho jejích nejznámějších členů, mezi nimiž byli Jordan, Soo Catwoman (obě pracovaly v obchodě jako prodavačky), Captain Sensibile, Sid Vicious, Jah Wobble, Gene October, Mick Jones, Tony James a Marco Pirroni. Všichni s odporem reagovali na převládající módu dlouhých vlasů a rozevlátých džínů začátku 70. let (pravděpodobně se inspirovali britskou pouliční mládeží, takzvaní Bootboys, kteří byli pozůstatkem po \"první vlně skinheads\"). V té době se McLaren stal manažerem kapely.\n\nKapela se přejmenovala na „The Swankers“ a začala zkoušet ve studiu Crunchy Forg poblíž londýnských doků. V roce 1974 poprvé koncertovali a to v Tom Salter's Café v Londýně. Noones byl z kapely vyhozen krátce poté pro svou neschopnost a neochotu chodit na zkoušky.\n\nGlen Matlock byl vybrán jako baskytarista na začátku roku 1975. Ve stejné době se Jones a Nightingale začali hádat o hudebním směřování kapely a Nightingale brzy poté odešel. V srpnu 1975 si Jones v McLarenově butiku, který byl mezitím přejmenován na SEX, všiml Johna Lydona, později známého jako Johnny Rotten. Jak řekl Jones: \"Měl zelené vlasy. Myslím, že měl opravdu zajímavou tvář. Líbil se mi jeho vzhled. Měl tričko 'Nesnáším Pink Floyd'. Na Johnovi bylo něco zvláštního, ale když mluvil, byl opravdový kretén – ale chytrý.\" Ačkoliv nikdy předtím o zpívání neuvažoval byl Rotten požádán, aby se stal zpěvákem kapely. Rotten a jeho přátelé (mezi nimi i členové Bromley Contingent Siouxsie Sioux, Soo Catwoman, Steve Severin a Billy Idol), tehdy nosili potrhaná trička a sadomasochismem inspirované oblečení, které prodávala Vivienne Westwood. Tato móda se rychle rozšířila mezi fanoušky kapely.\n\nNovinář Nick Kent z NME si občas s kapelou zahrál, ale po Rottenově příchodu s tím skončil. Rotten tvrdí: „Když jsem přišel, podíval jsem se na něj a řekl jsem: 'Ne. Ten musí jít.' Od té doby o mně nic dobrého nenapsal.“ Rotten představil ostatní členy newyorským kapelám jako byli The Modern Lovers a New York Dolls a kapela začala hrát coververze písní od Iggyho Popa a Small Faces.\n\nPo Kentově odchodu, začal Cook cítit, že Jones možná není schopný hrát sám na kytaru, takže dal inzerát na dalšího „mladého nadějného kytaristu“. Na inzerát odpověděl Steve New, hrál s kapelou několik týdnů, ale krátce poté odešel.\n\nMezi první McLarenova rozhodnutí jako manažera patřilo přejmenování kapely. Uvažovanými názvy byly například „Le Bomb“, „Subterraneans“, „Beyond“ a „Teenage Novel“. Kapela se nakonec přejmenovala na Sex Pistols a pod tímto názvem poprvé vystoupila 6. listopadu 1975 na Saint Martins College, ale publikum je vypískalo dříve než dokončili první píseň. Vystoupení zorganizoval Matlock, který tam tehdy studoval. Následovala další vystoupení na universitách a uměleckých školách v okolí Londýna. Na začátku roku 1976 začali mít i větší vystoupení, například v 100 Clubu, nebo v The Nashville. Dne 3. září 1976 Sex Pistols poprvé koncertovali mimo Británii, a to na otevření Club De Chalet Du Lac v Paříži. Jejich první větší turné po Británii brzy následovalo, trvalo od poloviny září do začátku října.\n\nPo ukázkovém vystoupení na prvním londýnském punkovém festivalu v 100 Club na Oxford Street v září 1976 Sex Pistols podepsali smlouvu s EMI. První jejich singl „\"Anarchy in the U.K.\"“, vydaný 26. listopadu 1976, sloužil jako vyjádření jejich záměrů – bylo plné humoru, zlosti a vnitřní energie. Přes všeobecný dojem, že punkové kapely neuměly hrát na nástroje, soudobé hudební kritiky a živé nahrávky odhalují, že Sex Pistols byla zdatná a divoká živá kapela.\n\nJejich chování, stejně jako jejich hudba, jim přineslo celostátní pozornost. Dne 1. prosince 1976 se členové Sex Pistols a Bromley Contingent dočkali vlny publicity poté, co nadávali během večerního pořadu \"Today\" na Thames Television. Dostali se tam na neplánovaně jako náhrada za Queen, také kapelu od EMI. Kapela a její doprovod v šatně před vystoupením zkonzumovala velké množství alkoholu. Při rozhovoru (záznam), Rotten použil slovo „shit“ a moderátor Bill Grundy, který byl také opilý, otevřeně flirtoval s Siouxsie Sioux („Uvidíme se potom, že jo?“). To vyprovokovalo Jonese, který nazval Grundyho „starým dědkem“. Grundy odpověděl, že kapela „řekla něco skandálního“, na což mu Jones odvětil: „ty hnusný zmrde … jaký zkurvený mizera“..\n\nAčkoliv byl pořad vysílán pouze v Londýně, následující poprask okupoval bulvární deníky několik dní. Daily Mirror použil titulek „Filth and Fury“ (tj. „Děs a běs“) a Daily Express titulek „Punk? Call it Filthy Lucre“ (tj. „Punk? Říkejte tomu mrzké peníze“); oba titulky Rotten použil pro názvy projektů Sex Pistols o mnoho let později. Thames Television odvolala Grundyho a ačkoliv se později vrátil, interview prakticky ukončilo jeho kariéru.\n\nDíky tomuto incidentu se kapele dostalo mnoho publicity a punk se tak dostal do pozornosti veřejnosti. „Anarchy tour“ po Velké Británii brzy následovalo, přestože se dočkalo nepřátelských reakcí ze strany novinářů a některé koncerty byly zrušeny místními úřady. Londýnský radní Bernard Brook Partridge během televizního interview tehdy prohlásil: „Sex Pistols by skvěle vylepšila náhlá smrt… Chtěl bych vidět někoho, kdo by vykopal velkou díru a pohřbil by je do ní“.\n\nPo skončení turné v prosinci 1976 zařídila EMI několik koncertů na leden 1977 v Paradisu v Amsterdamu. Předtím, než na londýnském letišti Heathrow členové kapely nastoupili do letadla, navzájem se bili a uráželi personál. „Jedna svědkyně tvrdila, že Sex Pistols dělali něco tak hnusného, že to nemůže ani popsat… obecně se věří, že Jones zvracel na staré dámy v odletové hale,“ napsal magazín Rolling Stone. EMI o dva dny později smlouvu s kapelou vypověděla. \"Nerozumím tomu\", tvrdil celou dobu Rotten. \"Jediné, o co jsme se snažili, bylo vše zničit.\"\n\nVystoupení v Paradisu měla být pro Matlocka poslední a v únoru 1977 se s kapelou rozešel. Podle populární legendy důvodem bylo, že „měl rád Beatles“, ale Steve Jones později tvrdil, že opravdovým důvodem bylo to, že si Matlock s ostatními členy kapely prostě nesedl a „vždy si myl nohy“. Matlock nyní tvrdí, že z kapely odešel dobrovolně, především kvůli zhoršujícím se vztahům s Rottenem.\n\nMatlocka nahradil Rottenův kamarád Sid Vicious (vlastním jménem John Simon Ritchie), který sám sebe označoval za „největšího fanouška Sex Pistols“ a dříve hrál v The Flowers of Romance. McLaren jej jako člena přijal, především pro jeho vzhled a „punkové postoje“ a to i přes jeho omezené hudební schopnosti. McLaren prohlásil: „Když se Sid přidal, neuměl hrát na kytaru, ale jeho šílenství se hodilo do struktury kapely. Byl rytířem v zářivé zbroji s obrovskou pěstí.\" Rotten později dodal: „První zkoušky se Sidem byly pekelné. Všichni souhlasili, že na to měl vzhled. Sid se opravdu tvrdě snažil… ale ten kluk na kytaru hrát neuměl.“\n\nMarco Pirroni: „Poté už to s hudbou nemělo nic společného. Bylo to jen o senzacechtivosti a skandálech. Stalo se to příběhem Malcolma McLarena…“ Sidův zesilovač býval při koncertech často zeslaben, nebo vypnut a Matlock a Jones nahráli místo Viciouse většinu jeho basových partů na pozdějších studiových nahrávkách kapely.\n\nČlenství v Sex Pistols mělo na Viciouse destruktivní dopady. Rotten vypozoroval: „Až do té doby byl Sid naprosto dětinský. Všechno bylo hihňavé a legrační. Najednou z něho byla obrovská hvězda. Postavení hvězdy znamená tlak, možnost být spatřen úplně všude, obdiv. Jen tohle pro Sida něco znamenalo.“ Vicious pokračoval v rozvíjení své nechvalně známé osobnosti. Na začátku roku 1977 potkal Nancy Spungen, narkomanku a občasnou prostitutku s mnoha emocionálními problémy. Spungen je většinou označována za člověka, který přivedl Viciouse k heroinu a vztah mezi nimi vedl k tomu, že se odcizil členům kapely. Rotten tvrdí: „Udělali jsme vše, abychom jej Nancy zbavili. Ona ho zabíjela. Byl jsem naprosto přesvědčen, že ta holka byla na pomalé sebevražedné misi. Nechtěla ale odejít sama. Chtěla si s sebou vzít Sida. Byla naprosto zkažená a zlá.“ Sid Vicious s kapelou poprvé vystoupil na Screen on the Green v Londýně 3. dubna 1977.\n\nDne 10. března 1977 při tiskové konferenci před Buckinghamským palácem, podepsali Sex Pistols smlouvu s A&M Records. Později se vrátili do kanceláří A&M, kde uspořádali divokou párty. Sid Vicious zničil kancelář ředitele společnosti a pozvracel jeho stůl. Druhý den ráno byla tato smlouva ukončena. V květnu podepsali Sex Pistols svou třetí a poslední smlouvu, a to s Virgin Records.\n\nJejich druhý singl, God Save the Queen, vyšel 27. května 1977. Ačkoliv byl většinou chápán jako útok na královnu Alžbětu II., Rotten se později vyjádřil, že píseň nebyla zaměřena proti ní, ale měla kritizovat úctu, které se královská rodina obecně těšila. Píseň vyjadřující neúctu k monarchii vyvolala po zemi široké pobouření. Byla zakázána na BBC, jejíž Radio 1 tehdy dominovalo éteru. Rotten později poznamenal: „Vyhlásili jsme válku celé zemi – ale neúmyslně!“\n\nBěhem oslav 25 let Alžběty II. na trůně byl singl na prvním místě na žebříčku NME, ale až druhý na oficiálním britském žebříčku. Přesto mnoho lidí spekuluje, že žebříček byl zfalšován a singl byl ve skutečnosti první, ale byl posunut na druhé místo, aby se mu nedostalo nežádoucí pozornosti. Nejméně jedna stanice oznámila, že singl byl první, ale odmítla jej hrát, protože jí bylo řečeno, že by tím mohla narušit státní oslavy.\n\nSex Pistols oslavy poznamenali, nejen svým singlem, ale také se na pronajaté lodi pokusili zahrát na Temži před budovami Parlamentu. Nakonec pokus skončil tak, že policie loď pronásledovala, přestože jim bylo předem dáno povolení vystoupit. McLaren, členové kapely a mnoho dalších bylo zatčeno poté, co loď zakotvila u břehu.\n\nNásilné útoky na punkery se množily a samotný Rotten byl napaden gangem ozbrojeným noži v Islingtonu u Pegasus pubu a utrpěl zranění dvou šlach. Kvůli útokům bylo turné po Skandinávii, které mělo začít na konci června, odloženo do poloviny července. Následovalo tajné turné po Británii na konci srpna, známé jako SPOTS (Sex Pistols On Tour Secretly), kdy kapela hrála pod pseudonymy, aby se vyhnula zrušení koncertů.\n\nAlbum \"Never Mind the Bollocks, Here's the Sex Pistols\" bylo nahráno mezi březnem a červnem 1977 ve Wessex Studios na Highbury v Londýně. Produkoval jej Chris Thomas, který předtím spolupracoval s Roxy Music. Na albu hrál na baskytaru Glen Matlock, který se do kapely vrátil jako studiový hudebník, aby nahradil Viciousův nedostatek hudebního talentu. Jones tvrdí: „Sid chtěl přijít a hrát na albu a my jsme se jej snažili udržet co nejdále od studia. Měl tehdy žloutenku.“ Ačkoliv Vicious jednou opravdu nahrával, jeho party byly později znovu nahrány Jonesem. Jones vzpomíná: „Prostě jsme ho to nechali udělat, že jo? Když odešel, tak jsem to přehrál, zatímco Sidova část byla ztlumena. Myslím, že na nahrávce je to slyšitelné jen stěží.“\n\n\"Never Mind the Bollocks\" vyšlo 28. října 1977 a dočkalo se rozporuplných reakcí. Rolling Stone jej hodnotil pozitivně, zvuk byl podle něj jako „srážka dvou vlaků metra pod 40 stopami bahna, oběti křičí“, a chválil kapelu za hraní „s energií a přesvědčením, že je pozitivně výjimečná ve své šílenosti a vzrušení“. Někteří kritici byli přesto zklamáni, a to tím, že album obsahovalo všechny čtyři dříve vydané singly a považovali jej za faktické „best of“ album. V posledních letech začalo být album uznáváno jako jedno z nejvlivnějších alb posledních 40 let a bylo označeno za „jednu z nejlepších a nejinspirativnějších rockových nahrávek všech dob“.\n\nNázev alba působil kapele další potíže. Boots, W.H. Smith a Woolworth odmítly album prodávat a konzervativní člen Parlamentu ho odsoudil jako „symptom úpadku společnosti“ a Asociace nezávislých televizních společností odmítla vysílat reklamy propagující album. V Nottinghamu bylo hudebnímu obchodu vyhrožováno soudním řízením za zobrazování „nepatřičného tištěného materiálu“. Kauza se ale obrátila, když právník John Mortimer získal svědectví expertů, kteří dosvědčili, že slovo \"bollocks\" je standardní staroanglické slovo, které původně označovalo kněze. Ačkoliv slovo v populárním slangu znamená varlata, v názvu alba znamená „nesmysl“. S názvem neúmyslně přišel Steve Jones, který v reakci na hašteření ohledně názvu alba vykřikl: „Ou, ty nesmysly mi vůbec nevadí!“\n\nPoslední vystoupení Sex Pistols v Británii se odehrálo v Ivanhoe's v Huddersfieldu na Štědrý den 1977, kde kapela odehrála odpolední a večerní představení na podporu rodin stávkujících hasičů. Místo vystoupení bylo oznámeno krátce před začátkem, což byla u kapely obvyklá taktika, jak se vyhnout pozornosti, která by mohla vyústit ve zrušení koncertu.\n\nV lednu 1978 vyrazila kapela na turné po Spojených státech, které se skládalo především z koncertů na jihu země. Ačkoliv bylo plánováno už na prosinec 1977, zdrželo se, protože americké úřady nechtěly členům kapely vydat víza kvůli jejich kriminálním záznamům. Ačkoliv bylo turné vysoce očekáváno médii a fanoušky, poznamenaly jej vnitřní spory, špatné plánování a nepřátelsky naladění návštěvníci. Během dvoutýdenního turné byl Vicious silně závislý na heroinu a začal žít přesně podle svého pseudonymu. Jak řekl Rotten: „Sid měl konečně publikum lidí, kteří by se chovali šokujícím a hrůzným způsobem. Sida jednoduše vedl jeho nos.“\n\nBěhem koncertu v San Antoniu v Texasu, nazval Vicious diváky „partou buzerantů“ a poté udeřil fanouška do hlavy svou baskytarou. V Baton Rouge se dočkal simulovaného orálního sexu prováděného jednou fanynkou, o které později pronesl: „Takový typ holek mám rád.“ Vicious trpěl abstinenčními příznaky a při koncertě v Dallasu se objevil na pódiu a se slovy „dejte mi dávku“ se řízl do hrudi a krví postříkal ženu, která vylezla na pódium a udeřila ho do tváře. Později byl převezen do nemocnice, kde se měl zotavovat ze svých zranění. Jeho chování mimo pódium bylo ubohé. Napadl fotografku, ochranku a dokonce byl zbit podrážděným bodyguardem, který jej měl chránit.\n\nRotten, který tehdy trpěl chřipkou a vykašlával krev, se cítil stále více izolovoaný od Cooka a Jonese a znechucený Viciousem. Při posledním koncertě ve Winterlandu v San Franciscu 14. ledna 1978, rozčarovaný Rotten skočil přídavkem, písní „No Fun“ od The Stooges. S úšklebkem vykřikl: „Tohle vůbec není sranda“, čímž jasně vyjádřil své pocity ohledně koncertu, kapely a diváků. Po vystoupení se Rotten zeptal diváků: „Cítili jste se někdy podváděni?“ Poté odhodil mikrofon a odešel z pódia. Později to komentoval: „Nesnášel jsem ten scénář. Byla to fraška. Sid byl naprosto mimo, prostě ztráta místa. Malcolm se se mnou nebavil. Potom obrátil a řekl Paulovi a Stevovi, že veškeré napětí byla moje chyba, protože bych s ničím nesouhlasil. Bylo to velice trpké a matoucí.“\n\nDne 17. ledna 1978 oznámil Rotten svůj odchod z kapely. Vicious odjel do New Yorku a McLaren, Cook a Jones odjeli do Rio de Janeira na dovolenou. Rotten zůstal v Americe bez peněz a bez letenky. Později řekl: „Sex Pistols mě opustili, nechali mě trčet v LA bez letenky, bez peněz, bez ubytování a se zprávou, že pokud někdo bude volat do Warner Bros a tvrdit, že je Johnny Rotten, tak lže. Tak jsem skončil s Malcolmem – ale ne se zbytkem kapely. Vždy je budu mít rád.“ Nakonec zavolal Richardu Bransonovi, šéfovi Virgin Records, který mu zaplatil letenku zpět do Londýna.\n\nPo odchodu z kapely si Johnny Rotten změnil příjmení zpět na Lydon a založil Public Image Ltd, kde s ním hráli bývalý člen The Clash Keith Levene a kamarád ze školy Jah Wobble. Kapela se dostala do první desítky britského žebříčku se svým debutovým singlem „Public Image“ v roce 1978 a v roce 1979 nahrála album Metal Box. V roce 1978 zahájil Rotten proti McLarenovi a jeho společnosti Glitterbest právní kroky kvůli nezaplaceným honorářům, používání jeho jména, nevýhodným smluvním podmínkám a škodám za „všechny kriminální činy, které se odehrály“.\n\nVicious se přestěhoval do New Yorku a začal vystupovat sólově, přičemž Nancy Spungen mu dělala manažerku. V roce 1979 bylo vydáno živé album \"Sid Sings\", kde jej doprovázeli Arthur Kane a Jerry Nolan z New York Dolls. Dne 12. října 1978 byla Spungen nalezena mrtvá v pokoji v Chelsea Hotel, kde žila s Viciousem. Měla bodnou ránu v břiše a byla oblečna pouze ve spodním prádle. Policie na místě zajistila drogy a Vicious byl zatčen pro podezření z vraždy. V té době prohlásil McLaren: „Nevěřím, že by v tom byl namočený. Sid si měl Nancy v New Yorku vzít. Byl jí velice blízký a měl s ní docela vášnivý vztah.“ Vicious zemřel o pět měsíců později, 2. února 1979, na předávkování heroinem po párty k jeho propuštení z vězení na kauci. Bylo mu 21. O vztahu Viciouse a Spungen byl v roce 1986 natočen film \"Sid and Nancy\", který režíroval Alex Cox. Rotten film hodnotil kriticky, ať už šlo o ztvárnění hlavních postav nebo o spekulaci, že Vicious a Spungen chtěli spáchat společnou sebevraždu.\n\nMcLaren chtěl o Sex Pistols natočit film. V roce 1977 najal Russe Meyera, aby jej natočil podle scénáře \"Who Killed Bambi?\", který napsal s Rogerem Ebertem. Natáčení ale skončilo po dni a půl, kdy herci a štáb odešli na protest proti nevyplacení peněz McLarenem. Druhý pokus se odehrál v polovině roku 1978 s filmem \"The Great Rock 'n' Roll Swindle\", který režíroval Julien Temple a hráli v něm Cook a Jones. Film byl natočen z McLarenova pohledu na historii kapely a tvrdil, že manipuloval a kontroloval kapelu od úplného začátku. Na soundracku se podílel Jones a také Vicious s Cookem. Dalšími, kteří na albu zpívali, byli Edward Tudor-Pole a Ronnie Biggs.\n\nCook s Jonesem vystupovali při různých koncertech jako hosté a působili jako studioví hudebníci a později založili kapelu The Professionals. Cook v současnosti hraje v kapele Man-Raze. Matlock se zúčastnil několika hudebních projektů, například The Rich Kids. McLaren dělal manažera Adam & the Ants a Bow Wow Wow a v polovině 80. let vydal několik hitů jako sólový umělec.\n\nV lednu 1986, po soudním sporu, získali čtyři zbývající členové Sex Pistols a pozůstalí po Viciousovi kontrolu nad odkazem skupiny, který zahrnoval autorská práva, nahrávky, filmové záznamy a právo k užívání názvu „Sex Pistols“. Díky tomuto mohl vzniknout v roce 2000 film Julien Temple \"The Filth and the Fury\", vyprávějící příběh Sex Pistols z pohledu členů, čímž se lišil od \"The Great Rock 'n' Roll Swindle\", který zobrazoval McLarenův pohled na historii kapely.\n\nZbývající členové kapely se znovu spojili v roce 1996, kdy vyjeli na půlroční „Filthy Lucre World Tour“, při které vystoupili v Evropě, Americe, Austrálii a Japonsku. V roce 2003 koncertovali po tři týdny v Severní Americe při své „Piss Off Tour“.\n\nV listopadu 2005 byli Sex Pistols uvedeni do Rock and Roll Hall of Fame, přičemž členové tuto poctu odmítli s tím, že si má síň slávy „políbit“. Jones to komentoval následovně: „Jakmile chcete být v muzeu, je to konec Rock & Rollu. Nevolí tam fanoušci, ale lidé, kteří už tam jsou.“\n\nDne 9. března 2006 prodala kapela práva k písním ze svého katalogu Universal Music Group. Tento obchod byl kritizován jako „výprodej“.\n\nČasopis Rolling Stone prohlásil, že kapela, „v odpovědi na hvězdné okrasy a samolibost“ rockové hudby poloviny 70. let, „rozpoutala a ztělesňovala jeden z mála opravdu kritických okamžiků v historii populární hudby – vzestupu punku“. Ačkoliv nebyli první punkovou kapelou, jejich \"Never Mind the Bollocks, Here's the Sex Pistols\" je jedinečným úkazem jak v punkové, tak i v populární hudbě obecně. Je pravidelně uváděno na seznamu nejlepších alb všech dob: V roce jej časopis Q zařadil na 27. místo v žebříčku „100 Greatest Albums Ever“ a Rolling Stone jej v roce 1987 zařadil na druhé místo v žebříčku „Top 100 Albums of the Last 20 Years“.\n\nJejich živá vystoupení byla taktéž velice vlivná. Významná show se odehrála na začátku jejich kariéry 4. června 1976, když vystoupili pro skupinu 42 lidí v Lesser Free Trade Hall v Manchesteru. Koncert byl jednou z nejdůležitějších a nejzmýtizovanějších událostí v historii rocku. Mezi diváky byli lidé, kteří později založili kapely, nebo jinak zpopularizovali vznikající punkové hnutí, například Buzzcocks (kteří koncert zorganizovali), Bernard Sumner, Ian Curtis a Peter Hook (později členové Joy Division), Morrissey (později člen The Smiths) a Mick Hucknall (později člen Simply Red).\n\nSex Pistols jsou také připomínáni pro svou přímou komunikaci s místním publikem. Rotten tvrdí: „Pokud jsme měli cíl, tak to bylo protlačení našich názorů, názorů dělnické třídy, do mainstreamu, kde tehdy nebyly slyšet.“ Zdali byl jejich anti-establishmentový postoj spontánní nebo uměle vytvořený, je sporné. Jeden kritik poznamenal, že „zdeptaná duše anglické společnosti“ stačila k tomu, aby vznikly kapely jako Sex Pistols a Rottenova „prudká inteligence a ohromující charisma na pódiu“ byly důležitými katalyzátory, ale nakonec zmiňuje McLarenovy manipulace jako opravdovou sílu, která byla za kapelou.\n\nMnoho kapel bylo Sex Pistols inspirováno, například The Clash, Siouxsie and the Banshees, Nirvana, Oasis, The Fall, Green Day a Guns N' Roses.\n\nV roce 1997 pojmenovali paleontologové Adrian a Edgecombe skupinu vyhynulých druhů trilobitů po členech kapely: \"Arcticalymene rotteni, A. viciousi, A. jonesi, A. cooki a A. matlocki.\"\n\n\nNa albu \"The Great Rock 'n' Roll Swindle\" zpívali:\n\n\n\n\n\n\n\n\n"}
{"id": "58004", "url": "https://cs.wikipedia.org/wiki?curid=58004", "title": "Yahoo! Messenger", "text": "Yahoo! Messenger\n\nYahoo! Messenger je instant messaging systém umožňující komunikaci prostřednictvím výměny textových zpráv, video přenos, chat, sdílení fotek, volání a další. Tento protokol je spjat s americkým portálem Yahoo!. Oficiální klient je poskytován pro operační systémy Windows, Linux a macOS, protokol podporují také další komunikační programy jako Gaim, Miranda IM a Trillian.\n\n\n"}
{"id": "58011", "url": "https://cs.wikipedia.org/wiki?curid=58011", "title": "Trumanova doktrína", "text": "Trumanova doktrína\n\nTrumanova doktrína byla vyhlášena 12. března 1947. Řešila především otázku Řecka a Turecka. Řecká vláda totiž požádala Spojené státy o finanční a hospodářskou pomoc. Na Turecko si zase činil nároky Sovětský svaz. Truman v závěru žádá Kongres o finanční podporu těmto dvěma státům ve výši 400 milionů dolarů k 30. červnu 1948. Uvědomoval si totiž, že nárůst totalitních režimů je vyživován nouzí, a tudíž že prvním krokem pomoci by měla být pomoc ekonomická. Také proto v návaznosti na Trumanovu doktrínu o rok později vzniká Marshallův plán. Vyzývá k převzetí odpovědnosti za politický vývoj východoevropských států. Ačkoli se tedy z praktické stránky zabývá především Řeckem a Tureckem, mluví i o ostatních státech, které ještě komunismu vzdorují.\n\nV souvislosti s Trumanovou doktrínou se často mluví o „zadržování komunismu“. Šlo svým způsobem o politiku izolacionismu vůči Sovětskému svazu a státům, kterým byl násilně vnucen komunistický režim. Tento pojem použil jako první George Frost Kennan (16. únor 1904 – 17. březen 2005), americký diplomat, historik, politický poradce. Stál u vzniku Trumanovy doktríny i Marshallova plánu. Vystudoval ruskou historii, politiku a také jazyk, od roku 1944 pracoval na velvyslanectví v Moskvě. Na konci roku 1946 poslal ministrovi zahraničí Jamesi Byrnesovi telegram o 8000 slovech, ve kterém byla vytyčena nová strategie diplomatických vztahů vůči SSSR. V červenci 1947 se objevil v časopise Foreign Affairs Kennanův článek (pod pseudonymem X) s názvem The Sources of Soviet Conduct (Zdroje sovětského jednání). Článek začínal úvahou, že je Stalinova politika formována jednak marxismem-stalinismem a jednak Stalinovým odhodláním užívat ideu kapitalistického obklíčení k upevňování vlastní vnitropolitické pozice. Stalin nemohl tento kurz změnit a proto úlohou Západu bylo pevně a vytrvale odolávat expanzivní politice SSSR. USA budou muset toto poslání vzít na sebe samotné, ale nemusí to ohrozit jejich ekonomickou základnu ani politickou stabilitu. Naopak sovětská strana by po období dlouhodobého tlaku měla skončit buď rozpadem nebo postupným rozmělněním moci. Nikde nebylo upřesněno, zda se má nebo nemá jednat o vojenské řešení situace.\n\nDále měl na vznik Trumanovy doktríny nepopiratelný vliv Churchillův projev ve Fultonu 5. března 1946. Churchill zde varuje před stále většími roztahovačnými tendencemi totalitních režimů. Poprvé používá termín „železná opona“:\n\n\"„Od Štětína na Baltu až po Terst na Jadranu byla napříč celým kontinentem spuštěna železná opona. Za touto linií leží všechna hlavní města starých států střední a východní Evropy. Varšava, Berlín, Praha, Vídeň, Budapešť, Bělehrad, Bukurešť a Sofie, všechna tato proslulá města i s obyvatelstvem jejich zemí se ocitla v oblasti, kterou musím nazvat sovětskou sférou a všechna jsou vystavena nejen té či oné formě sovětského vlivu, ale i vysoké a v mnoha případech rostoucí míře ovládání z Moskvy.\"\n\"Komunistické strany, které v těchto zemích byly velice malé, získaly postavení a moc zdaleka přesahující počet jejich členů a ze všech sil se snaží prosadit totalitní vládu. Téměř ve všech případech byl nastolen policejní stát a prozatím nikde, s výjimkou Československa, neexistuje skutečná demokracie.\"\n\"Jediné Athény – tedy Řecko se vší svou nehynoucí slávou – mohou svobodně rozhodnout o vlastní budoucnosti ve volbách konaných pod dohledem britských, amerických a francouzských pozorovatelů. “\"\n\nChurchill také vyzývá k uzavření \"„bratrského svazku anglicky mluvícího lidu“\", který by měl převzít zodpovědnost za stávající situaci v Evropě.\n\nTrumanova doktrína byla bezesporu jedním z podnětů ke vzniku Studené války. Ukázala také, že Spojené státy jsou připraveny zabránit sovětské expanzi ekonomickou silou.\n\n\n"}
{"id": "58018", "url": "https://cs.wikipedia.org/wiki?curid=58018", "title": "Yoda", "text": "Yoda\n\nVelmistr Yoda (896 BBY až 4 ABY) je fiktivní postava z filmové ságy Hvězdné války. Yodův původ a rasa, ze které pocházel, jsou neznámé, jeho mistrem byl N'Kata Del Gormo. Byl nejstarším a nejváženějším členem Rady Jediů. Měří pouhých 66 cm. Za svůj život trénoval až 20 000 jediů.\n\nKdyž Yoda poprvé vstoupil do Chrámu Jediů, vzpomínky na válku mezi Jedii a Sithy byly ještě čerstvé. Od té doby tento mistr zažil plný rozkvět řádu Jediů a Republiky. V posledních dvou staletích si však Yoda uvědomoval postupný návrat temné strany Síly a přestože se blíží konec válek klonů, předvídal, že nejhorší okamžiky řád Jediů teprve čekají.\n\nMoudrý Yoda byl, podobně jako Mace Windu, uznávaný po celé Galaxii a jeho slovo mělo velkou váhu, takže mu všichni členové Rady naslouchali. Během svého života cestoval po Galaxii a navštívil stovky světů ve své snaze porozumět Síle. Po více než osmistech letech se po prohraném souboji s Darth Sidiousem a zničení řádu Jedi stává spíše zamyšleným a než akci dává přednost pečlivému pozorování.\n\nKdyž se setká s Anakinem Skywalkerem, prohlásí, že chlapec je příliš starý na trénink a cítí v něm nebezpečné emoce, které ho mohou vést k temné straně. Po letech bude učit Anakinova syna – Luka – v poznání Síly. Po pádu Anakina Skywalkera k Temné straně se Yoda přestěhoval na Dagobah. Můžeme se pouze dohadovat o důvodech, které jej k tomu vedly. Je možné, že tak učinil, aby se ukryl před zrakem Císaře, v blízkosti starého pokrouceného stromu, pod nímž patrně zahynul nějaký Temný Jedi.\n\nStrom mu sloužil jako štít a také jako místo, kde zkoušel své žáky, včetně Luka Skywalkera, který za ním přišel, aby získal výcvik Jedi a porazil Darth Vadera. Luke, mistrův poslední student však Yodu opustil na riskantní akci, která mohla ohrozit nejen jeho a jeho přátele, ale i naděje na vzkříšení Rytířů Jedi, kteří byli téměř vyhlazeni Darth Sidiousem – Císařem – a jeho služebníkem Darth Vaderem.\n\nYoda u svého stromu nakonec i umírá ve věku 900 let za přítomnosti Luka. Umírající Yoda Lukovi dodá odvahu a vybídne ho k souboji s Darth Vaderem. Po souboji bude jeho výcvik u konce. Luke se s Vaderem utkává a ten se tak obrací zpět na světlou stranu, Vader pak dokonce zabije Sidiouse vhozením do šachty. Vader je ale raněn a umírá, už ale jako Anakin. Impérium je poraženo a řád jediů obnoven. Na oslavách porážky Impéria se zjeví i Yodův duch.\n\nPo těžkém rozhodování a zvážení všech možností, se nakonec George Lucas rozhodl, že postava Yody bude ztvárněna loutkou. Loutkohercem se stal Frank Oz, který postavě Yody poskytl také hlas. Frank Oz také „vynalezl“ známou větnou syntax zvanou „Yodic“ (\"Meditovat o tom, já budu.\"), kterou Yoda hovoří a asi nejpodobnější je slovosledu latiny, ale stejný slovosled se může objevit i například v arabštině. Frank Oz propůjčil svůj hlas postavě i v epizodách II a III, kde již byla postava Yody ztvárněna CGI (Computer-generated imagery).\nAutorem designu loutky je Stuart Freeborn, pouze pro epizodu I byla loutka upravena Nickem Dudmanem, aby vypadala mladší. V epizodě I se původně objevily jen dva CGI záběry na Yodu, oba z velké vzdálenosti, později však byl Yoda přeanimován pomocí CGI i pro epizodu I.\nV původních verzích scénáře se Yoda jmenoval různě, ve hře bylo klasické dvou jmenné pojmenování \"Minch Yoda\", ale například i jméno \"Buffy\".\n\n\n\n\n\n\n\n"}
{"id": "58019", "url": "https://cs.wikipedia.org/wiki?curid=58019", "title": "Hippokratova přísaha", "text": "Hippokratova přísaha\n\nHippokratova přísaha je přísaha skládaná lékaři, která obsahuje základní etické principy jejich povolání. Je tradičně připisována Hippokratovi nebo některému z jeho žáků, ale její postoje mohly mít kořeny i v učení Pythagorejců. Její dnešní text se liší od původního v rámci jednotlivých zemí či dokonce i jednotlivých lékařských škol. V řadě moderních verzí bylo např. vypuštěno odvolávání se na bohy, slib o vyučování lékařství pouze mužům a také části, které lékaři zakazují vyvolat potrat a provádět eutanázii.\n\n"}
{"id": "58027", "url": "https://cs.wikipedia.org/wiki?curid=58027", "title": "Nord-Trøndelag", "text": "Nord-Trøndelag\n\nNord-Trøndelag Fylke byl územněsprávní jednotkou ve střední části Norska. Správním centrem území bylo město Steinkjer. Správcem kraje byl \"Fylkesmann i Nord-Trøndelag\". Počet obyvatel dosáhl roku 2015 čísla 135 738. Rozkládal se na ploše 22 415 km². \n\nNord-Trøndelag hraničil na jihu s krajem Sør-Trøndelag, na severu s krajem Nordland a švédským länem Jämtland. Nord-Trøndelag vznikl v roce 1904, když byl Trondhjems amt rozdělen na Sør-Trøndelag amt a Nord-Trøndelag amt. Od roku 1918 se používá místo amt označení fylke. 1. ledna 2018 byl opětovně sloučen s krajem jižního Trøndelagu do jednoho kraje Trøndelag, který je i zároveň jedním z 5 geografických regionů Norska. \n\nLidé obývají tuto oblast již tisíce let, dokladem toho jsou četné skalní kresby středního Norska. Správní město Steinkjer mělo v roce 2015 celkem 22 957 obyvatel a značná část obyvatelstva žila v Trondheimsfjordu, který je ve středu jižní části kraje. \n\nNejvětším jezerem je zde Snåsavatnet. Významnějším tokem je Namsen, který protéká severní částí území od severovýchodu a stáčí se k západu, takže ústí u Namnosu do Nasfjordenu, jednoho z hlavních fjordů severní části kraje. Nasfjorden ústí do zálivu Folda. Pobřeží je členité s mnoha ostrovy, na severu leží Austra, Leka, kolem Foldy Ytre Vikna, Mellom Vikna, Indre Vikna, Borgan, Kvingla, Otterøya, Jøa, Elvalandet a v Trohheimfjordenu Ytterøya.\n\nÚzemím prochází železniční trať z Trondheimu do Bodø v Nordlandu. Železnice vede po východním břehu Trondheimsfjordu, Breistadfjordu a Snåsavatnetu. Přes jih oblasti prochází železnice z Trondheimu do Östersundu v kraji Jämtland ve Švédsku.\n\nKraj byl před svým zrušením tvořen 23 obcemi.\n"}
{"id": "58030", "url": "https://cs.wikipedia.org/wiki?curid=58030", "title": "Nintoku", "text": "Nintoku\n\nNintoku (: 仁徳 天皇 \"Nintoku tennó\"; (??? 3. leden 313 - ??? 16. leden 399)) byl v pořadí 16. japonským císařem, druhým historicky doloženým. Data ohledně jeho vlády a života nejsou s jistotou určena, většinou jsou odvozena podle japonských tradic.\nO jeho životě a rodině nám leccos napovídá druhá nejstarší kniha o historii dávného Japonska - Nihonšoki (dokončena okolo roku 720). Podle ní byl synem císaře Ódžina a otcem císařů Ričúa, Hanzeie a Ingjóa. Tato kniha nám udává i dobu císařovy vlády, tedy rozmezí mezi roky 313 a 399. Nejnovější výzkumy ale ukazují, že tato data nejsou příliš přesná. Ještě se uvažuje, že vládl během počátku 5. století našeho letopočtu. Každopádně Nintokem skončilo období Jajoi a začalo období Jamato.\n\nNintokovou hrobkou je pravděpodobně hrobka Daisen-Kofun v Sakaii v Ósace. Tato hrobka pochází z počátku 5. století našeho letopočtu a je největší na světě.\n"}
{"id": "58031", "url": "https://cs.wikipedia.org/wiki?curid=58031", "title": "Pidgin", "text": "Pidgin\n\nPidgin (dříve známý jako Gaim, původně jako GTK+ AOL Instant Messenger) je multiprotokolový multiplatformní klient pro instant messaging. Tento program podporuje celou řadu komunikačních protokolů: AIM, Bonjour, Gadu-Gadu, Google Talk, GroupWise, ICQ, IRC, MSN, MXit, SILC, SIMPLE, Sametime, XMPP (Jabber), Yahoo! a Zephyr. Tato aplikace je svobodný software vytvářený pod licencí GNU GPL. Program je napsán pod knihovnou GTK+ 2 a k dispozici jsou verze pro Linux, Windows, macOS, BSD, Qtopia (například Sharp Zaurus) a další.\n\nPidgin slouží jako klient pro několik komunikačních protokolů, které umožňuje uživateli využívat zároveň. Program je možno rozšířit množstvím pluginů. Pidgin podporuje textovou komunikaci ve stylu ICQ, posílání souborů přes některé protokoly, chaty a IRC kanály. Uložené kontakty je možno sledovat, Pidgin je schopen automaticky odeslat zprávu kontaktu při jeho připojení, upozornit uživatele, že se daný kontakt přihlásil, vrátil z nečinnosti, odhlásil se… Jednotlivá okna chatů, kanálů a rozhovorů mezi uživateli je možno sdružovat do jednoho okna se záložkami.\n\nPidgin automaticky zaznamenává veškerou komunikaci do historie, ve které je možno vyhledávat klíčová slova. Program podporuje Zprávy o nepřítomnosti (informace pro ostatní uživatele, že uživatel není přítomen, nepřeje si být rušen…), různá kódování textové komunikace, ale stává se, že má problém s přijímáním zpráv od klientů, kteří nejsou schopni správně pracovat s kódováním (a nebo informace o kódování neodesílají). Okno kontaktů je možno minimalizovat do tzv. „Oznamovací oblasti“.\n\nPro běh programu pod operačním systémem Windows je nutno mít nainstalovány knihovny GTK+ 2. Tento program podporuje mnoho jazykových verzí, včetně české.\n\nAplikace je svobodný software licencovaný pod GNU GPL a proto může kdokoliv přispívat k jeho vývoji. Pidgin je primárně vyvíjen skupinou vývojářů okolo projektu. Hlavním sponzorem je společnost Linspire.\nV minulosti došlo k rozštěpení projektu (fork) a vznikla varianta Gaim-vv, která podporuje přenos videa a zvuku. Tato odnož ale momentálně stagnuje a opožďuje se za původní verzí. Aktuální verze Gaim-vv nemusí podporovat všechny platformy jako původní Gaim (nyní Pidgin) a tyto dva programy nelze považovat za totožné. Odštěpení původně vzniklo, protože společnost Linspire potřebovala komunikační program zároveň podporující přenosy videa a zvuku.\n\nPidgin je možno rozšířit množstvím pluginů, které přinášejí další možnosti tohoto programu. Informace o některých naleznete v textu níže.\n\nGuifications\n\nVyskakující upozornění na aktivitu, podobně jako u MSN Messengeru, jednotlivé akce se dají nastavit, stejně jako oblast zobrazování na obrazovce. Vzhled těchto oken lze měnit pomocí guifications témat. Domácí stránka projektu: http://guifications.sourceforge.net/\n\nGaim encryption\n\nPlugin umožňující šifrování komunikace mezi dvěma programy Pidgin (oba musejí mít tento plugin správně nainstalován) nezávisle na použitém protokolu. Domácí stránka projektu: http://gaim-encryption.sourceforge.net/\n\nExtended Preferences\n\nPlugin zpřístupňující pokročilá nastavení programu Pidgin. Domácí stránka: http://gaim-extprefs.sf.net/\n\nGesta myši\n\nPro mnohé velmi oblíbený způsob ovládání WWW prohlížečů Firefox nebo Opera. Tento plugin umožňuje ovládat program Pidgin obdobným způsobem, plugin je základní součástí programu.\n\nIntegrace s Evolution\n\nPlugin, který umožňuje integrovat a synchronizovat kontakty z programu Pidgin s programem Evolution. Obdobně Evolution obsahuje integrační podporu s programem Pidgin. Tento plugin je základní součástí programu.\n\nIRC Helper\n\nRozšíření pro lepší podporu komunikace na IRC prostřednictvím programu Pidgin. Domácí stránka: http://gaim-irchelper.sf.net\n\nNautilus Integration\n\nRozšíření, které integruje Pidgin do kontextové nabídky souborového manažeru Nautilus. Tento plugin umožňuje vybraný soubor přímo odesílat prostřednictvím programu Pidgin některému z uložených kontaktů.\n\nVzdálené ovládání\n\nDíky tomuto pluginu je umožněno programům třetích stran ovládat program Pidgin. Tento plugin je základní součástí programu.\n\n"}
{"id": "58037", "url": "https://cs.wikipedia.org/wiki?curid=58037", "title": "Escherichia coli", "text": "Escherichia coli\n\nEscherichia coli (původním názvem Bacterium coli) je gramnegativní fakultativně anaerobní spory netvořící tyčinkovitá bakterie pohybující se pomocí bičíků. Spadá pod čeleď \"Enterobacteriaceae\", jež také zahrnuje mnoho patogenních rodů mikroorganismů. \"E. coli\" patří ke střevní mikrofloře teplokrevných živočichů, včetně člověka. Z tohoto důvodu je její přítomnost v pitné vodě indikátorem fekálního znečištění. Člověku je jako součást přirozené mikroflory prospěšná, jelikož produkuje řadu látek, které brání rozšíření patogenních bakterií\n(koliciny) a podílí se i na tvorbě některých vitamínů (např. vitamín K).\nByla objevena německo-rakouským pediatrem a bakteriologem Theodorem Escherichem v roce 1885.\n\n\"E. coli\" patří k nejlépe prostudovaným mikroorganismům, jelikož je modelovým organismem pro genové a klinické studie. Joshua Lederberg jako první r. 1947 pozoroval a popsal na bakterii \"E. coli\" výměnu genetického materiálu tzv. konjugaci.\n\n\"E. coli\" je nesporotvorná tyčinka, jež se pohybuje pomocí bičíku. Bakterie dosahuje délky 2–3 μm a šířky 0,6 μm. Některé druhy mohou tvořit slizovité obaly, jež jsou složeny z polysacharidů. Na svém povrchu nese dva typy fimbrií . První typ fimbrií se skládá z kyselého hydrofobního proteinu tzv. fimbrinu. Umožňuje bakterii přichytit se na epitel hostitele a následně jej kolonizovat. Kolonizace je usnadněna vysokým počtem fimbrií prvního typu na buňku (100-1000 ks/buňka). Tyto fimbrie jsou vysoce antigenní, jelikož obsahují tzv. F antigeny. Druhým typem fimbrií jsou tzv. sex pili, jež hrají důležitou úlohu při konjugaci.\n\nBakterie se může pohybovat pomocí bičíků. Ty jsou složeny z tzv. flagelinu (na lysin bohatý protein). Bičíky jsou stejně jako fimbrie vysoce antigenní, a to díky tzv. H antigenům. Na povrchu bakterie se při stresových podmínkách dále mohou tvořit polysacharidové kapsule, jež obsahují tzv. K a M antigeny.\n\nVnější membrána je pokryta lipopolysacharidem a skládá se z lipidové dvojvrstvy, kde je ukotveno množství membránových proteinů. Mezi proteiny, které tvoří póry, patří poriny Omp C, Omp F a Pho E. Poriny slouží jako vstupní a výstupní kanály pro buněčné metabolity a pro příjem vitaminů z okolí.\n\nProstor mezi vnější membránou a buněčnou stěnou se nazývá periplazmatický. Vyskytují se zde např. proteiny vázající aminokyseliny či cukry, enzymy degradující antibiotika (beta-laktamasy).\n\nBuněčná stěna \"E. coli\" (jakožto zástupce gramnegativních bakterií) se skládá z tenké vrstvy peptidoglykanu, jenž je zodpovědný za rigidní tvar buňky. Pod vrstvou peptidoglykanu se nalézá cytoplazmatická membrána. Ta se skládá především z proteinů (70%), lipopolysacharidů a fosfolipidů. Je v ní lokalizováno mnoho biochemických pochodů, např. dýchací řetězec a syntéza ATP.\n\nCytoplazma bakteriální buňky je viskózní vodný roztok, jež obsahuje rozpuštěné anorganické a organické látky. Nachází se zde množství ribozomů (cca 40% hmotnosti celé buňky), díky nimž je proteosyntéza a dělení bakteriálních buněk velice rychlé. Při optimálních podmínkách (37 °C, dostatek živin) je doba generace zhruba 20 min. Bakteriální ribozomy jsou menší než eukaryotní. Mají sedimentační konstantu 70S.\n\nDále se zde nalézá molekula bakteriální DNA, ve které je uložena veškerá dědičná informace bakterie. Velikost DNA u \"E. coli\" K-12 je zhruba 4700 kbp a kóduje cca 4400 proteinů. Cytoplazma bakterií na rozdíl od cytoplazmy eukaryot neobsahuje membránové organely.\n\n\"E. coli\" je fakultativní anaerob, tj. využívá respirační i kvasný metabolismus (fermentace) pro přísun energie. \"E. coli\" jako chemoheterotrof je schopná využívat množství cukrů i aminokyselin jako zdroj uhlíku, nejrychleji však roste na glukose. Za anaerobních podmínek \"E. coli\" utilizuje glukosu za vzniku laktátu, sukcinátu, acetátu i ethanolu. Za aerobních podmínek je glukosa využita efektivněji a konečnými produkty je především oxid uhličitý. \"E. coli\" produkuje indol, avšak neroste na citrátu a neprodukuje sirovodík. Je kataláza-pozitivní, oxidáza-negativní. Těchto vlastností se využívá při její identifikaci pomocí tzv. Enterotestu. \"E. coli\" je schopná růst za teploty 8 °C-48 °C, avšak optimální teplota je 37 °C. Rozsah pH pro růst je pH6-pH8.\n\n\"E. coli\" můžeme taxonomicky dělit dle antigenních struktur na sérotypy. Mezi hlavní struktury patří somatické O antigeny (lipopolysacharid), jichž je 170 typů, a kapsulární K antigeny (80 typů), dalšími strukturami jsou např. H antigeny (flagelární proteiny) a F antigeny (bílkoviny fimbrií).\n\n\"E. coli\" je jednou z nejčastěji se vyskytujících bakterií v klinických vzorcích. Její přítomnost je u člověka fyziologická pouze ve střevech jako součást střevní mikroflory. Avšak patologicky se může vyskytovat i v krevních vzorcích, a být tak původcem bakterémie. Často způsobuje nosokomiální infekce tj. infekce získané v nemocnicích. Bakteriální infekce se léčí podáváním antibiotik. V dnešní době však nalézáme stále větší množství kmenů bakterií, které jsou k podávaným antibiotikům rezistentní.\n\nPatogenní kmeny způsobují dva typy onemocnění. Prvním je extraintestiální onemocnění, kdy jsou napadeny především močové cesty, dochází k infekci ran a jejich hnisání. Pokud se bakterie dostává do intestinálního traktu člověka, vyvolává infekce provázené průjmy. Extraintestiální formy onemocnění jsou vyvolávány kmeny , jež mají polysacharidový kapsulární K antigen, příp P fimbrie, jimiž adherují na povrch sliznic. Pokud se bakterie \"E. coli\" dostane do zažívacího traktu, mluví se o ní jako o enteropatogenním kmenu\" E. coli\". Ty se mohou dále dělit:\n\nEPEC\" E. coli\" vyvolává vodnaté průjmy především u novorozenců. Může docházet k vysokému stupni dehydratace a následné smrti. Toto onemocnění je stále problémem v rozvojových zemích. Frekvenci infekce způsobené EPEC \"E. coli\" u dospělých jedinců je složité stanovit, jelikož u pacientů starších tři roky se po příčině nezávažného průjmu nepátrá.\n\nETEC\" E. coli\" též vyvolává průjmové stavy, jak u dětí, tak dospělých. Tento kmen se vyskytuje v teplých oblastech (Egypt, Bangladéš), do střední Evropy se může dostat s cestovateli. ETEC se vyznačuje tvorbou dvou typů enterotoxinů-termolabilního (TL) a termostabilního (TS). Informace pro tvorbu těchto toxinů je uložena na bakteriálních plasmidech. \nTL enterotoxin se skládá z polypeptidové podjednotky A o molekulární hmotnosti 25 kDa a pěti podjednotek B o molekulární hmotnosti 11,5 kDa. Podjednotka B se váže na epitelové buňky a napomáhá translokaci podjednotky A do buňky. Ta katalyzuje aktivaci cAMP. Enzymatickou kaskádou dochází ke zvýšené sekreci sodíku z buňky, a tím i úniků chloridů a následně i vody. Následkem jsou vodnaté průjmy. ST enterotoxin je slabě imunogenní. Aktivuje guanylátcyklázu, a tím se zvyšuje koncentrace cGMP. Další mechanismus není přesně znám. Je možné, že určitou úlohu hraje vápník.\nEIEC \"E. coli\" pronikají do buněk tlustého střeva, kde se množí. Toto onemocnění připomíná průběh bacilární dysenterie. \nO epidemiologii EIEC není mnoho známo. Neexistuje její lidský ani zvířecí rezervoár. V oblastech s nedostatečnou hygienou způsobuje EIEC až 5% všech průjmů. Nejčastější sérologickou skupinou je O124.\n\nEHEC \"E. coli\", stejně jako EPEC, je schopen adheze na stěny endotelu. Na rozdíl od EPEC \"E. coli\" se však EHEC váže na endotelie tlustého střeva a produkuje zde toxin, tzv. shigella toxin, či jinak zvaný verotoxin. Verotoxin je zodpovědný za poškození sliznice tlustého střeva, což vede ke krvavým průjmům. Onemocnění, jež tento kmen způsobuje se nazývá hemoragická kolitida. U některých pacientů může dojít k poškození ledvin a onemocnění přechází do hemolyticko-uremického syndromu (HUS), jež bývá smrtelný. Zdrojem infekce je infikované hovězí maso. Identifikace EHEC \"E. coli\" se opírá o unikátní neschopnost utilizovat sorbitol.\nJedním ze zástupců kmene EHEC je sérotyp \"E. coli\" O157:H7.\n\nPoprvé byl izolován v roce 1917 na východní frontě profesorem Alfrédem Nissle. Už on byl toho názoru, že přítomnost tohoto sérotypu ve střevní mikroflóře výrazně snižuje riziko vzniku ulcerózní kolitidy. V nedávné době byl tento objev znovu experimentálně potvrzován, přičemž se ukázalo, že ostatní sérotypy tuto schopnost nemají a dokonce jejich přítomnost ve střeve může snižovat účinnost E. coli nissle. V současnosti se mikrobiologové snaží vyvinout léčbu ulcerózní kolitidy pomocí osazení střeva pacienta E. coli nissle.\nSérotyp \"E. coli\" O157: H7 je z hlediska veřejného zdraví nejdůležitějším zástupce \"E. coli\" EHEC, jelikož způsobuje HUS. Reservoirem tohoto patogena je především dobytek a přežvýkavci. Na člověka se přenáší kontaminovanou potravou (tepelně neupravené maso a mléko), ale i při fekálním znečištění vody a křížovou kontaminací při přípravě pokrmů. Infekční dávka je velice nízká (jednotky bakterií na gram potravy). Poprvé byl tento serotyp izolován r. 1982.\n\nTento sérotyp byl poprvé izolován r. 1922 na univerzitě ve Stanfordu (USA) z lidské stolice. \"E. coli\" K-12 se nejprobádanějším zástupcem \"E. coli\" vůbec. Důvodem je jednak přítomnost lysogenního bakteriofága lambda v bakterii, jednak široká vybavenost \"E. coli\" K-12 množstvím plasmidů, což dává široké možnosti pro využití v genovém inženýrství.\n\nSérotyp \"E. coli\" K-12 byl použit např. při výzkumu metabolismu dusíku u bakterií, biosyntéze L-tryptofanu z indolu a L-serinu a také při studiích konjugace bakteriích.\n\nBakteriální infekce jsou léčeny antibiotiky (beta-laktamová antibiotika, fluorochinolony a aminoglykosidy). Jelikož \"E. coli\" má krátkou generační dobu, může se u ní stejně jako u ostatních bakterií velice rychle vyvinout rezistence k používanému antibiotiku.\n\nMechanismus účinku beta-laktamových antibiotik (penicilin, ampicilin, cefalosporiny) je založen na skutečnosti, že beta-laktamový kruh antibiotika naruší syntézu buněčné stěny bakterie, a ta, jelikož není chráněná, zahyne.\n\n\"E. coli\" může produkovat enzym tzv. beta-laktamázu, jež hydrolyzuje beta-laktamový kruh antibiotika , a tím se stává imunní k působení tohoto antibiotika. Geny pro tuto rezistenci bývají uloženy na plasmidu, a proto je genetická informace velice snadno přístupná k předávání jiným bakteriím (i mezidruhově). Nevýhodou informace uložené na plasmidu, je skutečnost, že nemusí při dělení buňky dojít k jejímu předání oběma dceřiným buňkám. Rezistentní by byla pouze jedna z nově vzniklých buněk, druhá by rezistenci nenesla.\n\nDnes je známo, že v České republice je \"E. coli\" cca ze 60% případů rezistentní k podávání aminopenicilinů a z 15% k cefalosporinům.\n\nFluorochinolony jsou antibiotika, jež inhibují replikaci bakteriální DNA. Pokud si bakterie na ně vyvine rezistenci, může se jednat o dva různé mechanismy. Nejčastějším je tzv. efluxu – tj. po tom, co se antibiotikum dostane do bakteriální buňky, je pomocí membránových pump vyčerpáno mimo buňku.\n\nDruhým způsobem, jak se bakterie brání působení fluorochinolonů je pozměnění (methylace, adenylace) jejich cílových struktur, tedy enzymů, jež jsou zodpovědné za replikaci bakteriální DNA. Tyto enzymy se nazývají DNA gyráza a topoisomeráza IV. V České republice se rezistence kmenů \"E. coli\" k fluorochinolonům pohybuje okolo 25% případů, což je zhruba evropský průměr..\n\nAminoglykosidy jsou antibiotika, která blokují proces translace tj. přepis genetické informace z řeči nukleotidů do řeči aminokyselin. Enzymy, kde translace probíhá se nazývají ribozomy. Rezistence k těmto antibiotikům spočívá v modifikaci ribozomů (methylace, adenylace) tak, že se stanou pro aminoglykosidová antibiotika biologicky inertní.\n\nV České republice se výskyt \"E. coli\" rezistentní k aminoglykosidům pohybuje okolo 10% případů, což je v rámci Evropy stále průměrné číslo.\n\nBakterie \"E. coli\" se vyskytuje jako součást přirozené mikroflóry teplokrevných živočichů v tlustém střevě a dolní části tenkého střeva. Člověk je touto bakterií kolonizován už od narození (kontaminace z potravy, přenos z již kolonizovaného jedince, nejčastěji matky). \"E. coli\" patří k nejlépe prostudovaným známým bakteriím, což je důvodem jejího využití v biotechnologiích a genovém inženýrství. Mezi její klady jakožto zástupce prokaryot patří rychlý růst a levná kultivační media, naopak nevýhodou použití \"E. coli\" může být její neschopnost provádět posttranslační modifikace, např. glykosylace. V takovýchto případech je v průmyslu využívána kvasinka \"Saccharomyces cerevisiae\".\n\n\"E. coli\" je nejběžněji používanou bakterií v metodách molekulární biologie. Její kultivace je úspěšná v médiích bohatých (kromě zdroje uhlíku, dusíku a dalších esenciálních látek tato média obsahují i aminokyseliny a vitaminy) i minimálních (obsahují pouze glukosu jako zdroj uhlíku a energie a soli jako zdroj síry, fosforu apod). Pro klonování se používají speciálně upravené kmeny \"E. coli\", které jsou zbavené schopnosti syntézy restrikčních endonukleáz. Pro účely molekulární genetiky byla připravena řada mutantů \"E. coli\":\n\nDiabetes mellitus I.stupně je onemocnění, kdy slinivka břišní není schopna produkovat insulin. Léčba je substituční, kdy se pacientovi exogenně podává insulin. Dříve byl získáván z jatečních prasat. Docházelo však k alergickým reakcím na takto získaný insulin. Důvodem byla různá lokace glykosylace řetězců insulinu u prasat a u člověka. R. 1982 byl na trh uveden insulin získaný rekombinantně pomocí geneticky modifikované bakterie \"E. coli\" pod záštitou firmy Eli Lilly. Insulin se dále získává rekombinantními metodami i pomocí eukaryotních organismů, např. \"Saccharomyces cerevisiae\" (pod komerčním názvem Novokin od firmy NovoNordisk).\n\nRoku 1983 byla objevena schopnost bakterie \"E. coli\" syntetizovat textilní barvivo indigo. Jeho produkce byla však pro průmyslové účely malá a náklady vysoké (jako výchozí substrát byl používán indol, příp. aminokyselina L-tryptofan), proto byla pomocí rekombinace získána \"E. coli\", jež by mohla jako výchozí substrát používat glukosu. Významným kladem této biotechnologické výroby s využitím modifikované \"E. coli\" oproti syntetické výrobě je ekologická nezávadnost, jelikož při syntetické výrobě mohou vznikat toxické meziprodukty.\n\nMezi další produkty rekombinantní \"E. coli\" patří např. příprava lidského růstového hormonu, interferonu alfa, interferonu gama, interleukinu-2 či produkce aminokyselin (L-valin, L-threonin). Pod záštitou firmy Eli Lilly se na trh s léčivy dostaly rekombinantní hormony jako jsou parathormon a kalcitonin, jež chrání před osteoporosou).\nOd r. 1999 je na trhu v USA vakcína proti lymské borelioze s názvem Lymerix. Opět se jedná o rekombinantní protein připravený z \"E. coli\". Tato vakcína je účinná pouze na bakterii \"Borrelia burgdorferi\", jež je majoritním původcem lymské boreliosy v USA (v Evropě je to nejčastěji \"Borrelia garinii\").\n\n\n"}
{"id": "58040", "url": "https://cs.wikipedia.org/wiki?curid=58040", "title": "Perugia", "text": "Perugia\n\nPerugia (, ) je hlavní město oblasti Umbrie a provincie Perugia v Itálii, asi 20 km Z od Assisi a asi 120 km JV od Florencie. Malebné historické město leží na výrazném vrchu uprostřed zelené krajiny. Je zde sídlo biskupství, dvou univerzit a dalších škol.\n\nPerugia je významné historické a umělecké centrum. Nedaleko odtud se narodil známý malíř Pietro Vannucci, jemuž se přezdívalo Perugino. Vyzdobil mimo jiné zdejší \"Sala del Cambio\" nádhernou sérií fresek. Osm jeho obrazů lze též obdivovat v Umbrijské národní galerii. Perugino byl učitelem vynikajícího renesančního umělce Raffaela, který v Perugii namaloval pět obrazů a jednu fresku. Ve městě žil i další známý malíř Pinturicchio a významný architekt Galeazzo Alessi.\n\nPerugia (lat. Perusia) byla jedním ze dvanácti nejmocnějších etruských měst, byla dobyta Římany za samnitských válek kolem roku 300 př. n. l. a podporovala Řím za punských válek. Roku 41 př. n. l. se sem utekl Lucius Antonius a Octavianus město dobyl a vypálil až po dlouhém obléhání. Po roce 251 se město stalo římskou kolonií. Roku 547 je dobyl a vypálil Totila, hlavní obránce města, biskup Herculaneus byl sťat a je uctíván jako patron města.\nV 9. století město připadlo papežům, ale od 11. století bylo nezávislé a válčilo s mnoha sousedními městy. Roku 1186 uznal budoucí císař Jindřich VI. městskou samosprávu a papež Inocenc II. ji potvrdil. Ve 13. století zde pobývali papežové, když v Římě vypukly nějaké bouře a přes různé konflikty bylo město spíš na papežské straně (Guelfové). Také v 15. století město sužovaly boje mezi dvěma místními rody, který skončil roku 1500 masakrem. Město ovládal kondotiér Gian Paolo Baglioni, který střídavě bojoval za různé strany, až byl roku 1520 v Římě popraven. Roku 1540 město dobyl a vyplundroval Pier Luigi Farnese a nad městem byla vybudována pevnost Rocca Paolina, nazvaná podle papeže Pavla III. Roku 1797 město dobyli Francouzi a zřídili zde republiku. Roku 1849 město dobyli Rakušané a povstání roku 1859 potlačilo papežské vojsko. Roku 1860 se Perugie stala součástí Italského království.\n\n\nPerugie leží u dálnice A1 Řím – Miláno, asi hodinu jízdy z Florencie a 2,5 hodiny z Říma, odkud je pravidelné autobusové spojení. Nádraží leží v údolí a je s historickým městem spojeno minimetrem (městskou lanovkou). Z historického města je vyloučena automobilová doprava.\n\nBagnaia, Bosco, Capanne, Castel del Piano, Cenerente, Città della Domenica, Civitella Benazzone, Colle Umberto I, Collestrada, Colombella, Ellera, Ferro di Cavallo, Fontignano, Fratticiola Selvatica, La Bruna, La Cinella, Lacugnano, Migiana di Monte Tezio, Monte Corneo, Monte Petriolo, Montebello, Mugnano, Olmo, Parlesca, Pianello, Piccione, Pila, Pilonico Materno, Poggio della Pietra, Poggio delle Corti, Ponte Felcino, Ponte Pattoli, Ponte Rio, Ponte San Giovanni, Ponte Valleceppi, Prepo, Pretola, Ramazzano, Rancolfo, Ripa, Sant'Andrea delle Fratte, Sant'Egidio, Sant'Enea, San Fortunato della Collina, San Giovanni del Pantano, Santa Lucia, San Marco, Santa Maria Rossa, San Martino in Campo, San Martino in Colle, San Sisto, Solfagnano, Villa Pitignano\n\nAssisi, Bastia Umbra, Corciano, Deruta, Gubbio, Magione, Marsciano, Panicale, Piegaro, Torgiano, Umbertide, Valfabbrica\n\n\"Počet obyvatel\"\n\n\n\n\n"}
{"id": "58047", "url": "https://cs.wikipedia.org/wiki?curid=58047", "title": "Svijany", "text": "Svijany\n\nSvijany ( \"\") jsou obec v okrese Liberec, ležící asi šest kilometrů západně od Turnova v blízkosti dálnice D10 z Prahy do Liberce. Řeku Jizeru, na jejímž pravém břehu se sídlo rozkládá, zde vedle zmíněné rychlostní silnice přemosťují i železniční trať 070 Praha – Turnov a silnice II/610. Žije zde  obyvatel. Katastrální území obce má rozlohu 269,62 ha.\n\nPrvní zmínky o Svijanech jsou z roku 1345. Tehdy obec spadala pod cisterciácký klášter, který se nacházel v Mnichově Hradišti. V roce 1565 získal ves Jaroslav z Vartenberka a postavil zde renesanční zámek. Tím se staly Svijany centrem vlastního panství. Po smrti Jaroslava z Vartenberka získal Svijany Jáchym Ondřej Šlik. Po jeho popravě na Staroměstském náměstí v roce 1621 Svijany připadly Valdštejnům, kteří zde vládli až do roku 1814. Roku 1820 kupuje svijanské panství Karel Alain kníže z Rohanu který ho spojil s panstvím Sychrovským. Rohanové si jako sídlo vybrali kompletně rekonstruovaný Sychrovský zámek. Ze svijanského zámku se stal vrchnostenský úřad a ubytovna pro úředníky. Rohanové drželi svijanské panství do roku 1945. Za prusko-rakouské války roku 1866 byla o důležité přemostění Jizery v obci svedena bitva u Podolí. Od roku 1976 byly Svijany přiřazeny k obci Příšovice. Prvního září 1990 získaly opět svoji samostatnost.\n\nSvijanský zámek byl postaven před rokem 1565. Zámek častokrát měnil majitele a až v roce 1565, za držby pana Jaroslava z Vartenberka, došlo k velkým změnám v jeho vzhledu. Zámek se po konfiskacích dostal v 17. století do majetku Maximiliana Valdštejna. Po Valdštejnech vlastnili zámek Rohanové, za kterých byl přiřazen k panství Sychrov. Při posledních stavebních úpravách byla dána zámku fasáda, která kompletně smazala jeho renesanční podobu. V roce 1768 byla zámecká síň přestavěna v kapli a dostala výzdobu nástěnnými malbami, které jsou viditelné dodnes. Zanedbaný zámek dlouhodobě chátral. Po rekonstrukci a restaurování byl v létě 2016 zpřístupněn veřejnosti. Připravené expozice seznámí návštěvníky s cennými archeologickými nálezy z průběhu rekonstrukce zámku a terénních úprav v jeho bezprostředním okolí.\n\n\nTradiční akce Pivovaru Svijany a Obecního úřadu Svijanský Újezd se koná každoročně v areálu koupaliště ve Svijanském Újezdě. Je to jednodenní akce kde si zábavu najdou jak dospělí tak i děti. Pochopitelně si zde návštěvníci mohou ochutnat všechny druhy svijanského piva.\n\n"}
{"id": "58052", "url": "https://cs.wikipedia.org/wiki?curid=58052", "title": ".root", "text": ".root\n\n.root byla speciální doména nejvyššího řádu. Vytvořila ji zřejmě společnost Verisign, která spravuje několik kořenových serverů systému internetových domén. Jejím účelem bylo ověřit při přenosu zónového souboru, že byl přenos úplný. Záznam byl z kořenové zóny odstraněn v roce 2010 v souvislosti s přechodem na DNSSEC.\n\nJediná položka v této zóně byla vrsn-end-of-zone-marker-dummy-record.root, obsahující jediný záznam typu TXT obsahující slovo „plenus“, což je latinský výraz pro „plný“ nebo „hotový“.\n\nExistenci domény .root lze ověřit příkazem zadaným z příkazové řádky operačních systémů typu Unix:\nVzhledem k tomu, že doména již neexistuje, vrátí uvedený dotaz stavový kód NXDOMAIN, tedy neexistující doména.\n"}
{"id": "58059", "url": "https://cs.wikipedia.org/wiki?curid=58059", "title": "Dešov", "text": "Dešov\n\nDešov je obcí ležící jihozápadně od města Třebíče. Nadmořská výška obce je 464 metrů nad mořem. Obec patří do správního obvodu obce s rozšířenou působností Moravské Budějovice. Žije zde obyvatel. Obec se nečlení na části, má ale dvě katastrální území, \"Malý Dešov\" a \"Velký Dešov\".\n\nPrvní osadníci v okolí Dešova se měli usadit na tzv. Palliardiho hradisku u Koberova mlýna. První zmínka o obci pochází z roku 1345 nebo z roku 1398, kdy byl zmíněn Vršek z Dešova, který měl vlastnit Malý i Velký Dešov. V roce 1416 pak vesnice vlastnil Martin z Dešova, roku 1446 pak Niklas z Dešova. Kolem roku 1510 pak měl Dešov patřit Lichtenburkům. V roce 1570 pak přešly vesnice na Henrycha z Bítova. \n\nV době po třicetileté válce pak Dešov trpěl průchodem švédských vojáků a také vysokými dluhy. V roce 1775 pak lidé z Dešova se odmítli podvolit robotě a tak byli představení předvoláni na hrad Bítov, kde získali odpuštění 857 robotních dnů. Později se tyto vzpoury proti robotě rozšířili do celého bítovského panství. V roce 1763 byla v Dešově založena škola, ale až roku 1796 byla postavena školní budova, která byla později zbořena a roku 1867 byla postavena nová škola. Do roku 1849 byl Dešov součástí bítovského a kdousovského panství, po správních reformách se obec stala součástí okresu Moravské Budějovice. V roce 1900 byla v obci založena Národní jednota, roku 1919 byla v obci založena Sokolská jednota, spolek Domovina, Venkovská omladina a Družina katolických zemědělců, v roce 1920 pak také Lidová jednota a v roce 1921 Orel. V roce 1928 pak byl v obci odhalen památník obětem 1. sv. války. V roce 1960 se sloučily obce Velký Dešov a Malý Dešov v jednu a byly začleněny do okresu Třebíč. V roce 1995 byla část vesnice prohlášena za Vesnickou památkovou rezervaci.\n\nV obci se nachází základní a mateřská škola, zemědělské družstvo, působí zde dva Sbory dobrovolných hasičů a Myslivecké sdružení.\n\n\n\n\n"}
{"id": "58064", "url": "https://cs.wikipedia.org/wiki?curid=58064", "title": "Patroklos", "text": "Patroklos\n\nPatroklos (řecky Πάτροκλος sláva otcova) je postava z řecké mytologie, syn hrdiny Menoitia z Opuntu. Patroklos byl Achillovým nejvěrnějším přítelem a zúčastnil se s ním trójské války. Vynikal šlechetností, a v boji udatností. Jen jednou mu osud dopřál, aby bojoval v čele vojska – když se Achilleus pro hněv neúčastnil bitvy, vypůjčil si jeho zbroj a zahnal Trójany od lodí až k městu. V tomto boji však zahynul zrádným zásahem boha Apollóna, který ho udeřil zezadu a rozepnul mu brnění, takže ho Trójan Euforbos proklál. Poslední úder mu zasadil do hlavy velitel trójského vojska Hektór.\n\nS Achilleem a Hektorem je Patroklos hlavní postavou Íliady, vedle Hektora je nejkladnějším hrdinou.\n\n"}
{"id": "58065", "url": "https://cs.wikipedia.org/wiki?curid=58065", "title": ".edu", "text": ".edu\n\n.edu je generická doména nejvyššího řádu pro vzdělávací instituce, především ve Spojených státech amerických, byla vytvořena v lednu 1985 jako jedna z původních domén nejvyššího řádu.\n\n.edu byla původně plánována pro všechny vzdělávací instituce na světě. Až na několik výjimek však obsahuje jen instituce v USA. Ostatní státy používají většinou své národní domény nejvyššího řádu (např. Česko, Kanada a Německo). V některých zemích je pro vzdělávací instituce vyhrazena doména druhého řádu (např. .edu.mx v Mexiku, .edu.au v Austrálii, .ac.uk a .sch.uk ve Spojeném království). Příkladem neamerické domény v .edu je např. francouzská polytechnique.edu. Od roku 2001 mohou o doménu .edu požádat pouze americké vzdělávací instituce vyššího typu.\n\n"}
{"id": "58066", "url": "https://cs.wikipedia.org/wiki?curid=58066", "title": "Charlie Parker", "text": "Charlie Parker\n\nCharlie Parker (29. srpna 1920 Kansas City, Kansas, USA – 12. května 1955 New York, USA), známý též jako „Bird“ či „Yardbird“, byl americký jazzový saxofonista a skladatel, který stál u zrodu bebopu. Je považován za jednoho z nejvýznamnějších jazzových hudebníků a skladatelů všech dob. Jeho neotřelý přístup k melodii, rytmu a harmonii měl obrovský vliv na jeho současníky. Některé z jeho skladeb jako například \"Billie’s Bounce\", \"Antropology\", \"Ornitology\" nebo \"Confirmation\" patří mezi jazzové standardy.\n\nŠlo o umělce, který představoval ikonu subkultury hipsterů a později i beatnické generace, zosobňoval pojetí jazzového muzikanta jako nesmlouvavého umělce a intelektuála.\n\nPřezdívku „Yardbird“ získal na začátku své kariéry a její zkrácená podoba „Bird“ mu pak zůstala až do konce života. Obě varianty se staly inspirací pro názvy různých jeho skladeb nebo alb jako například \"Yardbird Suite\", \"Ornitology\" či \"Bird of Paradise\". Ohledně původu jeho přezdívky kolují dvě historky: První tvrdí, že prostě žil „volně jako pták“ („free as a bird“ v originále). Druhá popisuje příhodu, která se stala na turné s Jayem McShannem, kdy při jízdě autem nešťastnou náhodou srazili kuře („yardbird“ je americký slangový výraz pro kuře). Prý tehdy donutil řidiče zastavit a mrtvé kuře si vzal s sebou domů, aby mu ho jeho domácí uvařila k večeři.\n\nNarodil se 29. srpna 1920 jako jediné dítě Charlese a Addie Parkerových v Kansas City ve státě Kansas, vyrůstal ovšem v Kansas City v Missouri. Od září 1934 zde navštěvoval Lincoln High School. V prosinci 1935 však střední školu opustil, aby se věnoval výhradně hudební kariéře.\n\nJako dítě nevykazoval žádné známky zvláštního hudebního talentu. Jeho otec Charles byl alkoholik a doma se příliš nezdržoval, přesto jej zřejmě po hudební stránce ovlivnil, jelikož nějaký čas působil jako pianista, tanečník a zpěvák známého kabaretu T.O.B.A. Jeho matka Addie pracovala po nocích na místní pobočce Western Union. Na jeho budoucí hudební kariéru měl však největší vliv jeden mladý trombonista, který ho naučil základům improvizace.\n\nNa saxofon začal hrát v jedenácti letech, ve čtrnácti se pak přidal ke školní kapele.\n\nNa začátku roku 1936 se údajně zúčastnil improvizační soutěže, kde po něm bubeník Jo Jones hodil činel, protože nemohl jeho hraní vystát. Jones však v početných rozhovorech tento incident za celý svůj život nikdy nezmínil. \n\nV té době začal cvičit s ohromnou pílí a odhodláním, naučil se blues, standard „Cherokee“ a „Rhythm Changes“ ve všech dvanácti tóninách. Tak ovládl umění improvizace a začal rozvíjet některé prvky pozdějšího bebopu. V jednom rozhovoru s Paulem Desmondem uvedl, že tehdy cvičil až patnáct hodin denně.\n\nV Kansas City působila seskupení Counta Basieho a Bennieho Motena, která Parkera nepochybně ovlivnila. Hrál s místními jazzovými kapelami po lokálních klubech, v sedmnácti letech se pak přidal ke Kansas City Bandu Bustera Smithe.\n\nJeho vůbec první nahrávka vznikla v roce 1940 a stalo se tak s kapelou pianisty Jay McShanna, v níž s krátkou přestávkou působil od roku 1938. Koncertovali v Chicagu, na jihozápadě Spojených států i v New Yorku. Už na těchto prvních nahrávkách je patrné Parkerovo výjimečné improvizační nadání. \n\nV roce 1939 poprvé navštívil New York, meku všech jazzmanů, a zůstal zde téměř rok. Pracoval mimo jiné i jako umývač nádobí v Jimmie's Chicken Shack, kde hrával na piano Art Tatum. Jako profesionální muzikant si vydělával jen sporadicky, hojně se však účastnil místních jam sessions. Jak později uvedl, brzy mu začal vadit určitý stereotyp změn v improvizacích a chtěl hrát něco jiného, i když se mu to zpočátku nedařilo: „Nepřestával jsem myslet na to, že tady musí být i něco jiného... Občas jsem to i zaslechl, ale zahrát jsem to nedokázal.“ Až jednou při jam session s kytaristou Biddy Fleetem se to při skladbě \"Cherokee\" povedlo – Parker použil vyšší intervaly akordu jako melodickou linku, podtrhl to odpovídajícími změnami a zjistil, že to, co „občas zaslechl“ dokáže konečně i zahrát.\n\nV roce 1942 se zúčastnil jam session v newyorském Harlemu, kde se poprvé setkal s nadějnými jazzovými muzikanty, jako byl pianista Thelonious Monk, trumpetista Dizzy Gillespie, kytarista Charlie Christian nebo bubeník Kenny Clarke.\n\nRoku 1943 se na rok připojil k Earl Hines' Bandu, kde mimo jiné hrál i Dizzy Gillespie. Tato formace se pak stala základem bandu Billyho Eckstina. Obě uskupení představovala vrchol nové jazzové scény.\n\nVýznamný zlom přišel v roce 1945, kdy vedl svoji vlastní kapelu a nahrál sérii skladeb včetně \"Salt Peanuts\" nebo \"Show 'Nuff\", které definovaly nový druh jazzové muziky. Na konci roku 1945 se vydal společně s Gillespiem do Kalifornie. Jejich pobyt však skončil katastrofálně. Západní publikum nenašlo v bebopu zalíbení, s Gillespiem se neustále hádal a on sám nakonec upadl do problémů s drogami a alkoholem. V červenci 1946 se nervově zhroutil a musel být na sedm měsíců hospitalizován v kalifornské Camarillo State Hospital. Závislost na heroinu u něho údajně vznikla následkem podávání morfinu, když se ještě jako dospívající léčil z následků autonehody. Abstinenční příznaky pak často kompenzoval alkoholem. Oba tyto návyky se bezpochyby podepsaly na jeho zdravotním stavu a přispěly k jeho předčasné smrti.\n\nPo propuštění z nemocnice se rychle „vrátil do formy“. Odjel zpět do New Yorku, kde společně s bubeníkem Maxem Roachem, trumpetistou Milesem Davisem, pianistou Dukem Jordanem a kontrabasistou Tommy Potterem založili jazzový quintet. V roce 1947 také nahrál svá nejznámější alba jako \"Night in Tunisia\" nebo \"Yardbird Suite\". V této době byl nejvlivnějším a nejproslulejším jazzovým muzikantem. Jeho jazzový vzestup však ostře kontrastoval s osobním úpadkem spojeným se závislostí na heroinu a alkoholu. Přesto dokázal v letech 1947 až 1951 sám nebo s kapelou odehrát mnoho koncertů v klubech, rozhlasových stanicích i jinde a v roce 1949 podnikl úspěšné turné po Evropě.\n\nV červenci 1951 přišel kvůli problémům s drogami o povolení hrát v centru města, a tak se musel na nějakou dobu uchýlit na periferii. Hrál jen příležitostně, měl dluhy, jeho psychický i fyzický stav se zhoršoval. V roce 1954 se dvakrát pokusil o sebevraždu. Poslední veřejný koncert odehrál 5. května 1955 v newyorském klubu Birdland, později pojmenovaném na jeho počest. V depresi a s podlomeným zdravím našel útočiště v bytě jazzové patronky baronky Nicy de Konigswater, kde 12. května 1955 zemřel, údajně na zápal plic a komplikace spojené s krvácejícím vředem.\n\nPřežily ho obě jeho ženy, zákonná manželka Doris i partnerka Chan, a zanechal po sobě syna Bairda. Nevlastní dcera Kim se také věnuje hudbě. Osudy jeho nejbližších popisuje Chan Parker ve své autobiografii \"My Life in E Flat\".\n\nSehrál zásadní roli ve vývoji bebopu, formy jazzu charakterizované spíše svižným tempem a improvizacemi než melodií. Jeho kompoziční styl charakterizují rychlé přechody od již existujících forem a standardů k originálním melodiím. Typickými příklady mohou být skladby \"Ornithology\" (\"How High The Moon\") nebo \"Yardbird Suite\" (\"What Price Love\"). Nejednalo se sice o nic, co by se již dříve v jazzu neobjevilo, ale v bebopu šlo o zásadní, charakteristický prvek. \n\nJeho pojetí harmonie lze považovat za revoluční. Jeho tonální repertoár zahrnoval akordy nonové, undecimové a tercdecimové, rychle implikované akordy disharmonické a nové varianty změněných akordů a akordových substitucí. Jeho hudební barvu lze popsat jako čistou a pronikavou, ale zároveň i jemnou a tklivou u balad. \n\nNahrávky jako \"Ko-Ko\", \"Kim\", \"Leap Frog\" a další svědčí o Parkerově výborné virtuózní technice a složitých melodických linkách, stejně tak ale patřil i mezi velikány bluesové hry. Jeho bluesová improvizace v \"Parker’s Mood\" představuje jednu z nejpůsobivějších nahrávek v dějinách jazzu. \n\nV různých obdobích spojoval jazz s prvky dalších hudebních stylů od klasiky po hudbu latinskoamerickou; v tom ho pak mnozí následovali.\n\nNahrával pro tři hudební vydavatelství: Savoy, Dial a Verve. \n\nObdobí u Savoy a Dial mapují kompletní soubory nahrávek \"The Complete Savoy Sessions\", \"Charlie Parker on Dial\", \"Complete Charlie Parker on Dial\" a \"The Complete Savoy & Dial Master Takes\". Nahrávky pro Verve vyšly jako \"Bird: The Complete Charlie Parker on Verve\" a \"The Complete Verve Master Takes\".\n\n\n\n\n\n\n\n"}
{"id": "58068", "url": "https://cs.wikipedia.org/wiki?curid=58068", "title": "Reggio Emilia", "text": "Reggio Emilia\n\nReggio Emilia () je italské město v oblasti Emilia-Romagna, hlavní město stejnojmenné provincie. Město leží na římské silnici \"Via Aemilia\", pojmenované po římském konzulovi Marcu Emiliu Lepidovi, po němž neslo za antických dob název i město (Regium Lepidi) a dodnes se po něm jmenuje celý region Reggio Emilia. Před sjednocením Itálie se městu říkalo prostě \"Reggio\", případně \"Reggio di Lombardia\".\n\nBagno, Botteghino di Sesso, Cadè-Gaida, Case Bigi, Case Manzotti-Scolari, Case Pirondi, Case Vecchie, Caseificio Laguito, Castel Baldo, Castellazzo, Castello di Pratofontana, Castello di Vialato, Chiesa di Bagno, Codemondo, Corticella, Fogliano, Gavasseto, Ghiarda, Ghiardello, Guittone d'Arezzo, Il Cantone di Marmirolo, Il Cantone di Pieve Modolena, Il Capriolo, Il Castello di Cadè, Il Chionso, La Corte, La Giarola, La Valle, Madonna Caraffa, Marmirolo, Massenzatico, Mulino Canali, Palazzina, Parrocchia di Cella, Piazza di Sabbione, Quaresimo, Roncadella, Roncocesi, Sabbione, San Bartolomeo, San Felice, San Giorgio, San Rigo, Stazione Pratofontana, Villa Corbelli, Villa Curta, Zimella\n\"Počet obyvatel\"\nDlouhou dobu byl tento region zaměřený na zemědělství; typickým produktem je Parmezán a Lambrusco. Méně známá je výroba tradičního aceto balsamico od ranného středověku.\n\nVe 20. století se začal rozvíjet průmysl, hlavně agrární technika a keramika. Reggio Emilia je sídlem firmy Max Mara.\n\n"}
{"id": "58071", "url": "https://cs.wikipedia.org/wiki?curid=58071", "title": "Diomédes", "text": "Diomédes\n\nDiomédés (řecky Διομήδης — „mazaný jak Zeus“) byl v řecké mytologii syn hrdiny Týdea, král v Argu. Šlo o jednoho z nejstatečnějších a nejsilnějších achajských bojovníků před Trójou v Trójské válce. Proslul v době, kdy nebojoval nejstatečnější Řek Achilleus. Ke konci trójské války odnesl společně s hrdinným Odysseem trójské palladium. Z války se šťastně vrátil, později se však pro manželčinu nevěru vystěhoval do Itálie, kde založil město Arpi.\n"}
{"id": "58075", "url": "https://cs.wikipedia.org/wiki?curid=58075", "title": "Reggio", "text": "Reggio\n\nReggio může být název:\n\n"}
{"id": "58080", "url": "https://cs.wikipedia.org/wiki?curid=58080", "title": "Telford", "text": "Telford\n\nTelford může být:\n\n"}
{"id": "58082", "url": "https://cs.wikipedia.org/wiki?curid=58082", "title": "Dolní Lažany", "text": "Dolní Lažany\n\nDolní Lažany jsou obcí ležící jihozápadně od města Třebíče. Nadmořská výška obce je 472 metrů nad mořem. Obec patří do správního obvodu obce s rozšířenou působností Moravské Budějovice. Žije zde obyvatel.\n\nPrvní písemná zmínka o obci pochází z roku 1459. Do roku 1956 bývaly součástí Dolních Lažan též Horní Lažany, než přešly pod správu Lesonic.\n\n\n\n"}
{"id": "58083", "url": "https://cs.wikipedia.org/wiki?curid=58083", "title": ".post", "text": ".post\n\n.post je garantovaná generická doména nejvyššího řádu. Je omezena na použití národními nebo regionálními poskytovateli poštovních služeb a soukromými společnostmi pracujícími v této oblasti. Je garantována Světovou poštovní unií, mezinárodní organizací sídlící v Bernu ve Švýcarsku. K říjnu 2004 bylo její schválení a realizace očekáváno na rok 2005, nakonec však k němu došlo až v prosinci 2009. Do „\"IANA TLD registry“\" byla přidána 8. srpna 2012.\n"}
{"id": "58092", "url": "https://cs.wikipedia.org/wiki?curid=58092", "title": "Jaderné palivo", "text": "Jaderné palivo\n\nJaderné palivo je palivo, z něhož se energie uvolňuje prostřednictvím jaderných reakcí a to buďto rozpadem (štěpením) nebo fúzí. V současnosti se prakticky využívá pouze štěpná jaderná paliva jako uran nebo plutonium. Do budoucna se počítá i s thoriem, kterého zemská kůra obsahuje výrazně více. Z jaderného paliva musí být pro využití v jaderných reaktorech vyrobeny palivové elementy, které se od sebe konstrukčně významně odlišují v závislosti na typu reaktoru.\n\nPojmy jaderné palivo – \"jaderný materiál jež se štěpí (slučuje)\" a palivové elementy – \"konstrukční prvek obsahující jaderné palivo, který slouží jako první fyzická bariéra před únikem radioaktivních látek do okolí, usnadňuje manipulaci s palivem atd.,\" se často zaměňují, protože je zpravidla jasné, o kterém pojmu se mluví.\n\nZ pohledu jaderné fyziky mohou být jaderným materiálem v podstatě téměř všechny izotopy všech prvků. Sloučením jader lehkých prvků (do železa) se uvolňuje jaderná energie, rovněž tak štěpením těžkých prvků (od železa výše), jak ukazuje obrázek napravo. Pouze však některé z těchto prvků lze v našich podmínkách štěpit (sloučit) a navíc velká část z nich má příliš krátký poločas rozpadu a v přírodě se tudíž nenacházejí. Tyto a další faktory pak fakticky omezují jaderné palivo na tyto izotopy:\n\npro štěpení:\n\nNe náhodou mají izotopy vhodné pro štěpení lichý počet nukleonů. Nukleony se totiž mají tendenci v jádrech párovat a tím snižovat vnitřní energii jádra a lze říci, že tato jádra pak \"lépe drží pohromadě\" (zmíněné izotopy se nazývají štěpitelné). Má-li však jádro jeden nukleon navíc, tento nukleon se snaží rovněž své energie zbavit a jádro je tak zpravidla méně stabilní a umožňuje jednodušší štěpení (tyto izotopy se nazývají štěpné). Nicméně i izotopy se sudým počtem nukleonů lze štěpit a využít tak jako palivo.\n\npro fúzi:\n\nFúze je v dnešní době odkázána prakticky pouze na dva izotopy vodíku. Očekává se, že v budoucnu bude využíváno i He, nicméně to se na zemi prakticky nevyskytuje. Možným zdrojem je tak měsíční regolith, který za miliony let vystavení slunečním větrům mohl této látky zachytit obrovské množství.\n\nNa rozdíl od konvenčních paliv z nichž se uvolňuje energie změnou chemických vazeb v palivu například hořením, se z jaderného paliva uvolňuje energie pomocí změn v jádrech atomů. Jaderné síly, které udržují jádro pohromadě jsou však o několik řádů silnější než síly elektromagnetické, které jsou podstatou chemických vazeb, a skýtají tudíž mnohem větší potenciál pro uvolnění energie než konvenční paliva vzhledem k jejich množství.\n\nPorovnání energetického potenciálu:\n\nVýhřevnost černého uhlí se pohybuje mezi 21 000 až 31 000 kJ/kg a vodíku 119 550 kJ/kg. Rozštěpením jednoho jádra U se uvolní zhruba 200 MeV\nenergie. Za předpokladu, že bychom byli schopni rozštěpit všechny jádra U o celkové hmotnosti 1 kg, uvolnilo by se více energie než 8×10 kJ. Ještě lépe je na tom syntéza lehkých prvků. Sloučením jader deuteria a tritia vzniká 14,1 MeV energie. Při přepočtu na 1 kg paliva by se uvolnilo okolo 9×10 kJ. Bohužel dnešní reaktory neumožňují ani zdaleka využít veškerý potenciál skrytý v jaderných silách. Fúzní reaktory teprve nedávno překonaly důležitý milník, kdy se jim povedlo uvolnit více energie ze \"spáleného\" paliva, než je potřeba k jeho \"zapálení\". Jaderné reaktory umí uvolňovat energie s vysokým ziskem již řadu desetiletí, nicméně ani tak nejsou dnešní jaderné reaktory, určené pro výrobu energie, schopny z 1 kg paliva obohaceného zhruba na 4 % U dostat více než 50 MWd (megawattdní), které odpovídá zhruba 5×10 kJ. Z těchto hodnot je jasné, že jeden kg jaderného paliva v sobě skrývá o několik řádu více energie než konvenční paliva.\n\nPro lepší představu výsledku výpočtů lze říci, že jedna běžná peletka UO o hmotnosti 5 g dokáže nahradit okolo 850 kg černého uhlí o průměrné výhřevnosti.\n\n\"Fúzní jaderné reaktory jsou teprve ve výzkumné fázi (např. Tokamak) a článek se jím dále nezabývá.\"\nJaderné palivo lze kromě dělení podle prvků z fyzikálního pohledu rozdělit podle řady dalších hledisek.\n\nNejčastější typem paliva je do 5% obohacené pevné uranové palivo oxidického typu ve formě UO.\n\n\"Tato část se vztahuje k výrobě typického oxidického jaderného paliva od obohacení uranu až do formy palivových peletek.\"\n\nObohacené jaderné palivo je nejčastěji ve formě UF nebo UF (tato plynná forma se užívá při obohacování centrifugami či difuzory). Následně se chemickými procesy přemění na práškovou formu UO. Tato prášková forma je následně rozemleta na jemnější částice a za pomocí různých pojidel je vytvořen tzv. granulát. Ten je následně přetříděn, lisován a žíhán. Nakonec je granulát sintrován do finální podoby paliva, nejčastěji peletek(viz obrázek). Posledním krokem je broušení peletek a jejich třídění v případě že jsou vadné. Peletky musí odpovídat předepsanému tvaru s vysokou přesností, tak aby je bylo možné uložit do palivových článků.\n\nPeletky mají tvar válce o výšce 10 až 15mm a průměru 8 až 15mm. Peletky lze podle tvaru rozlišit na dvě koncepce\n\nZápadní konstrukce se od východní odlišovala jemnými vyhloubeními v \"podstavách\" peletek, které slouží jako volný prostor k hromadění plynných produktů štěpení. Ruská konstrukce peletek zahloubení neměla, protože k hromadění štěpných produktů využívala centrální válcový otvor v peletce. Tyto konstrukční odlišnosti měly významný vliv především na teplotní profil paliva za provozu, který zásadním způsobem ovlivňuje praskání peletek.\n\n\n"}
{"id": "58094", "url": "https://cs.wikipedia.org/wiki?curid=58094", "title": "R4", "text": "R4\n\nR4 může mít více významů.\n\n\n"}
{"id": "58096", "url": "https://cs.wikipedia.org/wiki?curid=58096", "title": "Guta Habsburská", "text": "Guta Habsburská\n\nGuta (Jitka) Habsburská (13. března 1271, Rheinfelden – 18. června 1297, Praha) byla českou královnou, první manželkou Václava II. \n\nGuta pocházela z rodu Habsburků, narodila se v manželství pozdějšího římského krále Rudolfa I. a Gertrudy z Hohenbergu. Již jako tříletá se stala objektem politických plánů svého otce, když byla na koncilu v Lyonu (1274), zasnoubena stejně starému vnuku Karla z Anjou. Není sice výslovně uvedeno, že se z šesti Rudolfových dcer jedná právě o Gutu, nicméně její zasnoubení dokazuje stručná zpráva v Basilejských análech a listina z 2. července 1275.\nKdyž Rudolf Habsburský v roce 1276 v rámci vídeňských mírových smluv s Přemyslem Otakarem II. sjednal, že se některá z jeho dcer (jméno nebylo uvedeno) provdá za českého kralevice Václava, tehdy pětiletého, možná měl již tehdy na mysli Gutu, přestože byla stále oficiálně zasnoubena s Karlem Martelem.\n\nJednalo se o plán na další výhodný sňatek, který Rudolf I. sjednal pro své děti. Ostatní dcery totiž rovněž provdal do různých mocných rodů a sňatková politika byla mimo jiné jednou z jeho opor při získávání spojenců proti českému králi.\n\nK formálnímu sňatku (zasnoubení) Václava a Guty došlo již roku 1279 v Jihlavě, druhý sňatek se uskutečnil počátkem roku 1285 v Chebu a nevěsta dostala jako věno \"„vévodství Rakouské od hranic moravských až k hranicím dunajským\"“ (Václav se ovšem nakonec těchto území nedočkal). Následovala slavnostní svatební noc, ale poté odvezl Rudolf svoji dospívající dceru nazpět do Německa. Prý kvůli hříchu, který ovládl pražský dvůr (měl tím na mysli nelegitimní soužití ovdovělé královny Kunhuty se Závišem z Falkenštejna). Ve skutečností tím držel Václava II. v šachu, protože bez manželky nemohl jako jediný žijící Přemyslovec zplodit legitimního dědice.\n\nJedna z hypotéz tvrdí, že na počest královny bylo pojmenováno město Jičín, nicméně v té době se používala pouze verze Guta, tedy se nezdá být pravděpodobná. Existují však prameny dokazující, že první písemná zmínka o Jičíně jako statku se objevila v Gutině listině z roku 1293.\n\nTeprve když Václav II. ohlásil roku 1287 svoji královskou korunovaci (která se však tehdy neuskutečnila), přesídlila konečně v létě do Prahy i jeho choť Guta Habsburská. Kunhuta Uherská byla v té době již po smrti, a tak začala na Václavově dvoře brzy udávat tón právě mladá královna, podle zbraslavského kronikáře prý půvabná, vznešená a především nesmírně cudná a ctnostná paní.\n\nGuta chovala stejně jako její otec velkou zášť k dobrodružnému Falkenštejnovi a patrně přispěla k tomu, že její choť přestal být otčímovi nakloněn a nakonec ho dal popravit. Guta byla především zastánkyní habsburských zájmů na pražském dvoře. Podporovala Václava v jeho zájmu o Polsko a byla také prostředníkem při urovnávání neshod mezi svým mužem a svým bratrem, pozdějším římským králem Albrechtem.\n\nTeprve 2. června roku 1297 se v Praze uskutečnila již několikrát předtím plánovaná korunovace Václava II. na českého krále. Slavnost byla velkolepá, ale šestadvacetiletou královnu, která od nedávného (již devátého) porodu churavěla, okázalý obřad, při němž musela být obtížena skvostným šatem a honosnými korunovačními šperky, k smrti unavil. Dva týdny poté (v šestinedělí) zemřela, stejně jako předtím její poslední dcera Guta.\n\nBěhem desetiletého manželského soužití s Václavem II. dala Guta Habsburská život deseti dětem. Dospělého věku se dožili pouze druhorozený syn Václav III. (jeho sestra – dvojče Anežka zemřela), poslední přemyslovský král na českém trůně, a dcery Anna, Eliška a Markéta.\n\nNeustálá těhotenství Gutu nesmírně vyčerpávala, poslední porod byl navíc patrně předčasný a měl přímý vliv na její předčasnou smrt.\n\n\n\n"}
{"id": "58098", "url": "https://cs.wikipedia.org/wiki?curid=58098", "title": "Barrandovský most", "text": "Barrandovský most\n\nBarrandovský most je pražský silniční most přes řeku Vltavu, vybudovaný v letech 1978–1988 jako most Antonína Zápotockého. Je významným dopravním uzlem jižní části hlavního města a nejrozáhlejším mostním dílem v Praze. Spojuje čtvrť Braník na pravém břehu a Hlubočepy na levém břehu a je pojmenován podle Barrandova, protože navazuje také na sem vedoucí komunikaci. Má čtyři pruhy v každém směru, je přístupný i chodcům a cyklistům. Je součástí Městského okruhu, objíždějící užší centrum Prahy.\n\nJde o nejvytíženější komunikaci v České republice. Denně přes něj podle statistiky v roce 2017 projelo 142 000 vozidel.\n\nŠířka mostu kolísá od 40 do 55 m, celková délka mostu je 352 m. Mostovka se nachází ve výši 15 m nad hladinou Vltavy, rozpětí polí jsou 34 + 61 + 71 + 72 + 66 + 45 m. Barrandovský most je spolu s Holešovickým železničním mostem jeden ze dvou šikmých mostů přes řeku v Praze, svírá s řekou ostrý úhel (53 stupňů). Na levobřežním vyústění mostu se nalézá půdorysně složitá, neúplná a zčásti mimoúrovňová křižovatka čtyřproudých komunikací. Na Městský okruh se zde napojuje Chuchelská radiála (Strakonická) a tzv. Barrandovská spojka (K Barrandovu) sloužící jako spojka na Pražský okruh. Směry Chuchelská radiála a Barrandovská spojka nejsou navzájem propojeny.\nMost byl postaven ve stylu brutalismu, většina povrchů je z betonu. Architektem dopravního uzlu byl Karel Filsak. Na předmostích jsou umístěny ohromné betonové plastiky sochaře Josefa Klimeše. Na pravém břehu je to \"Rovnováha\", přezdívaná „Červ dobyvatel“. Na levém břehu jsou dvě betonové mísy. Tomuto dílu, které slouží jako zastřešení schodiště, se přezdívá „Hroší lázeň“ nebo také „Krmítko pro slony“. \n\nZmíněná „Hroší lázeň“ se využívá k provozování tzv. industriálního alpinismu, což jsou horolezecké aktivity, zaměřené na objekty, které jsou dílem člověka – například pilíře mostů, výškové budovy, tovární komíny a jiné stavby. Prvovýstup na na „Hroší lázeň“ uskutečnili tři lezci 3. března 2003.\n\nJiž od 18. století v těchto místech umožňoval přechod řeky pontonový most. Po 1. světové válce vznikl velkorysý projekt dvou mostů v různých výškách, které měly spojit Hlubočepy s Braníkem a Dívčí hrady s Kavčími horami. V období po 2. světové válce byl již navrhován jediný most, vzniklo celkem 13 koncepčních variant, z nichž některé počítaly s tunely pod barrandovskými terasami. V srpnu 1976 byla nakonec vybrána varianta šikmého přemostění.\n\nPřípravné práce začaly v roce 1978. Jižní polovina byla zprovozněna 20. září 1983, severní v roce 1988. Most byl postaven jako šestipolový spojitý nosník z předpjatého betonu podle návrhu inženýrů Jiřího Hejnice, Pavla Tripala a architekta Karla Filsaka. Pro svou složitou půdorysnou dispozici byl betonován na skruži.\n\nPřed dokončením jižní části Pražského okruhu přes něj projížděla většina tranzitu ve směru východ–západ včetně spojení dálnice D1 z Brna a dálnice D5 z Plzně. Po vyloučení kamionové a další dopravy na Pražský okruh v roce 2010 zátěž klesla krátkodobě na 80 tisíc vozidel, později se však opět zvýšila na 136 000 aut denně v roce 2014 a opět se Barrandovský most stal nejvytíženější českou komunikací.\n\nOd roku 2020 jsou předpokládány opravy Barrandovského mostu za stovky milionů korun, který je na hranici životnosti a bude se muset opravit. Předpokládá se, že opravy způsobí dopravní kolaps a časté dopravní kolony po celé Praze, i když bude vždy most z části průjezdný, plnohodnotná objížďka mostu totiž neexistuje.\n\nPrůjezd vozidel po tomto mostě ve vybraných letech:\n\n\n"}
{"id": "58099", "url": "https://cs.wikipedia.org/wiki?curid=58099", "title": "Miloš Jakeš", "text": "Miloš Jakeš\n\nMiloš Jakeš (vlastním jménem Milouš Jakeš, * 12. srpna 1922 České Chalupy) je český komunistický politik, který v letech 1987–1989 působil jako generální tajemník ÚV KSČ.\n\nNarodil se 12. srpna 1922 v obci Brloh, osada České Chalupy (okres Český Krumlov) do chudé rodiny truhláře a drobného zemědělce. Absolvoval Obecnou školu v Jaroníně a Měšťanskou školu v Brloze. Od roku 1937 začal pracovat jako montér v Baťových závodech ve Zlíně (v letech 1949–1989 přejmenovaný na Gottwaldov), kde současně navštěvoval Vyšší průmyslovou školu elektrotechnickou. V roce 1944 absolvoval s vyznamenáním.\n\nRoku 1945 se stal členem KSČ, ve které začínal působit jako funkcionář SČM. Roku 1947 začal pracovat v národních výborech, přičemž v letech 1950–1952 byl předsedou jednotného národního výboru v Gottwaldově. Od roku 1952 do roku 1955 působil v Praze jako tajemník ÚV ČSM pro ideologii, kulturu a mezinárodní vztahy.\n\nV roce 1955 ho strana vyslala do Moskvy za účelem studia na Vysoké stranické škole při ÚV KSSS. Ve stejném ročníku s ním studoval i Alexandr Dubček a jiní funkcionáři KSČ. Získal titul doktora sociálně-politických věd RSDr.\n\nPo návratu z Moskvy roku 1958 byl zařazen do aparátu ÚV KSČ jako referent v oddělení paliv a energetiky. Odtud byl však brzy přeřazen do oddělení státních orgánů. V roce 1963 se stal prvním náměstkem předsedy Ústřední správy pro rozvoj místního hospodářství. V letech 1966 až 1968 působil jako náměstek ministra vnitra Josefa Kudrny a zároveň jako člen Ústřední kontrolní a revizní komise KSČ. Roku 1968 byl zvolen předsedou této komise.\n\nPři událostech pražského jara 1968 zastával Miloš Jakeš funkci člena Ústřední kontrolní a revizní komise KSČ, kam ho zvolil v roce 1966 XIII. sjezd strany. Tam také poprvé zazněly hlasy požadující reformaci starých přístupů dostávajících se do konfliktu s potřebami doby, zejména se volalo po opuštění administrativně direktivní metody řízení společnosti a ekonomiky. Tato situace spolu se sílícím tlakem Slováků na zvýšení jejich role při řízení státu vyústila v odvolání Novotného z funkce generálního tajemníka ÚV KSČ.\n\nJakeš sám byl stoupencem těchto tendencí, i když ho znepokojovala názorová nejednotnost strany a sílící protisocialistické trendy ve společnosti. Ze své funkce se osobně podílel na přípravě některých liberalizačních zákonů, například o lidských právech a svobodách (konkrétně zákon spolčovací a shromažďovací).\n\nNa zasedání ÚV KSČ v dubnu 1968, kde byl schválen akční program „socialismus s lidskou tváří“, byl poté zvolen 36 hlasy ze 40 předsedou Ústřední kontrolní a revizní komise KSČ. Jeho pracovní náplní bylo podrobovat revizi stanoviska strany a vyjadřovat se k nim. Do kompetencí komise patřil také dohled nad hospodařením KSČ a řízení práce na ministerstvu státní kontroly. Ve svých vyjádřeních často kritizoval nejednotnost strany a zaměňování liberalizační politiky za návrat před únor 1948. Z této funkce se také účastnil jednání v Čiernej nad Tisou, kde došlo ke konfrontaci reformační politiky s názory ÚV KSSS, a Bratislavského setkání, na němž bylo podepsáno prohlášení, že se Československo bude i nadále držet socialismu.\n\nPo intervenci vojsk Varšavské smlouvy 20. 8. 1968 odlétá 24. 8. spolu s ostatními z vedení strany vyjednávat do Moskvy. Podle vlastních slov byl „přesvědčen, že přijetí protokolu je východiskem k řešení složité situace v zemi a předpokladem pro pokračování všeho zdravého z polednové politiky.“ Spolu se všemi ostatními (s výjimkou na jednání právě nepřítomného Františka Kriegla) ho tedy podepsal.\n\nPo návratu z Moskvy se ze své pozice podílel na plnění tohoto protokolu (obnovení socialistických přístupů v hospodářství, upevnění spolupráce se SSSR), i když osobně vstup vojsk považoval za porážku českého národa a jeho podpis pod tzv. Zvacím dopisem nikdy nebyl.\n\nV roce 1971 byl zvolen členem Sněmovny lidu Federálního shromáždění (1981–1989 je členem jejího předsednictva), i nadále však setrvával i ve funkci předsedy Ústřední kontrolní a revizní komise KSČ. Z této pozice se spolu s dalšími z komise zabýval bývalými členy strany, jež byli vyloučeni po prověřovacích pohovorech v roce 1970 a odvolali se proti tomuto rozhodnutí. Rozhodoval o jejich opětovném přijetí do strany, popřípadě odpovídajícím pracovním zařazení. Dále měl v popisu práce kontrolu placení členských příspěvků. Byl také nadále zastáncem reforem v politice KSČ, zvláště pak změn cenové politiky a omezení těžkého průmyslu, jež mělo spolu s budováním jaderných elektráren zmírnit ekologickou zátěž naší země.\n\nPo odchodu z funkce roku 1977 byl kooptován za člena ÚV KSČ a jmenován jeho tajemníkem pro oblast zemědělství a potravinářství, čemuž se věnoval již v mládí při zakládání jednotných zemědělských družstev. Za doby jeho působení započal proces omezování reglementace zemědělské výroby a hledaly se účinné ekonomické nástroje, které by měly zvýšit produkci tak, aby se vyrovnala té západní (především používání velkých dávek umělých hnojiv, což mělo za následek devastaci životního prostředí). Bylo také zastaveno slučování jednotných zemědělských družstev. Jako dlouhodobý cíl byla vytyčena zemědělská soběstačnost Československa a zkvalitnění života na venkově.\n\nRoku 1981 byl jmenován do předsednictva ÚV KSČ a změnilo se i jeho pracovní zařazení. Jeho nynějším zaměřením byla ekonomická oblast. Snažil se o částečné využití zbožně-peněžních vztahů v centrálně plánovaném socialistickém hospodářství. V této oblasti ale nezaznamenal kvůli odporu části strany valné úspěchy. Funkce od něj také vyžadovala účast na mnoha mezinárodních konferencích a zahraničních delegacích. Roku 1987 se stal generálním tajemníkem ÚV KSČ.\n\nProjev Miloše Jakeše v Červeném Hrádku, který se posléze stal terčem posměchu u nemalé části národa, přispěl svým způsobem ke konci reálného socialismu. Ten byl v té době reprezentován Jakešovou osobou a jeho vystoupení delegitimizovalo celý režim.Projev se uskutečnil 17. července 1989, tedy krátce po zveřejnění petice Několik vět, v kulturním domě v plzeňské části Červený Hrádek.\n\nJakeš se domníval, že je třeba mobilizovat kádry strany, a chtěl si promluvit s předsedy okresních výborů. Přítomni tehdy byli všichni pravověrní soudruzi z celého Plzeňska. Jakeš dorazil do Červeného Hrádku ze zasedání generálních tajemníků v Rumunsku. Podle svých slov ho k burcování stimulovalo chování Gorbačova, který na nic a nikoho neměl čas.Nejdůležitější bylo podle Jakeše dobré plnění ročního plánu a příprava na úspěšný přechod do nových hospodářských podmínek. Během projevu otevíral témata, která byla do té doby tabu, například vztah strany k Dubčekovi, nebo rok 1968. Jakeš se pokusil naznačit, že situace v Československu se musí změnit, jinak je konec nevyhnutelný. Změna však měla zůstat v komunistických rukou. Mluvil o demokratických řešeních i předkládání návrhů zákona všelidové diskuzi. Vyslovil také citát „\"demokracie je diskuze\"“ (jeho autora, T. G. Masaryka, však nezmínil). Poukázal také na to, jak se mají mnozí umělci dobře, čímž chtěl vyvolat ve společnosti závist. „\"Ti umělci, kteří to podepsali. Žádnej z nás nebere takový platy, prostě, jako berou oni. Dostávám jednou ročně výpis… seznam těch umělců, kteří berou nad těch 100 tisíc korun. No tak řekněme paní Zagorová, je to milá holka, všechno… ale ona už tři roky po sobě bere 600 tisíc každý rok. A další ne 600, milión, dva milióny berou. Jandové a jiní každý rok. Ti náhodou neprotestovali.“\" Z Jakešova projevu bylo možné vyčíst lítostivé přiznání tristní situace ve vedení strany, která si uvědomuje možný blížící se konec. To potvrzuje i výrok o tom, že strana se cítí „jako kůl v plotě.“Na veřejnost se oficiálně dostaly jen některé citace: „\"To se neobejde bez řady problémů, které bude třeba za pochodu řešit. Lidé však musí vidět, že v čele tohoto zápasu stojí komunisté, že je to strana, která jako bojová síla orientuje společnost správným směrem. Aktivizace komunistů je také smyslem přípravy a průběhu výročních členských schůzí i celého období před XVIII. sjezdem KSČ. Ne slovy, ale konkrétními činy upevníme socialismus.“\"\n\nNa rozdíl od jeho předchozích veřejných projevů, které byly vždy připravené, mluvil Jakeš v Červeném Hrádku spatra. Věty postrádaly logiku i správnou větnou stavbu. Velmi chabý projev obsahoval mnoho negramotnosti, nesmyslů, nechtěného humoru a sebelítosti. Na to narážely odkazy na listopadových demonstracích. U občanů Jakešovo vystoupení jen zesílilo pocity zoufalství, bezmoci a studu. Projev měl původně běžet v přímém přenosu Československé televize, nakonec se však cenzoři rozhodli nahradit ho symfonickým orchestrem. Na veřejnosti se však brzy objevil. Záznam se totiž dostal do rukou Alexandra Vondry, který ho odeslal do Svobodné Evropy. Lidi tehdy uslyšeli, že se komunisti cítí jako kůl v plotě. Přestali z nich mít strach, a to bylo pro revoluci blahodárné\".\"Svobodná Evropa odvysílala projev sestříhaný tak, aby řečníka zesměšnila, s ironickým (snad až příliš) komentářem Milana Schulze. Mezi lidmi se kromě tohoto záznamu šířila také nesestříhaná verze. Pro posluchače to byla příležitost slyšet, jak mezi sebou komunisté mluví, což pro ně bylo osvobozující. Zároveň projev lidem potvrdil to, co si po mnoha letech úmorné normalizace o představitelích KSČ mysleli.Obavy z komunistů rychle opadávaly a lidé se jim začali smát. Lidé si uvědomili, kdo jim vládne a komunisté tak ztratili poslední zbytky respektu.\n\nZ kulturního domu, kde byl tento projev přednesen, se stal pomník totality. Ze sálu byla nejprve diskotéka, dnes je v pronájmu technického družstva. Jakeš se s odstupem času nechal slyšet, že za únikem nahrávky stojí StB. Podle něj vnitřní nepřátelé zneužili projevu ke zdiskreditování komunistické strany a na videonahrávku vybrali to, co se jim hodilo.\n\n17. listopad odstartoval poslední týden Miloše Jakeše ve funkci nejvýše postaveného komunisty ve státě – generálního tajemníka ÚV KSČ. Večer toho dne odjel Miloš Jakeš do rekreačního střediska na Orlíku. Tam se také za pár hodin dozvěděl o tom, co se stalo na Národní třídě. Nepřikládal tomu ale příliš zvýšenou pozornost, neboť Alojz Lorenc, tehdejší šéf StB, kterého dnes Miloš Jakeš označuje za jednoho z hlavních viníků listopadových událostí, mluvil tak, že se to jen „trošku zamotalo“ a že „k ničemu vážnému nedošlo“. V následujících dnech také na Orlík dorazila zpráva o dalších nepokojích v Praze a také o smrti Martina Šmída, studenta Matematicko-fyzikální fakulty Univerzity Karlovy, která se ale ukázala jako nepravdivá.\n\nNa neděli 19. listopadu pak Jakeš na popud Miroslava Štěpána svolal jednání předsednictva, na kterém se diskutovalo o stávkách a shromážděních. Předsednictvo přijalo závěr, že má František Pitra vystoupit v televizi s prohlášením. Zatímco komunisté jednali, vznikalo v Činoherním klubu Občanské fórum, které přijalo své ustavující prohlášení s požadavkem rezignace Miloše Jakeše a spolu s ním i dalších komunistických pohlavárů.\n\nNásledujícího dne – v pondělí 20. listopadu – zveřejnilo Rudé právo stanovisko Ústředního výboru: „\"V posledních dnech se různé skupiny osob snaží za aktivní podpory některých západních sdělovacích prostředků, zejména rozhlasových a televizních stanic, vyvolat konfrontaci se státní mocí, destabilizovat politickou situaci, navodit ovzduší společenského neklidu v naší zemi.“\"\n\nTen samý den ale také odešel telegram z americké ambasády do USA. Bylo v něm napsáno, že z Jakeše se stal terč demonstrantů skandujících \"„Jakeše do koše“ \"či \"„Pryč s Jakešem\"“. Vedení KSČ se snažilo dostat z různých orgánů a organizací rezoluce, které by podporovaly a obhajovaly páteční zásah na Národní třídě.Rudolf Hegenbart, vedoucí oddělení státní administrativy (takzvaného 13. oddělení), kterého dnes Jakeš uvádí jako jednoho z hlavních zrádců strany, neboť podle jeho slov požadoval urychlit přestavbu a chtěl proto svrhnout vedení KSČ, měl z videozáznamu z Národní třídy udělat sestřih, který by prokazoval útoky ze strany demonstrantů namířené proti příslušníkům SNB. Tento úkol však Hegenbart splnit nemohl, jelikož žádné takové záznamy nenašel.\n\nV úterý 21. listopadu si Miloš Jakeš naplánoval, že vystoupí v televizi, kde chtěl vyzvat národ k podpoře. Od ředitele televize mu však přišel dopis, že jeho projev se vysílat nebude, neboť to zaměstnanci odmítají. V jednání tedy byly různé další alternativy, kdo proslov odvysílá.\n\nV devět hodin večer potom Jakeš opravdu v televizi vystoupil. Jeho proslov trval přibližně šest minut, a zatímco většina lidí od něj očekávala, že padne rozhodné slovo k pátečním událostem na Národní třídě, Jakešův vzkaz byl, že československá vláda bude i nadále socialistická a že pro naši zemi žádná jiná perspektiva neexistuje. Společnost varoval, aby nezapomínala na všechny výdobytky socialismu z minulých desetiletí. Připustil, že jsou potřeba určité reformy, ale že socialismus má zůstat nejvyšším cílem strany, potažmo vlády. Toho, co se stalo v pátek, se generální tajemník dotkl jen v nepatrné části svého mimořádného vystoupení, když pouze v jedné větě zopakoval, že se zásah prošetří. O policejní brutalitě však nemluvil vůbec. Naopak, odsoudil \"„skupiny, které manipulují s mládeží a zneužívají její upřímný zájem, aby se věci pohnuly dopředu“.\"Celý jeho proslov byl mimo realitu, neboť revoluce byla v plném proudu.\nV noci na 22. listopadu přijely k Praze Lidové milice, aby protestující zastrašily. Kvůli sporům o to, kdo je vlatně poslal a o politickou zodpovědnost za tuto akci se však záměr nedařil, značná část jich nebyla do Prahy vpuštěna. Jakeš později uvedl, že na radu ostatních jejich povolání navrhl předsednictvu strany jako jejich vrchní velitel, a to akci „s jistou nechutí“ schválilo. Nesvolal ale Radu obrany státu, která by mohla povolat armádu, čehož později litoval.\n\nVe čtvrtek 23. listopadu se Jakeš sešel s několika horníky z podniku Severočeské hnědouhelné doly, kteří byli jednoznačně proti chystané generální stávce. Při odchodu z jednání totiž podtrhli, že mají strach, že současná situace vyvolá ekonomický chaos. Připustili, že některé stížnosti na páteční události jsou oprávněné, ale nebyli spokojení s tím, že na jejich názor se nikdo neptal. Miloš Jakeš si ze schůzky vyvodil jasnou podporu strany pracujícími.\n\n24. listopadu 1989 – tedy týden po zásahu bezpečnostních sil na pražské Národní třídě – nezbývalo Jakešovi nic jiného než rezignovat na funkci generálního tajemníka Ústředního výboru Komunistické strany Československa. Když před desátou hodinou ranní přijel na mimořádné zasedání ÚV KSČ, které se toho dne se konalo v Praze ve Vokovicích v budově Vysoké školy politické, stále doufal, že se situace dá zachránit. Hovořil tehdy o přání, \"„aby ze sálu odešel ústřední výbor naprosto jednotný,“\" nebo o tom, \"„aby strana získala vážnost a autoritu, kterou zejména v posledních dnech ztrácela“\". V ten moment ale byla tato slova už mimo politickou realitu naprosto. Jak situaci posléze zhodnotil šéf Socialistického svazu mládeže Vasil Mohorita, v té době již přikloněný na stranu stávkujících studentů: \"„Celé jednání bylo bezvýchodné a zmatené.“\" V sedm hodin večer Jakeš oznámil rezignaci svou i všech dalších členů předsednictva, sekretariátu i tajemníků ÚV KSČ. V osm hodin byl pak novým generálním tajemníkem zvolen Karel Urbánek, ale ani on už neměl šanci zachránit rozpadající se vládní režim.\n\n28. listopadu pak Husák uvolnil Jakeše i z jeho funkce předsedy Rady obrany státu. Následovala Jakešova rezignace z postu předsedy ÚV Národní fronty 3. prosince a 7. prosince byl spolu s Miroslavem Štěpánem zbaven členství ve straně.\n\nV demokratické společnosti Jakeš své názory nezměnil. V roce 2017 Gorbačovovu perestrojku kritizoval, že narušila tehdejší status quo vylučující byť i jen veřejnou výměnu názorů: \"„Byla nepromyšlená. Pomohla vytvářet nespokojenost, ačkoliv s ní měla bojovat. Otevřela prostor k ničím neomezené otevřenosti. Každý si říkal, co chtěl, kritizoval, co se mu zlíbilo, a tak místo sjednocení vznikal rozkol.“\"\n\nI přesto, že v občanském průkazu je Jakeš oficiálně Miloušem, sám upřednostňuje jméno Miloš, neboť to mu prý chtěli dát jeho rodiče a měl ho i celý život na všech vysvědčeních a nejrůznějších legitimacích a používal ho i po celou dobu své politické kariéry a pod ním také publikoval. Říká, že farář, který ho křtil, do křestního listu zapsal Milouš a tvrdil, že je to lepší. Občanský průkaz se pak vystavoval důsledně podle rodného listu, a proto je v něm zapsán jako Milouš. Toto křestní jméno se později na veřejnost dostalo skrze bývalého ministra vnitra Sokola, kterému se Jakeš legitimoval při výslechu.\n\nV roce 2017 měl v Jihlavě premiéru film režiséra Pavla Křemena o Miloši Jakešovi s názvem \"Milda\".\n\n"}
{"id": "58101", "url": "https://cs.wikipedia.org/wiki?curid=58101", "title": "Alžběta Lucemburská", "text": "Alžběta Lucemburská\n\nAlžběta Lucemburská (28. února 1409 – 19. prosince 1442, Győr) byla česká, uherská a římská královna, dcera Zikmunda Lucemburského a jeho druhé choti Barbory Cellské.\n\nAlžběta se narodila v roce 1409 jako první dítě Zikmunda a Barbory a tehdy nikdo nemohl tušit, že bude i dítětem jediným. Byla dědičkou českého a uherského trůnu, na nichž se její otec ocitl jako poslední z rodu Lucemburků. Mezi její předky vzdáleně patřili i český král Přemysl Otakar I. a jeho druhá manželka Konstancie Uherská, vnučka uherského krále Bély III. Příliš společného s původní uherskou královskou dynastií Arpádovců už neměla, jejich krev už v této době byla ovšem velmi řídká – ostatní potomci Arpádovců už jim byli zrovna tak vzdálení. Co se týče českých předků, jejím dědem byl Karel IV., syn poslední Přemyslovny Elišky. Její babičkou byla poloviční Piastovna (po matce) Alžběta Pomořanská, tudíž Zikmundova dcera měla jisté nároky i na polský trůn.\n\nRoku 1411 byla Alžběta zasnoubena Albrechtu Habsburskému, byly jí tehdy dva roky a Albrechtovi šestnáct. Roku 1421 se za něj vdala. V letech 1437–1438 byl pak její manžel, jako dědic jejího otce, králem uherským, římským a českým jako Albrecht II.\n\nSvému choti Alžběta porodila čtyři děti, z toho dva syny. Prvorozený Jiří již roku 1435 zemřel, poslední Ladislav zvaný Pohrobek se narodil až koncem února 1440, to znamená po smrti svého otce. Alžběta jistě doufala, že se narodí mužský potomek, ale byla přesvědčená, že vládnout bude sama jako regentka.\n\nPo zbytek svého života se královna snažila zajistit Ladislavovi dědická práva na uherský trůn (v jejích službách byl vynikající český vojevůdce Jan Jiskra z Brandýsa). I když byl v roce 1440 Ladislav korunován uherskou svatoštěpánskou korunou, většina šlechty ho nepřijala (zvolen byl polský král Vladislav III. Varnenčik). Alžběta Lucemburská zemřela v roce 1442 v uherském Győru, zřejmě na nemoc, ale je možné, že byla otrávena. Ladislavovi Pohrobkovi nebyly ani tři roky, nejstarší dceři Anně deset let.\n\nLadislav Pohrobek se nakonec v roce 1444, po smrti Varnenčika, stal uherským králem. Správcem království po dobu Ladislavovy nezletilosti se stal sedmihradský vojvoda János Hunyady. Na Moravě byl přijat v srpnu 1453 k nelibosti českých stavů. V Čechách byla situace složitější, zemi spravovaly zemské sněmy. Českým králem byl Ladislav uznán až v listopadu 1453. Správcovskou funkci vykonával Jiří z Poděbrad.\n\nDcera Anna (1432–1462) se vdala za Viléma Saského; druhá dcera Alžběta (1436–1505) se provdala za Kazimíra IV. Jagellonského a stala se polskou královnou a litevskou velkokněžnou. Alžběta, nazývaná také „matka králů“, byla matkou mj. i pozdějšího českého krále Vladislava Jagellonského, který tak měl dynastické spojení nejen s Jagellonci, ale i Lucemburky a Habsburky.\n\n\n"}
{"id": "58105", "url": "https://cs.wikipedia.org/wiki?curid=58105", "title": "Karosa B 951", "text": "Karosa B 951\n\nKarosa B 951 je městský autobus, který vyráběla společnost Karosa v letech 2001 až 2007 (ve variantě B 951E od roku 2003). Jedná se o nástupce typu B 931.\n\nVůz vznikl modifikací předchozího modelu B 931. B 951 je dvounápravový autobus s polosamonosnou karoserií. Ta již nebyla sestavena panelově jako u vozů B 931, ale svařený skelet nejdříve prošel kataforetickou lázní, olakováním a oplechováním zinkovým plechem, teprve poté byly do skeletu namontovány další díly. Motor s převodovkou se nachází za zadní, hnací nápravou od firmy Meritor. Přední, tuhou nápravu vyrobila společnost Škoda. Přední i zadní čelo vozu vychází z typu B 931. Zadní již ale není vyboulené, ale jakoby useknuté, což bylo umožněno osazením menšího motoru. Díky tomu mohl být prodloužen interiér autobusu. Pro cestující jsou určeny plastové čalouněné sedačky potažené látkou. Ve voze se také nachází protiskluzová podlaha; prostor pro kočárek je umístěn u druhých dveří. Dveře v pravé bočnici jsou troje (ty přední jsou užší než střední a zadní).\n\nOd roku 2003 byly tyto autobusy vyráběny pouze v mírně modifikované variantě označené jako B 951E. Liší se mírně upraveným přední čelem a také lepenými okny (typ B 951, stejně jako jeho předchůdce B 931, měl okna klasicky uchycená v gumě). Na přání zákazníka je ale bylo možno nahradit skly v gumě.\n\nVýroba vozidel B 951 probíhala od roku 2002 do začátku roku 2007, kdy byla ukončena produkce řady 900. Od října 2003 pak byly tyto vozy vyráběny pouze v inovované verzi B 951E.\n\nVzhledem k silnému postavení výrobce autobusu B 951 v České republice se tyto vozy (spolu s typem B 952 s mechanickou převodovkou) vyskytují ve většině českých měst s rozsáhlým vozovým parkem veřejné městské autobusové dopravy.\n\n\n\n"}
{"id": "58108", "url": "https://cs.wikipedia.org/wiki?curid=58108", "title": "Ialomița (řeka)", "text": "Ialomița (řeka)\n\nIalomița () je řeka v Rumunsku protékající župami Prahova, Dâmbovița, Ilfov a Ialomița. Je 414 km dlouhá. Povodí má rozlohu 8900 km².\n\nŘeka pramení v župě Dâmbovița, pod vrcholem Omul v horách Bucegi, jež jsou částí Jižních Karpat. Z nich odtéká na jih, po asi 50 km se stáčí na východ, protéká hlavním městem župy Dâmbovița Târgoviște a později i Slobozií. Na středním a dolním toku protéká Dolnodunajskou rovinou U městečka Lunca Dunarii se vlévá zleva do Dunaje. Jejím hlavním přítokem je řeka Prahova zleva.\n\nK nejvyšším vodním stavům dochází na jaře, v létě dochází k ojedinělým vzestupům hladiny, které jsou způsobeny dešti. V zimě je stav vody nízký. Průměrný průtok vody činí přibližně 40 m³/s. V zimě řeka zamrzá na 1,5 až 2,5 měsíce.\n\nVyužívá se na zavlažování. Byly na ní vybudovány vodní elektrárny. Na řece leží města Târgoviște, Slobozia.\n"}
{"id": "58109", "url": "https://cs.wikipedia.org/wiki?curid=58109", "title": "Ordovik", "text": "Ordovik\n\nOrdovik je geologický útvar starších prvohor (paleozoikum) a je tedy také součástí eónu fanerozoika. Název zavedl C. Lapworth roku 1879 podle kmene Ordoviků (severní Wales) pro uloženiny tzv. druhé fauny, kterým v Čechách odpovídala Barrandova etapa D. Název sám byl však kodifikován až na 21. geologickém kongresu v Kodani roku 1960.\n\nSpodní hranice je charakterizována nástupem graptolitů (Dictyonema flabelliforma) a změnami v trilobitové fauně, svrchní hranice pak je vedena po graptolitové zóně Akidograptus acuminatus.\n\nNa konci kambria došlo k dočasnému ústupu moře a v některých oblastech i k slabému vrásnění. V geosynklinálních oblastech Evropy však sedimentační cyklus probíhal většinou bez přerušení. Ordovické moře zalilo značnou část zpevněných bloků a vyznačovalo se malými hloubkovými rozdíly. Maximální transgrese moře probíhala v caradocu (berounu). Kolem starých štítů, zejména v severních částech kontinentů, vznikaly organogenní vápence. Těmito místy pravděpodobně probíhalo teplé rovníkové pásmo. V hlubších oblastech (například ve střední Evropě, severní Africe aj.) se ukládaly písčitojílové sedimenty (hlavně graptolitové břidlice). Tyto sedimenty jsou důkazem chladnějšího podnebí v těchto oblastech. Ordovik je považován za jedno z nejchladnějších období v historii naší Země. Jižní pól se v té době nacházel na území kontinentu Gondwana v oblasti dnešní Sahary. Na tomto kontinentu se v nejvyšším ordoviku vytvořil mohutný kontinentální ledovec, jehož vznik způsobil pokles hladiny světového oceánu o sto i více metrů.\n\nPro geosynklinální oblasti jsou významné podmořské a podpovrchové výlevy zásaditých magmat. Sopečnou činností bylo moře obohacováno o železité látky. Vysrážením sloučenin železa (patrně činností baktérií) vznikla význačná ložiska seménkových železných rud (střední Čechy, Durynsko, Severní Amerika a jiné).\n\nVe Velké Británii se dělí na 5 oddělení: arenig, llanvirn, llandeil, caradoc a ashgil. Pro vývoj ordoviku na ruské tabuli jsou používány: oeland, vir, naj. V severní Americe se ordovik dělí na canad, champlain, cincinat.\n\nV Čechách díky klasickému vývoji ordoviku v oblasti Barrandienu se používá následující členění: tremadok (ve Velké Británii je řazen do kambria), arenig, llanvirn, dobrotiv, beroun, králodvor, kosov. Podrobnější členění je založeno na graptolitové fauně.\n\nPokračoval především vývoj bezobratlých živočichů v ordovických mořích. Vrcholu svého rozvoje dosáhli trilobiti. Azafidní typy (rod \"Asaphus\") s velkými plochými pancíři, typy s ostnitým pancířem\n(\"Selenopeltis\") i s výrazně členitým pancířem (\"Dalmanitina\"). Vznikaly velké formy, dlouhé až několik desítek centimetrů (\"Isotelus\"). Nejdůležitějšími však byli graptoliti, mořští živočichové, žijící jen v paleozoiku, náležející ke skupině polostrunatců (Hemichordata). Vytvářeli keříčkovité, prutovité kolonie. Díky planktonní formě se rozšířili po celém světě. Dále to byli ostrakodi, měkkýši (Gastropoda), ramenonožci (Brachiopoda), rozvíjejí se mechovky, hvězdice, hadice, řidší jsou nálezy lilijic, ježovek, explozivní vývoj zaznamenali hlavonožci s válcovitými, až 2 metry dlouhými schránkami. Rozšíření byli i Cystoidea (jablovci) se schránkami kulovitého, vakovitého či zploštělého tvaru, tvořené nepravidelně uspořádanými destičkami. Objevili se i první rybovití praobratlovci (bezčelistnaté ryby rodu \"Astraspis\") v ordovických pískovcích v Severní Americe a medúzy. Ryby měly přední část těla krytou kostěným krunýřem, který tvořil pevnou vnější kostru, neměly párové ploutve a většinou žily při mořském dně. Z rostlin se objevují první ruduchy a pokračuje vývoj výtrusných rostlin cévnatých. Klimatické podmínky a silné vrstvy zavodněných zvětralin byly ideálním prostředím pro osídlení rostlinstvem. Nálezy suchozemských rostlin v českém ordoviku (\"Bojophyton\") jsou díky nedostatečně známé vnitřní stavbě problematického zařazení. Naproti tomu řada kambrických skupin vymizela.\n\nKontinenty byly rozděleny na severní oblast (Laurentia) s Eurasií a Severní Amerikou umístěnými poblíž rovníků (nálezy evaporitů v severní Evropě svědčí o teplém klimatu), jižní oblast (Gondwana) s Austrálií, Jižní Amerikou, Afrikou, Indickým štítem, Arábií a Antarktidou ležela v chladné oblasti, o čemž svědčí nálezy ledovcových sedimentů a projevů ledovcové tektoniky například v severní Africe. Sedimenty ordoviku nasedají často diskordantně na kambrium, což svědčí o sardské (české, sardinské) fázi kaledonského geotektonického cyklu (stáří kolem 500 mil. let, název dle severního Skotska – Caledonia). V Čechách tvoří hranici mezi paraxidovým stupněm a tremadokem. Cyklus probíhal ve dvou větvích. Severní na severozápadě Velké Británie, Skotsku, Irsku až do západního Norska. Jižní větev tvoří Ardeny, Sudety a Svatokřížské pohoří (Polsko). Další fáze jsou lakelandská a grampierská. Závěrem ordoviku proběhla starokaledonská fáze, při které byl vyzdvižen čínský štít a která je charakteristická četnými hiáty v sedimentaci.\n\nPro severní Ameriku je charakteristické epikontinentální mělké moře, které ustoupilo ke konci ordoviku s nástupem applačského vrásnění. Karbonátické sedimenty s nálezy bentické fauny svědčí o teplé zóně. Oproti tomu jižní Amerika ležela v chladné zóně, sedimentovaly zde převážně psamity a pelity. Stopy zalednění jsou známy z Argentiny a Bolívie.\n\nV této oblasti byly oddělené pevninské štíty (sibiřský, čínský, kazašský) částečně zaplaveny mělkým epikontinentálním mořem, ve kterém se ukládaly hlavně karbonátické sedimenty s bentickou faunou a evapority.\n\nZ Maroka jsou známy jíly, pískovce (s nálezy brachiopodů). Významné pro klimatologii jsou stopy glaciální eroze ze svrchního ordoviku, doložené dále též z Alžírska a Libye.\n\nNa severozápadě Evropy zasahoval ordovický oceán Japetus Norsko a Britské ostrovy. Je zastoupen graptolitovými břidlicemi, klastiky, jíly, vulkanity, karbonáty. V Baltické oblasti zasahovalo moře od jihu baltického štítu (jižní a střední Švédsko) přes severní Polsko až do oblasti St. Peterburgu v Rusku. Typickými sedimenty jsou pískovce, graptolitové břidlice, v Estonsku pak kuckerzit, hořlavý sediment obsahující přes 50% organických zbytků, který je využíván jako zdroj průmyslového oleje i přímo jako palivo. Na jihu Evropy je ordovik znám z jižní Francie, Španělska, Sardinie s pelity, psamity mediteránního rázu, odpovídající Barrandienu.\n\nTato klasická oblast evropského paleozoika tvoří synklinorium se sedimenty a vulkanity mezi městy Brandýs nad Labem, Kralupy nad Vltavou, Kladno, Stříbro, Domažlice, Klatovy, Příbram a Český Brod se třemi dílčími oblastmi:\n\nLožiska železných rud jsou známa například z Ejpovic, Klabavy, Zdic, nálezy u Nučic přispěly k rozvoji oceláren na Kladně. Sedimentace byla v Barrandienu v průběhu ordoviku doprovázena bazickým submarinním vulkanismem v komárovském vulkanickém komplexu s mocností až jeden kilometr s tufy, bazalty, mandlovci a polštářovými lávami.\n\nSedimenty ordoviku až siluru v Železných horách jsou zastoupeny kvarcity, slepenci, křemenci, břidlicemi, pískovci a prachovci. Jde o ekvivalent Barrandienu, vznikající ve dvou dílčích synklinálních oblastech: přeloučské a vápenopodolské.\n\nZasahuje na území Česka do oblasti Ašského výběžku, Kraslic a Špičáku. Kraslické souvrství na bázi ordoviku s jílovitými břidlicemi, pískovci a bazickými vulkanity, franenbašské souvrství s břidlicemi, pískovci a lydity a phycodové souvrství s vápenci, břidlicemi, lydity a železnými rudami.\n\nSvrchní ordovik s bazálními kvarcity a metakonglomeráty ponikelské skupiny v krkonošském krystaliniku a fylity (pokrývačské) s kvarcity ještědského krystalinika.\n\nHranice dobrotiv-beroun je odkryta na území přírodní památky Motolský ordovik v zářezu železniční trati Praha-Smíchov – Hostivice, jde o významnou paleontologickou lokalitu. V přírodní rezervaci Staňkovka je zachycen profil svrchním ordovikem od zahořanského souvrství po kosovské souvrství. Sedimenty svrchního ordoviku jsou dále známy z lokalit jako například Praha-Libeň, Praha-Letná, Loděnice, Vráž, Králův Dvůr se stratotypem zahořanského souvrství, Levín (svah nad dálnicí), Zdice, Ejpovice atd.\n\nOrdovické vrstvy jsou viditelné spolu s mnoha dalšími vrstvami také v našem nejvýznamnějším geologickém profilu Barrandovské skály.\n"}
{"id": "58111", "url": "https://cs.wikipedia.org/wiki?curid=58111", "title": "Finnmark", "text": "Finnmark\n\nFinnmark Fylke, sámsky Finnmárkku fylka, byl kraj v severní části Norska. Správním centrem této územněsprávní jednotky bylo město Vadsø. Správcem kraje Finnmark byl \"Fylkesmann i Finnmark\". Počet obyvatel kraje k roku 2017 byl 76 149 a rozloha kraje byla 48 631 km². Od 1. ledna 2020 v rámci reformy byl kraj sloučen do nového kraje Troms og Finnmark, zahrnující starý kraj Finnmark a starý kraj Troms. Finnmark hraničil na západě s krajem Troms, na jihu s finskou provincií Lappi a na jihovýchodě s Ruskem (Murmanská oblast).\n\nKraj Finnmark byl nejsevernější a nejvýchodnější částí Norska. Současně je nejsevernějším územím pevninské Evropy. Na území Finnmarky ležel nejsevernější bod kontinentální Evropy Kinnarodden.\n\nÚzemí je obýváno již několik tisíc let, důkazem toho jsou skalní rytiny, které se nalézají například na území obce Alta. Tyto skalní rytiny jsou dnes na Seznamu světového dědictví UNESCO.\n\nNázev Finnmark je odvozen od slov \"Finn\", kterým Norové označují Sámy, a \"mark\", které označuje území. Území obývané Sámy je Nory nazýváno \"Sameland\" (Laponsko).\n"}
{"id": "58112", "url": "https://cs.wikipedia.org/wiki?curid=58112", "title": "Moravská Třebová", "text": "Moravská Třebová\n\nMoravská Třebová (německy \"Mährisch Trübau\") je město ležící v Pardubickém kraji, v okrese Svitavy, na západní Moravě. Žije zde  obyvatel.\n\nMěsto založil roku 1257 Boreš z Rýzmburka jako typické kolonizační město s pravidelným půdorysem náměstí. Řada staveb a uměleckých děl dodnes upomíná na hospodářský rozkvět a vysokou kulturní úroveň města za vlády pánů z Boskovic a Ladislava Velena ze Žerotína (1486–1622), kdy byla Moravská Třebová centrem humanistické vzdělanosti a dostala přízvisko \"Moravské Athény\".\n\nDo roku 1945 byla Moravská Třebová součástí německého jazykového ostrova zvaného Hřebečsko (Schönhengstgau) a v jejím hospodářském životě vždy dominovala textilní výroba.\n\nMěsto bylo založeno ve druhé polovině 13. století českým šlechticem Borešem z Rýzmburka, nejstarší písemná zmínka pochází z roku 1270. První rozkvět nastal za Ladislava z Boskovic po roce 1485. Po požárech v letech 1509 a 1540 město rozšířeno, stavěno z kamene a cihel, a opevněno kamennými hradbami s jedenácti baštami. V majetku Ladislava Velena ze Žerotína na přelomu 16. a 17. století město centrem humanismu, dostává přízvisko \"Moravské Athény\". Ladislav Velen také dává vystavět nynější chloubu města, manýristická arkádová křídla zámku. Po třicetileté válce panství v majetku Lichtenštejnů, postupný úpadek. V roce 1660 ve městě působí jako rychtář Gregor Francz. V 17. a 18. století nabývá na významu textilní průmysl, ovšem sousední Svitavy získají v tomto ohledu náskok díky železnici. Přes Moravskou Třebovou vedou koleje (dnešní Trať 017) až v roce 1889. V první polovině 20. století ve městě sílí německý nacionalismus, zvláště pak v době po vyhlášení Československa a v době hospodářské krize ve 30. letech. Během druhé světové války se město a okolí stalo součástí německé říše. Po válce bylo původní německé obyvatelstvo vysídleno. K městu byly postupně připojeny samostatné obce Sušice, Udánky a velká obec Boršov.\n\nMoravská Třebová se skládá ze dvou katastrálních území:\n\nMěsto Moravská Třebová bylo vyhlášeno již roku 1956 městskou památkovou rezervací, obnoveno roku 1980.\n\nBoršov (Moravská Třebová):\nSušice:\nUdánky:\n\nV Moravské Třebové se pravidelně od roku 2000 koná Fotofestival Moravská Třebová. Vždy poslední víkend v květnu se koná hudební festival Moravskotřebovské Arkády. V sobotu se koná vystoupení žáků z místní ZUŠ a ve večerních hodinách několik známých umělců. V nedělním programu se představí několik sborů z Moravské Třebové a okolí. Mezi další hudební festivaly patří Hřebečský slunovrat, Moravskotřebovský bramborák. Festival Kejkle a kratochvíle připomíná dřívější dobu. Jednou za rok v Moravské Třebové probíhá Kinematograf bratří Čadíků.\n\nRegion Moravské Třebové se vyznačuje převážně pahorkatinami a vrchovinami, což znamená příležitosti pro pěší turistiku, cykloturistiku a další formy rekreace.\n\nPřímo ve městě se nalézá zrekonstruovaný plavecký areál, zimní hokejový stadion, fotbalové hřiště a tenisové kurty.\nSamospráva města od roku 2017 vyvěšuje 5. července moravskou vlajku. \n\nMěsto je centrem dobrovolného svazku obcí Region Moravskotřebovska a Jevíčska.\n\n\n\n"}
{"id": "58117", "url": "https://cs.wikipedia.org/wiki?curid=58117", "title": "Jaroslav Mackerle", "text": "Jaroslav Mackerle\n\nJaroslav Mackerle (8. srpna 1913, Jevíčko – 3. listopadu 1964) byl český architekt, výtvarník, amatérský archeolog, historik a etnograf.\n\nV letech 1924–1931 studoval na jevíčském gymnáziu, 1931–1938 pokračoval ve studiu architektury v Brně. Po roce 1948 jako bývalý člen sociální demokracie perzekvován, bylo mu znemožněno vykonávat profesi architekta. Před rokem 1948 projektoval např. budovu záložny v Jevíčku, hřbitovní kapli v Úsobrně, úpravu a pomník hřbitova rudoarmějců ve Vísce u Jevíčka. Po roce 1948 se podílel na projektu a stavbě kostela v Úsobrně. Neuskutečněn zůstal pozdější návrh z let 1962–1963 na adaptaci synagogy v Boskovicích na budovu archivu.\n\nPrůkopník amatérského animovaného filmu v Česku, první kreslený film vytvořil už během studií na brněnské architektuře. Snímek s názvem \"Pejsek Čokl\", alegorie na nerovný boj Habešanů proti italské agresi, získal první cenu na celostátní soutěži amatérských filmů v roce 1935 a rok později uspěl také na mezinárodní soutěži v Berlíně. Kromě kresleného filmu se věnoval také linorytu a perokresbě, vytvořil několik desítek ilustrací, z nichž část vyšla také knižně.\n\nAmatérsky se zajímal o archeologii, regionální historii a národopis Malé Hané. Po válce působil jako správce archeologických sbírek jevíčského muzea, později jako pracovník jevíčského městského archivu. Prostudoval archeologické sbírky regionálních muzeí, prováděl archeologickou prospekci a povrchové sběry. Získané poznatky zúročil v publikaci \"Pravěk Malé Hané\" (F. Kučera, 1948) a především v rozsáhlé nepublikované práci \"Stará sídelní oblast severozápadní Moravy\" (rkp., 1952). Při správě a pořádání jevíčského archivu se důkladně seznámil s dochovanými písemnostmi, to mu umožnilo sepsat podrobného průvodce \"Archiv města Jevíčka\" (ONV Moravská Třebová, 1958), ale především knihu \"Letopis města Jevíčka\" (Krajské nakladatelství v Brně, 1958, reprint Město Jevíčko, 2008), v níž zpracoval dějiny města do roku 1850. Ještě před válkou vyšla v bibliofilské úpravě kniha \"Pohádky z okolí Jevíčka\" (F. Kučera, 1939), doprovozená kolorovanými linoryty. Je také autorem několika časopiseckých článků, jak z oblasti archeologie, tak i regionální historie a etnografie. Posledním, už posmrtně vydaným dílem byla drobná publikace o dějinách hradu Cimburku u Městečka Trnávky. Několik pozoruhodných prací, např. o lidových stavbách nebo malovaných štítech na Malé Hané, zůstalo v rukopisech.\n\nJaroslav Mackerle zemřel 3. listopadu 1964 na následky zranění, které utrpěl o dva roky dříve, když při opravě svého domu spadl z lešení. Pohřben je na hřbitově v Jevíčku.\n\n\n"}
{"id": "58119", "url": "https://cs.wikipedia.org/wiki?curid=58119", "title": "Vězeňsko-průmyslový komplex", "text": "Vězeňsko-průmyslový komplex\n\nVězeňsko-průmyslový komplex je termín, který v 90. letech minulého století začali používat kritici justičního systému ve Spojených státech amerických, poukazuje na zájem státu uvěznit veliké množství vlastních, převážně chudých nebo nepohodlných obyvatel. Toto pro demokratickou společnost vysoce kontroverzní jednání je dle této teorie výsledkem vzájemného propojení různých faktorů. Pronikání soukromého kapitálu do vězeňství stojí v USA za vznikem řady soukromých nápravných zařízení a vzhledem ke své ziskové povaze tak vytváří poptávku po čím dál tím více se zostřujícímu boji proti zločinu. Komerční zájem těchto skupin pak vede k tlaku na držitele politické moci tak, aby tito vytvářeli příznivé legislativní, společenské a institucionální prostředí pro vytváření stále rostoucí populace vězňů. \n\nV jednom z nejcitovanějších článků o Vězeňsko-průmyslovém komplexu napsal americký novinář a spisovatel Eric Schlosser v magazínu \"Atlantic Monthly\" v prosinci 1998:\n\nProtože přímý důkaz o tomto zdánlivě konspiračním propojení neexistuje, za vznikem teorie o Vězeňsko-průmyslovém komplexu stojí zejména statistiky, které tvrzení dle zastánců dokazují.\n\nPodle londýnského International Centre for Prison Studies jsou USA zemí s jednoznačně nejvyšším počtem vězňů na světě. V polovině roku 2003 činilo toto číslo 2,09 milionu obyvatel, což představuje v přepočtu 715 vězňů na 100 000 obyvatel, na začátku roku 2008 již 2,3 milionu lidí a v roce 2016 2,4 milion – 1 % dospělé populace USA. Oproti průměru demokratických zemí Západní Evropy je toto číslo zhruba osminásobné (96 vězňů na 100 tisíc obyvatel v EU 15) a téměř čtyřnásobné oproti České republice (198). Pokud bychom však do statistik zahrnuli občany také podmínečně odsouzené a podmínečně propuštěné, číslo by stouplo na 7 milionů, což je více než 3 procenta dospělé americké populace a 6 procent všech dospělých mužů, kteří tvoří zhruba 90 procent všech odsouzených\n\nSe značným odstupem se za USA však řadí i země, které nebývají považovány za zcela svobodné a demokratické. Druhou příčku v počtu vězňů na 100 tisíc obyvatel zaujímají společně Rusko, Bělorusko a Bermudy (532), na dalších se pak umístily např. Turkmenistán (489) a Kuba (487). \n\nTeorie se ale opírá zejména o dynamické statistiky. Za posledních 24 let rostl počet vězňů v amerických věznicích tempem 7 procent ročně. Vzrostl tak ze zhruba 0,5 milionu v roce 1980 na 2,1 milionu v roce 2004. Toto zvýšení se přisuzuje zejména podstatnému přitvrzení boje proti zločinu za vlády Ronalda Reagana (zejména jeho kontroverzní Válka proti drogám) a od počátku 90. let aplikovaný princip Třikrát a dost, nařizující soudcům při recidivě ukládat drakonické tresty (25 let-doživotí) i za drobné trestné činy. Celkové výdaje na justici se pak mezi lety 1982-1998 zvýšily z 58 na 127 miliard dolarů (přepočítaných na úroveň roku 1998). Zastánci to vidí jako důkaz existence vězeňsko-průmyslového komplexu.\n\nNa konci roku 2016 přinesl časopis Time studii o tom, že z 2,2 milionu vězněných Američanů by 39 % (cca 576 000) z nich nemělo být za mřížemi. Jejich uvolnění by pomohlo státnímu rozpočtu o výši 20 miliard dolarů ročně, které (jak článek navrhuje) by mohl stát využít na další prevenci kriminality.\n\nPodle obhájců teorie je motivem tohoto masivního uvězňování nikoliv ochrana veřejnosti, ale zájem samotných aktérů komplexu, kterým je maximalizace zisku. Aktéři jsou velice různorodí a jejich navzájem propojené zájmy dohromady vytvářejí celospolečenskou poptávku po fungování vězeňsko-průmyslového komplexu. Jedním z nich jsou soukromé společnosti provozující věznice. Jejich jediným zákazníkem je stát, který za poskytované služby platí (monopson). S růstem počtu vězňů potom dochází k růstu jejich příjmů. Jiným z aktérů jsou zaostalé venkovské oblasti, které často vidí ve věznicích zdroj svých příjmů a možnost zlepšení neutěšené ekonomické situace. \nSnaha vybudovat tzv. Vězeňskou ekonomiku - tedy umístit na svém území nápravné zařízení - tak již byla v minulosti mnohokrát zdrojem ostré konkurence mezi regiony. Jedním z rozhodujících aktérů systému je vláda. Jejím motivem je využití vězeňské práce, a to ke komerčním i veřejným účelům. V knize Joela Dyera \"Perpetual prison machine:How America profits from crime\" autor uvádí, že federální vláda vydělá každoročně pronájmem práce vězňů 500 milionů dolarů, osobní mzda trestance se však pohybuje jen kolem 1 dolaru na hodinu, tedy zhruba na pětině minimální mzdy. Zcela zásadní úlohu pak hrají v komplexu média, pomáhající úspěšně vytvářet u veřejnosti pocit ohrožení, dojem, že zločin je závažnějším tématem než by odpovídalo skutečnosti. Tato hysterie a přílišná citlivost na toto téma následně motivuje politické struktury v praxi pokračovat a získávat tak sympatie voličů.\n\n\n\n"}
{"id": "58120", "url": "https://cs.wikipedia.org/wiki?curid=58120", "title": "Abú Simbel", "text": "Abú Simbel\n\nAbú Simbel (arabsky أبو سنبل nebo أبو سمبل) je archeologická lokalita na území historické Núbie, dnes v jižním Egyptě, na západním břehu Násirova jezera, asi 290 km jižně od Asuánu. Nacházejí se zde dva starověké egyptské chrámy vytesané do skalního masivu ve 13. století př. n. l. v době vlády třetího panovníka 19. dynastie Ramesse II. Ve své době byly určeny nejen k provozování kultu významných egyptských bohů, ale i samotného krále a jeho oblíbené manželky královny Nefertari.\n\nNa své nynější místo byly přeneseny v letech 1963–1968 v rámci mezinárodní akce UNESCO na záchranu památek Núbie před zatopením budovanou Asuánskou přehradou. V roce 1979 byly zapsány na Seznam světového dědictví UNESCO jako součást \"Núbijských monumentů mezi Abú Simbelem a Philae\" nacházejících se poblíž Asuánu. Jsou jedním z nejnavštěvovanějších turistických cílů v Egyptě.\n\nVelký chrám byl objeven roku 1813 švýcarským učencem Johannem Ludwigem Burckhardtem.\n\nChrám byl zasvěcen nejvyšším bohům Horního a Dolního Egypta, Amenreovi a Reharachtejovi; vedlejší kult zde měl i Ptah a sám zbožštěný Ramesse II. Chrám je orientován přesně k východu a byl postaven tak, že dvakrát do roka, o jarní a podzimní rovnodennosti, ozářilo vycházející slunce sochy tří božstev vytesané v západní stěně nejzazší kaple, ležící 65 metrů hluboko ve skalním masivu. Socha Ptaha, boha temnoty a podsvětí, zůstává neosvětlena.\n\nPrůčelí chrámu vévodí čtyři sedící, přes 20 metrů vysoké kolosy Ramesse II., mezi jejichž nohama stojí sochy dalších členů královské rodiny. Horní okraj průčelí zdobí řada paviánů uctívajících vycházející slunce. Za vchodem do chrámu následuje síň s osmi pilíři s tzv. usirovskými sochami panovníka, dále menší síň se čtyřmi pilíři, tzv. příčná, a nakonec již zmíněná kaple se sochami bohů. Vpravo i vlevo od hlavního traktu se nachází několik vedlejších komor. V reliéfní výzdobě chrámu, která má převážně náboženský ráz, vynikají scény a nápisy z válek Ramesse II. v Sýrii (bitva u Kádeše), Libyi a Núbii.\n\nPřípravy na relokaci a záchranu chrámů v Abú Simbelu před stoupajícími vodami Nilu kvůli plánované Velké asuánské přehradě započaly v roce 1959. Šlo především o vyhlášení mezinárodní dárcovské kampaně a vytvoření plánů přesunu. Samotný přesun pak probíhal v letech 1964 až 1968 a stál 42 milionů USD (o tuto částku se zasloužily především egyptská vláda a organizace UNESCO).\n\nVšechny místní památky musely být rozřezány na velké bloky vážící až 30 tun (v průměru měly 20 tun), rozebrány, převezeny na novou lokaci o 65 metrů výše a tam znovu sestaveny. Mnohými je tento přesun dosud považován za největší počin archeologického inženýrství v historii.\n\nPerličkou místních průvodců je upozorňování na chybu, ke které došlo při sestavování chrámu Ramesse II. Sluneční paprsek, který prochází jeho částí, dnes ukazuje rovnodennost s rozdílem jednoho dne oproti původní stavbě. Vzhledem k rozsahu celého projektu jde ovšem o chybu zcela nepatrnou.\n\n\n"}
{"id": "58121", "url": "https://cs.wikipedia.org/wiki?curid=58121", "title": "Damašek", "text": "Damašek\n\nDamašek (arabsky oficiálně دمشق \"Dimašk\", hovorově \"aš-Šám\" الشام) je hlavní město Sýrie. Často je označován jako nejstarší trvale osídlené město na světě. Nyní má přibližně 1,7 milionu obyvatel (2009).\n\nPředpokládá se, že město bylo osídleno už někdy v období 10 000 až 8 000 let př. n. l. Do příchodu Aramejců však nebylo město považováno za důležité. Jejich příchod měl za následek vybudování prvního vodovodního systému na světě a již ve druhém tisíciletí před naším letopočtem se Damašek pyšnil coby významné obchodní a řemeslné město. To se později stalo metropolí silné aramejské monarchie. Po Aramejcích přišli Asyřané, Babylónci a Peršané. V následujících letech se město stále víc a víc rozvíjelo, roku 64 př. n. l. z něj Římská říše učinila svou provincii. O římské nadvládě dodnes svědčí třeba ruiny Jupiterova chrámu.\n\nNejvětší rozkvět zažilo město v období tzv. „zlatého věku“, od roku 661, kdy rod Umajjovců ustanovil Damašek hlavním městem nového islámského státu a následoval rychlý rozvoj a velká výstavba – stavěly se honosné paláce a mešity, prostorné trhy, nemocnice, proslulé lázně a vodovodní a kanalizační zařízení. Nejznámější památkou na tuto éru je Umajjovská mešita. V roce 750 se stal hlavním městem Bagdád a veliká sláva Damašku se na mnoho let vytratila.\n\nMenší rozvoj města nastal s příchodem Osmanů, kteří začali znovu stavět mešity, školy, citadely a obestavěli Damašek pásem ochranných hradeb. Ani tato výstavba avšak netrvala dlouho – kolem roku 1400 bylo město zničeno a spáleno Mongolskou říší.\n\nPod vlivem Osmanské říše v 18. století začal Damašek po dlouhé době opět vzkvétat – navenek působilo město chudě, uvnitř to však byl klenot, známý po celém okolí.\n\nV roce 1943 se stal Damašek hlavním městem nezávislé Sýrie.\n\nDamašské Staré město je ukryto za vnitřními hradbami a přístup sem vede několika branami. Nachází se zde několik mešit, citadela, vojenská pevnost, bývalé rezidence a paláce vlivných a bohatých kupců a správců. Okolí města tvoří především hory a řeka Barada.\n\nMezinárodní letiště Damašek (IATA: DAM, ICAO: OSDI) je situované 20 km od centra města. Před vypuknutím občanské války nabízelo pravidelné spojení do předních světových destinací – Moskva, Paříž, Londýn, Berlín, Madrid, Amsterdam, Frankfurt nad Mohanem nebo Stockholm. Pravidelnou linku z Ruzyňského mezinárodního letiště v Praze do Damašku provozovaly také České aerolinie až do května 2011, kdy byly lety z ekonomických důvodů zastaveny.\n\n\n\n\n"}
{"id": "58137", "url": "https://cs.wikipedia.org/wiki?curid=58137", "title": "Alžběta Habsburská (1436–1505)", "text": "Alžběta Habsburská (1436–1505)\n\nAlžběta Habsburská (1436, Vídeň – 30. srpna 1505, Krakov, Polsko) byla dcera Albrechta II. Habsburského a Alžběty Lucemburské byla polskou královnou a litevskou velkokněžnou. Je zvána \"matkou králů\" – čtyři z jejích synů se stalo králi a její dcery byly svými manželskými svazky spojeny s většinou tehdy panujících evropských dynastií.\n\nOsiřelá princezna Alžběta se provdala roku 1454 za Jagellonce Kazimíra IV., který se po smrti jejího bratra Ladislava Pohrobka († 1457) snažil prosadit Alžbětiny dědické nároky na českou a uherskou korunu. Alžběta porodila svému choti třináct dětí (dvě z nich zemřely v útlém věku), z toho šest synů: pozdějšího českého a uherského krále Vladislava, předčasně zesnulého Kazimíra, který byl později kanonizován, pozdějšího polského krále Jana Olbrachta, litevského velkoknížete a polského krále Alexandra, litevského velkoknížete a polského krále Zikmunda a Frederyka, který si zvolil církevní dráhu a stal se kardinálem.\n\nRodiče usilovali o to, aby čtyři z jejich synů zaujali královské trůny v Krakově, Praze a Budíně a velkoknížecí stolec ve Vilně. Tento plán se narušil, když český král Vladislav začal navzdory jejich vůli vládnout také v Uhrách. Alžbětina dcera Žofie Jagellonská se provdala za ansbašsko-bayreuthského markraběte z francké větve rodu Hohenzollernů a její syn Albrecht se roku 1510 stal velmistrem řádu německých rytířů v Prusku. Další dcera Anna Jagellonská se provdala za Bohuslava X. Pomořanského.\n\nAlžběta byla pohřbena v krakovské katedrále v kapli sv. Kříže. V roce 1973 z iniciativy arcibiskupa metropolity Karola Wojtyły byl její hrob otevřen a proveden výzkum, který vědcům dovolil rekonstruovat přibližnou podobu královny. Její nový pohřeb se konal 17. října 1973.\n\n"}
{"id": "58139", "url": "https://cs.wikipedia.org/wiki?curid=58139", "title": "Damascus", "text": "Damascus\n\nDamascus může být:\n\n"}
{"id": "58141", "url": "https://cs.wikipedia.org/wiki?curid=58141", "title": "Octomilka obecná", "text": "Octomilka obecná\n\nOctomilka obecná (\"Drosophila melanogaster\"), čeleď octomilkovití, řád dvoukřídlí (\"Diptera\"). Druhové jméno pochází z řečtiny a znamená \"černobřichá\". Drosophily, tzv. \"banánové\" nebo \"ovocné mušky\", jsou využívány jako laboratorní zvířata nebo krmivo, ale především jako nejrozšířenější modelové organismy v biologii a v genetických studiích, fyziologii a evoluční biologii. Zástupci čeledi vrtulovití (\"Tephritidae\") jsou také označování jako \"ovocné mušky\", což někdy může vést k nedorozuměním (tato čeleď patří k významným škůdcům na pěstovaném ovoci).\n\nPro laboratorní a chovatelské (krmivo) účely se z praktických důvodů často používá bezkřídlá mutace.\nPůvodní (divoká) forma \"octomilky obecné\" má jasně červené oči a je dlouhá 2 až 3 mm. Vyskytuje se na kvasícím ovoci, marmeládách, ovocných šťávách apod. Beznohé larvy jsou dlouhé přibližně 7 mm a žijí v hnijící dužnině ovoce.\n\nOctomilky, kterým chovatelé říkají \"vinné mušky\" jsou důležitým zdrojem potravy pro dravý hmyz, některé ryby, žáby a mláďata malých druhů ještěrů. Chovají se\ndvě formy octomilek – klasická, okřídlená, a se zakrnělými křídly (používá se častěji, je vhodnější jak pro chov tak manipulaci).\n\nOptimální teplota pro chov je 25 °C, lze je chovat i při pokojové teplotě, ale jejich vývoj se prodlužuje. Naopak při vyšší teplotě, tj. 30 °C\na více, začínají degenerovat.\n\nPři optimální teplotě trvá jejich vývojový cyklus 8-10 dní. Z vajíček se larvy líhnou do 24 hodin, za 4 dny se 2x svlékají, potom se zakuklí\na za 4 dny se líhnou dospělí jedinci.\n\nJejich jedinou nevýhodou je krátká životnost.\n\nTělní segmentace je ze všech živočichů asi nejrozvinutější u členovců a podrobně zkoumána byla u octomilky („mouchy“ rodu \"Drosophila\"). Octomilky jsou oblíbeným modelovým organismem genetiků, a proto není divu, že zde byl průběh segmentace popsán právě z molekulárního hlediska. Výraznou roli hraje v segmentaci těla hmyzu gen bicoid, který umožňuje již velmi záhy po oplození vajíčka rozlišit budoucí přední a zadní část embrya. Tento morfogen řídí spouštění dalších genů v jednotlivých tělních článcích, tyto geny se označují gap geny. Postupně se tím spouští čím dál jemnější kontrola nad jednotlivými oblastmi embrya.\n"}
{"id": "58143", "url": "https://cs.wikipedia.org/wiki?curid=58143", "title": "Velické pleso", "text": "Velické pleso\n\nVelické pleso je morénové pleso ve Velické dolině ve Vysokých Tatrách na Slovensku. Má rozlohu 2,2290 ha, je 350 m dlouhé a 90 m široké. Dosahuje maximální hloubky 4,6 m a objemu 45 575 m³. Leží v nadmořské výšce 1665,5 m.\n\nVýchodně od plesa se pozvolna zvedá hřeben Velických granátů. Na západě se zvedá Čertov chrbát, který je ramenem Gerlachovského štítu. Severně od plesa se rozprostírá \"Velická dolina\", která se jižně od plesa rozšiřuje. Jihovýchodně nedaleko od plesa se nachází Horský hotel Sliezsky dom.\n\nPlesem protéká Velický potok, který do něj ústí ze severu a přitéká od Velického vodopádu (\"Večný dážď\"). Odtéká z jižního konce plesa. Okolí plesa je převážně porostlé kosodřevinou. Rozměry jezera v průběhu času zachycuje tabulka:\nPleso je přístupné pěšky po celý rok. Ke \"Sliezskemu domu\" vede asfaltová silnice, po které je možný příjezd autem jen pro ubytované na zvláštní povolení.\n\nPřístupové značky byly značně zničeny vichřicí v roce 2004 a následným požárem v roce 2005 a od té doby se pracuje na jejich obnově.\n\n\n"}
{"id": "58145", "url": "https://cs.wikipedia.org/wiki?curid=58145", "title": "Roháčská plesa", "text": "Roháčská plesa\n\nRoháčská plesa ( ) jsou skupina horských ledovcových jezer na Slovensku. Nacházejí se v Roháčské dolině v Západních Tatrách.\n\nPlesa leží ve stupňovitém ledovcovém amfiteátru, který klesá na východ do Smutné doliny. Na jihu se zvedá rameno klesající od Troch Kop v hlavním Roháčském hřebeni. Na západě je amfiteátr zakončen mírným hřebenem, za kterým se nachází Spálená dolina a na severu jsou nízké skály, za kterými klesá prudký svah, který klesá do Roháčské doliny. Okolí ples je porostlé kosodřevinou, pouze na jižní straně Prvního a Čtvrtého je povrch kamenitý.\n\nČtvrté pleso nemá žádný viditelný přítok ani odtok. Roháčský potok odtéká až z Třetího plesa a přes Druhé a První teče na východ do Smutné doliny. Pod nejnižším plesem do něj zprava ústí krátký potok z malého nepojmenovaného plesa.\n\nOkolím všech čtyř \"Roháčských ples\" vede naučná stezka, která je přístupná pěšky v období od 16. června do 31. října. Výstup od Adamcuľy nad chatou Zverovka je možný oběma směry. Parkoviště jsou u chaty Zverovka a ve Spálenej doline pod lyžařskými vleky.\n\nRoháčske plesá jsou součástí stejnojmenné národní přírodní rezervace v oblasti TANAP. Nachází se v katastrálním území obce Zuberec v okrese Tvrdošín v Žilinském kraji. Území bylo vyhlášeno či novelizováno v roce 1974 na rozloze 451,6600 ha. Ochranné pásmo nebylo stanoveno.\n\n\n\n"}
{"id": "58146", "url": "https://cs.wikipedia.org/wiki?curid=58146", "title": "Apache", "text": "Apache\n\nApache může být:\n"}
{"id": "58148", "url": "https://cs.wikipedia.org/wiki?curid=58148", "title": "Seznam serverů HTTP", "text": "Seznam serverů HTTP\n\nToto je seznam webových (HTTP) serverů, tj. software, které odesílají obsah prohlížečům v síti Internet prostřednictvím protokolu HTTP.\n\n"}
{"id": "58149", "url": "https://cs.wikipedia.org/wiki?curid=58149", "title": "Modelový organismus", "text": "Modelový organismus\n\nModelový organismus je intenzivně zkoumaný organismus, jehož zkoumání neslouží jen k poznání jeho samého, ale je systematicky používáno ke zkoumání a popisování obecnějších jevů a odvozování vlastností a vztahů platících pro jiné organismy. Aby byl organismus použitelný pro tento účel, vyžadují se od něj následné vlastnosti:\n\n"}
{"id": "58158", "url": "https://cs.wikipedia.org/wiki?curid=58158", "title": "Poloměr", "text": "Poloměr\n\nV geometrii je poloměr (rádius) délka úsečky, jejíž jeden koncový bod leží na kružnici (nebo hranici kruhu) a druhý koncový bod ve středu kruhu nebo kružnice. Obdobně pak lze mluvit o poloměru koule, válce atd. Poloměr představuje polovinu průměru.\n\nV matematice je poloměr značen písmenem r. Průměr značený písmenem d je roven dvojnásobku poloměru:\n\nformula_1\n\nformula_2\n\nV přeneseném smyslu se pak o poloměru mluví např. v teorii grafů, kde se jím označuje vzdálenost od středu grafu k nejvzdálenějšímu uzlu.\n"}
{"id": "58167", "url": "https://cs.wikipedia.org/wiki?curid=58167", "title": "Tanganika", "text": "Tanganika\n\nTanganika nebo Tanganyika či Tanganjika, je:\n\n"}
{"id": "58196", "url": "https://cs.wikipedia.org/wiki?curid=58196", "title": "Kyselina chromová", "text": "Kyselina chromová\n\nKyselina chromová je jednou z mála kyselin kovů (k těm patří například ještě kyselina manganistá, kyselina osmičelá, kyselina rhenistá, kyselina zlatitá, kyselina zlatná a kyselina wolframová) . Existují dvě kyseliny chromové: kyselina chromová, která má vzorec HCrO a kyselina dichromová, jejíž vzorec je HCrO.\n\nJsou to nestálé kyseliny. Chrom je v nich obsažen na oxidačním čísle 6+. Jejich anhydridem je oxid chromový CrO.\n\nSoli kyseliny chromové se nazývají chromany a dichromany. Chromany mají anion CrO a dichromany anion CrO.\n\nChromany mají hlavně žluté zbarvení, dichromany jsou pro změnu oranžové a jsou stálé v kyselém prostředí. Dichroman draselný KCrO se používá v analytické chemii. Pro výrobu barev se používá žlutý ultramarín BaCrO (chroman barnatý) a chroman olovnatý PbCrO nazývaný chromová žluť. Velmi efektním pokusem je\ntepelný rozklad dichromanu amonného:\n\n(NH)CrO → N + CrO + 4 HO\n"}
{"id": "58197", "url": "https://cs.wikipedia.org/wiki?curid=58197", "title": "Zanzibar", "text": "Zanzibar\n\nZanzibar je souhrnný název pro dva ostrovy při východoafrickém pobřeží – jižní ostrov Zanzibar (svahilsky \"Unguja\") a severní ostrov Pemba. Název se případně může vztahovat pouze k ostrovu Unguja. Ostrov Unguja je velký 1 658 km², ostrov Pemba 984 km². V roce 2002 žilo na ostrovech 981 754 lidí. Hlavní město a zároveň kulturní a ekonomické centrum je Zanzibar.\n\nDnes je Zanzibar autonomní stát tvořící spolu s Tanganikou jednotný stát Tanzanie. Dnešní oficiální název Tanzanie je \"Jamhuri ya Muungano wa Tanzania\"- Sjednocená republika Tanzanie, ale dříve byl Sjednocená republika Tanganiky a Zanzibaru. Název Tanzanie je složeninou slov Tanganika a Zanzibar.\n\nHlavní ekonomická aktivita státu je pěstování palmy Raffia a koření (hřebíček, skořice, muškátový oříšek a pepř), v poslední době se velmi rychle rozvíjí turismus.\n\nUž od přinejmenším 8. století prozkoumávali ostrov arabští a perští obchodníci. Ti pojmenovali pobřeží \"zandž\" a \"barr\" (arabsky \"Pobřeží černochů\"). S nimi přišel na ostrovy islám, který je převažujícím náboženstvím dodnes. Potřeba domluvy mezi arabskými obchodníky a domorodým obyvatelstvem vedla k samovolnému vzniku nového jazyka, který má silné prvky arabštiny, perštiny či angličtiny, ale zároveň má značně zjednodušenou strukturu afrických bantuských jazyků – svahilštiny. Zanzibar je jedinou další zemí kromě Ománu, kde je majoritní větev islámu zvaná Ibádíja.\n\nV 10. století založili Arabové svoji „kolonii“ v africkém regionu, která se vyvinula časem ve vzkvétající republiku. Když v roce 1499 přistál na ostrově Vasco da Gama, nalezl zde krásná města, ve kterých pulsoval obchod s Indií. V roce 1503 založili Portugalci na pobřeží obchodní stanici. Muslimové poznali portugalské zájmy o ostrovy a nedokázali tomuto nátlaku vzdorovat, a tak jejich obchodování zaniklo, leč muslimské obyvatelstvo bylo stále majoritou. Koncem 17. století ztratilo Portugalsko svoje državy severně od Mosambiku.\n\nOd roku 1698 až do konce 19. století patřil Zanzibar nominálně pod vládu ománského sultána. Během této doby se stal centrem obchodu s otroky pro celé východoafrické pobřeží (ročně prošlo přes ostrov až 10 000 otroků). Spolu s Madagaskarem byl významnou obchodní metropolí Indického oceánu. Obchodovalo se s otroky, slonovinou a kořením, především hřebíčkem. Právě koření stálo za světovou proslulostí ostrova.\n\nBritové, kteří měli v oblasti východní Afriky velký vliv, přinutili roku 1873 sultána, aby zakázal a přestal provozovat obchod s otroky na svém území. Sultán formálně souhlasil, ale prakticky se nic nezměnilo a obchod pokračoval, skutečně byl ukončen až v roce 1897.\n\nZanzibarský sultanát měl svoje državy i na africkém kontinentě. Z toho plynuly mocenské konflikty s Německou východoafrickou společností, která vznikla 1884. V roce 1886 vytyčila německo-britská komise hranice zanzibarského území. To tvořilo pobřežní pás široký 10 námořních mil (přibližně 19 km) od města Kap Delgado (dnešní Mosambik) po Kipiny (dnešní Keňa). Od roku 1887 byla severní část pobřeží pronajata Zanzibarem britské Východoafrické imperiální společnosti, která toto území spravovala až do vyhlášení nezávislosti Keni. Jižní část pobřeží si pronajala Německá východoafrická společnost roku 1888 a roku 1890 přímo koupila.\n\nV roce 1890 se stal zanzibarský sultanát, který tvořily už jen ostrovy Zanzibar a Pemba, britským protektorátem a zařazen do britské koloniální říše. \"Báječný hřebíčkový ostrov\", jak se Zanzibaru říkalo, se stal totiž předmětem obchodu mezi Británií a Německem. Sultanát byl do té doby sice stále nezávislý, ale Němci zde měli silný vliv a dalo se očekávat, že se ostrovy stanou jednou z německých afrických držav. Britové vlastnili naopak ostrov Helgoland, který leží u pobřeží Německa, kde si budovali vojenskou základnu. Němci byli znepokojeni tak blízkou přítomností britské armády nedaleko od pevninského Německa, a tak s výměnou za Zanzibar souhlasili.\n\nPo dobu britského protektorátu měl Zanzibar svého sultána z dědičné vládnoucí rodiny, ale zároveň mocenského zmocněnce Británie. Mezi roky 1890 a 1913 se tomuto britskému správci říkalo vezír, od 1913 až do vyhlášení nezávislosti místodržící.\n\n10. prosince 1963 žilo na ostrově Zanzibar 444 000 lidí, na Pembě 314 000. V tento den získal Zanzibar nezávislost na Velké Británii. Vlády se ujal opět sultán jako jediný vládce ostrovů. Ten vládl jen krátce – 12. ledna 1964 byl svržen a Zanzibar se stal lidovou republiku. Při převratu došlo k masakru několika tisíc místních Indů a Arabů. Lidová republika se 24. dubna 1964 spojila s Tanganikou v nový stát Tanzanie, jejíž součástí je dodnes.\n\nNa Zanzibaru se narodil zpěvák Freddie Mercury.\n\nStát Zanzibar má vlastního prezidenta a sněmovnu reprezentantů, kterou tvoří 50 poslanců. Administrativně je rozdělen do pěti krajů:\n\n\n"}
{"id": "58200", "url": "https://cs.wikipedia.org/wiki?curid=58200", "title": "Slezská univerzita", "text": "Slezská univerzita\n\nNázev Slezská univerzita se může vztahovat k několika institucím:\n"}
{"id": "58205", "url": "https://cs.wikipedia.org/wiki?curid=58205", "title": "Columbus Blue Jackets", "text": "Columbus Blue Jackets\n\nColumbus Blue Jackets je profesionální americký klub ledního hokeje, který sídlí v Columbusu ve státě Ohio. Do NHL vstoupil v ročníku 2000/01 a hraje v Metropolitní divizi v rámci Východní konference. Své domácí zápasy odehrává v hale Nationwide Arena s kapacitou 18 500 diváků. Klubové barvy jsou červená, stříbrná a modrá.\n\nHraje teprve od roku 2000, je zařazen do východní konference v jejímž rámci má své místo ve velmi těžké Metropolitní divizi, jeho společníci jsou Carolina Hurricanes, New Jersey Devils, New York Islanders, New York Rangers, Philadelphia Flyers, Pittsburgh Penguins a Washington Capitals. Loňská sezóna (NHL 2016/2017) se Columbusu vydařila ze všech dosud odehraných sezón nejlépe. Prezidentem a generálním manažerem týmu byl zvolen Doug Maclean, trenérem se stal uznávaný elegantní trenér Dave King. Hlavními tahouny družstva se stali brankář Ron Tugnutt, kterému záda kryl Marc Denis. Dařilo se Geoffu Sandersonovi, překvapením byly i výkony Nora Espena Knutsena, Čecha Davida Výborného a Tylera Wrighta.\n\nV následujících sezónách se ale dostavil pokles, každou sezónou se družstvo zhoršovalo v počtu získaných bodů, nikdy ale neskončilo poslední v západní konferenci NHL. Poklesla forma většiny opor, opadlo kouzlo Tugnutta. Navíc klub v březnu 2002 postihla tragédie, když útočník Espen Knutsen tečoval puk do hlediště, kde trefil do hlavy 13letou dívku, ta na následky zranění podlehla. od té doby Knutsenova forma značně kolísala a hrál čím dál tím hůř. Za špatné výkony týmu byl propuštěn trenér Dave King v sezóně 2002–2003, kdy ho na jeho místě vystřídal generální manažer Doug Maclean. Ten se ale později odebral zpátky do křesla generálního manažera a na post trenéra povýšil dosavadního asistenta trenéra Gerarda Gallanta.\n\nTým Columbus i přes svoje značně mizerné výsledky drží jeden úspěch. Postarala se o něj jednička draftu 2002 – Rick Nash. Rick Nash byl navzdory špatné střelby celého týmu nejlepším střelcem ligy v sezóně 2003–2004 společně s Iljou Kovalčukem z Atlanty Thrashers a Jaromem Iginlou z Calgary Flames.\n\nZdroj: \n\nZdroj: \n\n\nZdroj: \n\n\nZdroj: \n\n\n\nZdroj: \n\nZdroj: \n\n"}
{"id": "58207", "url": "https://cs.wikipedia.org/wiki?curid=58207", "title": "D1", "text": "D1\n\nSpojení písmene D a číslice 1 může mít různé významy:\n\n"}
{"id": "58216", "url": "https://cs.wikipedia.org/wiki?curid=58216", "title": "Rodné číslo", "text": "Rodné číslo\n\nRodné číslo je jednoznačný číselný identifikátor přidělovaný obyvatelům Česka. Rodné číslo je upraveno v zákoně č. 133/2000 Sb., o evidenci obyvatel. Z rodného čísla lze odvodit datum narození a pohlaví příslušné osoby. V Česku patří rodné číslo mezi osobní údaje. V mnoha dalších státech se používají obdobné číselné identifikátory, shodný formát jako v Česku mají rodná čísla na Slovensku.\n\nRodné číslo se skládá z devíti nebo deseti číslic. Prvních šest číslic popisuje datum narození ve formátu codice_1, tj. po dvou číslicích pro rok, měsíc a den narození. Např. 701020 označuje datum narození 20. října 1970. Přitom ženy mají k měsíci narození připočteno 50 (tzn. 706020 označuje ženu narozenou 20. října 1970). Od roku 2004 (zákonem č. 53/2004 Sb.) je navíc zavedena možnost v případě, že jsou v některý den vyčerpána všechna platná čtyřčíslí, použít alternativní rodné číslo, kde se k číslu měsíce přičte ještě 20 (u žen tedy celkem 70).\n\nZbytek rodného čísla (tzv. koncovka) odlišuje osoby stejného pohlaví narozené ve stejný den a zpravidla se odděluje lomítkem. Pro osoby narozené do roku 1953 včetně za lomítkem následovaly tři cifry, od roku 1954 přibyla čtvrtá číslice, která slouží ke kontrole platnosti jako kontrolní číslice.\n\nJelikož je rok narození v rodném čísle uveden pouze za pomoci svých dvou posledních čísel, ve stávajícím formátu by rodné číslo přestalo být roku 2054 jednoznačným identifikátorem (do té doby lze rodná čísla osob narozených před 1. lednem 1954 poznat podle jejich délky). Předpokládá se však, že do té doby bude nahrazeno jiným identifikátorem, případně zavedena vhodná modifikace. (Viz též problém Y2K.)\n\nDesetimístná rodná čísla (tzn. RČ od roku 1954) jsou beze zbytku dělitelná jedenácti, aby bylo možno snadno detekovat překlepy či jiné náhodné chyby. Poslední číslice tedy slouží jako kontrolní číslice, jde o zbytek (tzv. modulo) po celočíselném dělení devítimístného čísla jedenácti. Z tohoto pravidla existuje výjimka: pokud je zbytek po dělení devítimístného čísla roven deseti (a neexistuje tedy žádná kontrolní číslice, která by splňovala předchozí podmínku), jako kontrolní číslice se použije nula (a celé rodné číslo pak dělitelné jedenácti není). Tato výjimka však byla použita jen zhruba u tisíce RČ, přidělování takových rodných čísel bylo roku 1985 podle interního předpisu FSÚ Č. Vk. 2898/1985 ukončeno; není však zcela vyloučeno, že se v minimálním počtu vyskytla i po tomto roce.\n\nDělitelnost jedenácti lze snadno zkontrolovat i zpaměti: kritériem dělitelnosti jedenácti je rozdíl součtu cifer na sudých a lichých místech a jeho dělitelnost jedenácti, např. u čísla 736028/5163 je součet číslic na lichých místech 7 + 6 + 2 + 5 + 6 = 26, součet číslic na sudých místech 3 + 0 + 8 + 1 + 3 = 15, rozdíl 26 − 15 = 11 je dělitelný jedenácti, takže celé rodné číslo je dělitelné jedenácti a tedy formálně platné.\n\nHistorie jednoznačného číselného identifikátoru fyzické osoby (tj. pro každou fyzickou osobu jedinečné číselné kombinace) na území tehdejšího Československa počíná od roku 1946, kdy byl zaveden jako číslo pracovního průkazu vydaného na základě zákona č. 29/1946 Sb., kterým se zavádějí pracovní průkazy.\nV roce 1948 byl přijat zákon č. 198/1948 Sb., ze dne 19. července 1948, o občanských průkazech. Na jeho základě vznikl každému občanu Československa staršímu patnácti let nárok na vydání jednotného průkazu (tzv. občanského průkazu), který byl označen číslem. Způsoby tvorby a přidělování tohoto čísla byly uvedeny ve Směrnici Ministerstva vnitra č. 1130/3-5/10-48-III/634 ze dne 6. října 1948, k provedení zákona č. 198/1948 Sb., o občanských průkazech. V této směrnici se v části VII. Strana I. průkazu píše: „\"…číslo průkazu je zavedeno celostátně v dohodě s ministerstvem sociální péče podle evidence Ústřední národní pojišťovny v Praze po vzoru čísel pracovních průkazů. … Číslo občanského průkazu jest totožné s číslem, které bylo nebo bude žadateli uděleno jako číslo pracovního průkazu podle zák. č. 29/1946 Sb., a proto, … přenese národní výbor vydávající občanský průkaz do tohoto číslo vepsané v pracovním průkazu… Nemá-li žadatel o vydání občanského průkazu pracovní průkaz, určí národní výbor vydávající občanský průkaz sám tři prvé části čísla a za účelem určení zbývající čtvrté části (oddělené lomítkem) učiní přímý dotaz u Ústřední národní pojišťovny.\"“\nDne 30. června 1949 vydalo Ministerstvo vnitra vyhlášku č. 736/1949 Ú.l., o všeobecné povinnosti prokazovat se občanským průkazem. Ta stanovila všeobecnou povinnost československých občanů, kteří mají ve smyslu zákona č. 198/1948 Sb., nárok na vydání občanského průkazu, opatřit si jej do 31. prosince 1950 a od 1. ledna 1951 se jím na výzvu oprávněných orgánů prokazovat kdekoliv na celém území Československa. Na základě této vyhlášky byl tedy všem tehdejším občanům Československa starším patnácti let vydán občanský průkaz s číslem, které bylo vytvořeno na základě rodných dat držitele průkazu a rozlišující koncovky. Tím byl všem tehdejším československým občanům starším patnácti let přidělen jednoznačný identifikátor, který měl (téměř) stejný způsob tvorby a (téměř) stejnou strukturu jakou mělo mít později rodné číslo. Tento identifikátor se však ještě nenazýval „rodným číslem“, nýbrž (podle konkrétní situace) buď číslem občanského průkazu nebo číslem pracovního průkazu.\nV roce 1953 je na základě návrhu tehdejšího Ministerstva národní bezpečnosti vydáno vládní nařízení č. 61/1953 Sb., o občanských průkazech, jímž je zrušen zákon č. 198/1948 Sb., ze dne 19. července 1948, o občanských průkazech. Co se týká čísla občanského průkazu, dochází ve smyslu tohoto vládního nařízení ke změně, jejíž podstatou je oddělení čísla občanského průkazu, které je nově stanoveno jako výrobní číslo průkazu, od čísla občana sestaveného na základě jeho rodných dat a rozlišující koncovky. Toto číslo občana bylo nazváno „rodným číslem“ a legislativně zakotveno ve vyhlášce Ministerstva národní bezpečnosti č. 240/1953 Ú. l., ze dne 27. července 1953, kterou se vydávají podrobnější předpisy o občanských průkazech, a která je prováděcím předpisem k výše uvedenému vládnímu nařízení. V jejím § 6 se píše: „\"Do občanského průkazu … zapisuje pro účely důchodového zabezpečení rodné číslo; nebude-li toto číslo zapsáno okresním oddělením veřejné bezpečnosti při vydání občanského průkazu, je občan povinen nejpozději do 14 dnů po vydání občanského průkazu požádat o zápis rodného čísla okresní národní výbor.\"“\nSamotný pojem „rodné číslo“ byl tedy do československého právního řádu a českého a slovenského jazyka zaveden až vyhláškou Ministerstva národní bezpečnosti č. 240/1953 Ú. l., ze dne 27. července 1953, kterou se vydávají podrobnější předpisy o občanských průkazech. Tato vyhláška sice ještě nedefinovala co je to „rodné číslo“ a nestanovila ani způsob tvorby či nakládání s ním.\nPrvním právním předpisem, který definoval pojem „rodné číslo“ (tj. jednoznačně stanovil, co rodné číslo je), určil, jak se tvoří, z jakých částí se skládá a kdo a podle jakých pravidel jej přiděluje, byla vyhláška Federálního statistického úřadu č. 55/1976 Sb., ze dne 22. ledna 1976, o rodném čísle, která byla vydána k provedení § 23 odst. 2 zákona č. 21/1971 Sb., o jednotné soustavě sociálně ekonomických informací. Předmětná vyhláška vymezila rovněž okruh osob, jimž je rodné číslo přiděleno, a stanovila instituce, které provádějí opravy a změny rodného čísla.\nNa vyhlášku Federálního statistického úřadu č. 55/1976 Sb., ze dne 22. ledna 1976, o rodném čísle, navazovala vyhláška Federálního ministerstva vnitra č. 22/1977 Sb., ze dne 10. března 1977, kterou se vydávají bližší předpisy k zákonu o matrikách. Jde o první právní předpis, který stanovuje rodné číslo jako jeden z povinných údajů, které se zapisují do matričních knih při narození, sňatku i úmrtí. Tato vyhláška Federálního ministerstva vnitra je tedy prvním právním předpisem, který legalizoval zapisování rodných čísel do matričních knih a souvisejících dokumentů (např. rodné, oddací, úmrtní listy apod.).\n\nRodné číslo se v mnoha kontextech používá jako jednoznačný identifikátor fyzické osoby. Je uvedeno např. na občanském průkazu, vyžadují ho banky při založení účtu atd. Rodné číslo je však považováno za osobní údaj a na nakládání s ním se vztahují omezení daná zákonem na ochranu osobních údajů.\n\nRodné číslo se používá také ve funkci čísla pojištěnce pro zdravotní pojištění a sociální pojištění. Zákon považuje rodné číslo za osobní údaj, a proto je jeho zpracování možné pouze se souhlasem nositele rodného čísla nebo tam, kde to dovolil zákon. Osoba, která rodná čísla užívá neoprávněně, se dopouští správního deliktu, za který ji Úřad na ochranu osobních údajů může potrestat pokutou.\n\nRodné číslo je tzv. objektový identifikátor, osobní číslo, které jednoznačně identifikuje fyzickou osobu. Podobná jednoznačná identifikace se užívá v mnoha jiných zemích a to zejména pro účely sociálního, důchodového nebo zdravotního pojištění. Často se ale používá bezpříznakové číslo, které o svém nositeli neposkytuje žádné další informace.\n\nUžití osobních čísel je regulováno a zákon vymezuje případy, kdy se smí vyžadovat. Často se používá při komunikaci s vládními úřady. Často se také považuje za důkaz totožnosti, nedoporučuje se proto ho zveřejňovat. Zaměstnavatelé jej často využívají pro jednoznačné označení mezd. Číslo se přiděluje krátce po narození, ale mohou ho získat i cizinci pro účely registrace. Osobní číslo se objevuje například na kartě zdravotního a sociálního pojištění (tzv. karta KELA), řidičském průkazu a v cestovním pase.\n\nOdlišný přístup je v části zemí, které nemají jednotná identifikační čísla a zachovávají jejich účelovost resp. sektorovost podobně, jako např. služební čísla, čísla smluv zdravotního pojištění apod.\n\nNa Slovensku se i po rozdělení federace používá rodné číslo ve stejném formátu a rozsahu jako v Česku.\n\nVe Finsku se vydává jednoznačné osobní alfanumerické číslo, finsky: \"henkilötunnus\" (HETU), který se používá pro identifikaci občanů ve vládních a občanských systémech.\n\nMá tvar\nkde\n\nSprávným osobním číslem je tedy například 311280-999J.\n\nPolská evidence obyvatel je založena také na obdobném číslování v rámci systému \"PESEL\", \"Powszechny elektroniczny system ewidencji ludności\" (Všeobecný elektronický systém evidence obyvatel), který shromažďuje i řadu dalších údajů. Tato zkratka systému je obecně užívána i jako označení pro samo číslo PESEL. Přiděluje ho ministerstvo vnitra.\n\nČíslo PESEL má 11 číslic bez rozdělení a jednoznačně identifikuje určitou fyzickou osobu. Vyznačuje 4 údaje:\nPříklad vypadá takto:\n\nIdentifikační čísla osob ve Francii jsou čísla INSEE, známá také jako čísla sociálního zabezpečení osob (ačkoliv jsou univerzální), ale přiděluje a eviduje je francouzský statistický ústav (\"Institut national de la statistique et des études économiques, INSEE\"), nezávislý na systému sociálního zabezpečení. Proto se označují jako \"číslo zápisu v registru fyzických osob\" (\"numéro d'inscription au répertoire des personnes physiques\", zkratka \"NIRPP\" nebo zkráceně NIR)\n\nČíslo má formát 13 číslic informativních a dvoučíselného kontrolního klíče:\njehož části mají až na výjimky tento význam:\n(tj. od čísla 97 se odečte zbytek celočíselného dělení třináctimístného čísla číslem 97).\n\nV USA se používá číslo sociálního zabezpečení (Social Security number, \"SSN\"), devítimístné číslo vydávané samostatnou federální Správou sociálního zabezpečení (\"Social Security Administration, SSA\") pro občany USA, trvalé i přechodné rezidenty (podle paragrafu 205(c)(2) Zákona o sociálním zabezpečení (\"Social Security Act\"), resp. 42 U.S.C. § 405(c)(2) ) a používá se jako všeobecné identifikační číslo i pro ostatní účely.\n\nKromě tohoto identifikačního čísla daňové úřady provozují systém dočasných čísel plátců daní \"Individual Taxpayer Identification Number, ITIN\".\n\nPodobně jako v USA a ve Francii funguje i v řadě dalších zemí pod názvem číslo sociálního pojištění, např. v anglosaských (Velké Británii, Kanadě, Austrálii) a v německy mluvících zemích (kromě Německa také v Rakousku a Švýcarsku), kde sice není číslo sociálního pojištění považováno za jednoznačný identifikátor osoby, ale v praxi často plní jeho roli. V těchto zemích se někdy, zpravidla pro specifické účely, jako identifikátor používá jiné číslo, např.\n\nV Německu není žádné celostátní identifikační číslo osob. Jediná decentralizovaná databáze provozovaná společnostmi sociálního pojištění eviduje čísla sociálního pojištění pro téměř všechny osoby.\n\nOd roku 2008 jsou v evidenci identifikační čísla plátců daní, které nahradily dřívější evidenci čísel daňových složek. Osoby, které jsou současně zaměstnanci i samostatně výdělečné osoby, mají dvě taková daňová čísla. Obdobné číslo pro organizace, které jim přiděluje rovněž finanční správa, se nazývá ekonomické identifikační číslo. Tento číslovací model je celostátní a organizuje ho Spolkový ústřední daňový úřad. Pro účely výběru DPH se vydává daňové číslo (\"Steuerliche Identifikationsnummer\") osobám i organizacím v závislosti na jejich příjmech. To je součástí celoevropského konceptu stejně, jako české DIČ.\n\nNavíc pro všechny lidi ve vojenské evidenci je přidělováno ještě služební číslo (\"Personenkennziffer\") ve tvaru např. „261083-K-20917“ pro člověka narozeného 20. října 1983 s příjmením (při registraci) začínajícím na K zaevidovaného na obvodní vojenské správě č. 209 v části Německa s č. 1 (severozápad). Poslední číslice je kontrolní.\n\nŽádné z těchto čísel ale není všeobecně používané jinak, než pro účely, ke kterým byla zřízena. Německý občanský průkaz neobsahuje žádné osobní číslo; má jen vlastní číslo průkazu. Od lidí se při úředních jednáních neočekává, že znají své číslo, což vyvolává občas potíže s jejich záměnou.\n\nSvého času západoněmecké vláda chtěla zavést dvanáctimístné osobní identifikační číslo (\"Personenkennzeichen, PKZ\") pro všechny občany, registrované cizí rezidenty a také pro nesídlící oběti nacismu pro oprávněné náhradové platby. Systém byl zaveden v roce 1973, ale v roce 1976 byl shledáno, že odporuje existujícímu právnímu rámci (ústavě). V NDR se podobný systém jmenoval \"Personenkennzahl\" (rovněž \"PKZ\") a zavedl v roce 1970 a používal se až do konce NDR v roce 1990.\n\nMexiko zavedlo Jednotné číslo rejstříku obyvatel (\"Clave Única de Registro de Población, CURP\") pro občany i pobývající osoby.\n\nKaždé číslo CURP je jedinečný alfanumerický řetězec 18 znaků navržený tak, aby bránil duplikaci. Je založený zejména na jménech osoby. Celé jméno osob ve španělsky hovořících zemích se skládá z\nČíslo CURP se skládá z těchto znaků:\nU příjmení jde vždy o rodná příjmení.\nPříkladem budiž číslo CURP pro ženu s celým jménem Gloria Hernández García narozenou 27. dubna 1956 ve státě Veracruz: HEGG560427MVZRRL05.\n\n\n"}
{"id": "58218", "url": "https://cs.wikipedia.org/wiki?curid=58218", "title": "TOSLINK", "text": "TOSLINK\n\nTOSLINK je standardizovaný propojovací systém optických kabelů. Nejčastěji se používá ve spotřební elektronice k propojeni audio vybavení, kde se po optickém kabelu přenáší digitální audio ve formě digitálního proudu dat mezi komponentami jako MiniDisc, CD/DVD přehrávač, případně AV receiver. TOSLINK může být buď v levném provedení 1mm plastový optický vodič nebo pro vyšší kvalitu kabel z několika optických vláken, případně skleněné vlákno pro nejvyšší kvalitu.\n\nTOSLINK byl vyvinut v laboratořích Toshiba pro propojování CD přehrávačů s AV receivery pomocí PCM datových proudů. Později jej začaly používat i ostatní firmy. První TOSLINK aplikace používaly raw data stream, který ale ustoupil dnešnímu standardu S/PDIF. Používá se také k propojování Dolby Digital/DTS dekódérů.\n\nJe spousta aplikací, které TOSLINK používají, nicméně nejčastější je právě v propojování audio zařízení pomocí JIS F05 (JIS C5974-1993 F05) konektoru.\n\nTOSLINK je registrovanou obchodní značkou firmy Toshiba Corporation. Často jsou vidět různé variace jména jako TOSlink, TosLink a Tos-link. Obecné označení standardu je EIAJ.\n\n"}
{"id": "58224", "url": "https://cs.wikipedia.org/wiki?curid=58224", "title": "DX-ing", "text": "DX-ing\n\nJako DX-ing se nazývá hobby aktivita ladění a identifikace dálkových rádiových signálů. Nadšenci, kteří ho provozují, jsou sdruženi v různých zájmových seskupeních, např. Československý DX klub. Při této činnosti, která probíhá na všech pásmech (VKV, KV, DV aj.), jsou nejvíce oceňovány nejvzdálenější stanice s nízkými výkony. Název \"DX-ing\" pochází z telegrafické zkratky \"DX\" znamenající \"vzdálenost\" nebo \"vzdálený\", přesněji\n(DX = z angl. distance x – neznámá vzdálenost).\n\n"}
{"id": "58225", "url": "https://cs.wikipedia.org/wiki?curid=58225", "title": "Československý DX klub", "text": "Československý DX klub\n\nČeskoslovenský DX klub je zájmové hnutí, sdružuje od 70. let minulého století příznivce hobby, pojmenovaného DX-ing (z angl. distance x - neznámá vzdálenost).\n\nToto zaměření rozhlasových posluchačů (tzv. \"DXing\") bylo od počátků rádia spjato s radioamatérskými spolky, a v období totalitního režimu v Československu potlačováno a vyháněno za hranice legality. První samostatně organizovaný klub vznikl již v roce 1976, ale řádný spolek Československý DX klub (zkratka CSDXC) je registrován od r. 1990 a sdružuje členy z Česka a Slovenska. Po rozdělení státu o tři roky později se členové rozhodli zachovat původní název.\n\nDXing zahrnuje dálkový příjem rozhlasu a TV, majáků ale též jiných vysílání v celém kmitočtovém spektru. Přesto, že má dost členů radioamatérskou koncesi, poslechem ostatních radioamatérů se nezabývá (na to jsou jiné kluby), také o pásmech CB a PMR se téměř nic nepíše. Měsíčně vydávaný časopis formátu A5 vycházel od roku 1990 do 2001 pod názvem DX REVUE a od roku 2002 změnil název na RADIO REVUE. Od roku 2010 vychází už jen elektronicky (PDF) a barevně.\n\nRADIO REVUE přináší zprávy a informace o slyšitelnosti vzdálených stanic a změnách v rozvrzích vysílání AM i FM rozhlasu, o českých a slovenských relacích zahraničních stanic, další rubriky informují o nerozhlasových službách (fonický a digitální provoz, radioamatérské a jiné majáky...), o korespondenci se stanicemi a potvrzování příjmu, dále předpovědi šíření radiových vln, FM-TV o příjmu VKV a TV.\n\nKlub vydává publikace a CD. Klub organizuje setkání členů, a tzv. DX kempy (pro poslech na vysokých kopcích nebo v místech, kde není žádné rušení) a exkurze do radiově zajímavých míst.\n\n"}
{"id": "58228", "url": "https://cs.wikipedia.org/wiki?curid=58228", "title": "Lokomotivy Meyer", "text": "Lokomotivy Meyer\n\nLokomotivy soustavy Meyer (též Kitson-Meyer) měly pojezd tvořený dvěma otočnými podvozky (jako u soustavy Fairlie), na nichž byly dva sdružené parní stroje, vysokotlaký a nízkotlaký. Lokomotivní kotel, budka a tendr jsou uspořádány jako na klasické parní lokomotivě. Topeniště má kvůli otočnému podvozku omezený prostor, kvůli topeništi má zadní podvozek vnější rám. Aby byl zvětšen prostor pro topeniště, měly některé lokomotivy topeniště umístěné mezi podvozky. Tím se ovšem lokomotiva značně prodloužila.\n\nPrvní lokomotivu na tomto principu zkonstruoval rakouský inženýr Wenzel Günther roku 1851, název jí však dal až francouzský (alsaský) konstruktér Jean-Jacques Meyer, který si jej dal roku 1861 patentovat. Předností byla hlavně možnost menšího poloměru v oblouku tratě (ostřejší zatáčky) v horském terénu, mezi nevýhody patřilo malé topeniště a potřeba pohyblivého potrubí pro vysokotlakou páru. Tuto nevýhodu odstranily později lokomotivy Mallet s jedním otočným podvozkem nebo lokomotivy Garratt.\n\nV Evropě vyráběly lokomotivy soustavy Meyer hlavně britské lokomotivky, ale také \"Sächsische Maschinenfabrik\", dříve Richard Hartmann AG v Saské Kamenici (Chemnitz). Úzkorozchodné průmyslové lokomotivy soustavy Meyer dodávala také anglická lokomotivka W. G. Bagnall. Její lokomotivy měly plamencový kotel, obvykle používaný u parníků. Tento kotel nezasahoval do prostoru pod rámem lokomotivy. Poslední exemplář WB3024 „Monarch“ byl dodán \"Bowater's Railway\" v Kentu, nyní je ve vlastnictví \"Welshpool & Llanfair Light Railway\". Dosud jsou lokomotivy Meyer v provozu na krušnohorské Preßnitztalbahn, donedávna jezdily na horské trati přes bolivijské Andy. Několik Meyerových lokomotiv je v muzeích v Německu, ve Francii a ve Švýcarsku.\n\n\n"}
{"id": "58231", "url": "https://cs.wikipedia.org/wiki?curid=58231", "title": "Augustus", "text": "Augustus\n\nAugustus (23. září 63 př. n. l. v Římě jako Gaius Octavius – 19. srpna 14 n. l. v Nole poblíž Neapole), známý také jako Gaius Iulius Caesar Octavianus (česky Oktavián), byl prvním císařem římské říše a zakladatelem julsko-klaudijské dynastie, který vládl od roku 27 př. n. l. až do své smrti v roce 14. Jeho celý titul jako římský císař zněl latinsky: IMPERATOR•CAESAR•DIVI•FILIVS•AVGVSTVS.\n\nMladý Octavius byl adoptován svým prastrýcem Gaiem Juliem Caesarem (Octavianova matka Atia byla dcerou Caesarovy sestry Julie) a po jeho zavraždění o březnových idách roku 44 př. n. l. zahájil svoji politickou kariéru. V následujícím roce 43 se spojil s Markem Antoniem a Markem Aemiliem Lepidem v tzv. druhém triumvirátu. Nicméně po zdolání Caesarových vrahů se triumvirové postavili proti sobě. Lepidus byl přinucen k odchodu do ústraní, zatímco Antonius spáchal sebevraždu poté, co Octavianus porazil jeho vojsko v bitvě u Actia v roce 31 př. n. l.\n\nPo svém vítězství Octavianus formálně obnovil republiku (\"restitutio rei publicae\") tím, že vládu formálně přenechal římskému senátu. Ve skutečnosti si však podržel veškerou moc ve státě. Ovšem na rozdíl od Caesara nebo Sully nezastával diktaturu, nýbrž domohl se celé řady různých doživotních pravomocí a titulů, čímž de facto proměnil starořímskou formu vlády z republiky v monarchii v podobě principátu. Tato změna znamenala nejen začátek téměř čtyřicetiletého období Oktaviánovy = Augustovy císařské vlády, nýbrž i počátek nové epochy římských dějin. Jeho vláda byla podepřena materiálními zisky v zahraničních výbojích, mimo jiné do Egypta, vytvořením patronátních vztahů s tisíci loajálních vojáků a veteránů, autoritou mnoha poct císaři udělených senátem a také respektem lidu, jemuž po mnoha desetiletích občanských válek Augustus zajistil bezpečí a blahobyt. Císař Augustus kontroloval většinu legií, kteroužto hrozivou ozbrojenou mocí mohl prosazovat a uplatňovat svoji vůli v římském senátu.\n\nAugustovou vládou začalo dlouhé období míru a prosperity, známé jako \"Pax Romana\" („římský mír“), z něhož se - přes pokračující pohraniční konflikty - středomořský svět těšil po dobu více než dvou staletí. Augustus posunul hranice římského státu a dále je zabezpečil vytvořením mnoha klientských království a jiných státních útvarů a diplomatickým sjednáním míru s Parthskou říší. Reformoval římský systém daní, dal rozšířit síť silnic, přestavět řadu měst, založil stálou armádu a pretoriánskou gardu. Po své smrti byl Augustus prohlášen senátem za boha, jenž byl uctíván Římany, a měsíc doposud zvaný \"Sextilis\" byl na jeho počest oficiálně přejmenován na \"Augustus\".\n\nAugustovo rodné jméno znělo \"Gaius Octavius\". Podle Suetonia mu dal jeho otec krátce po narození cognomen \"Thurinus\", zřejmě na paměť svého vítězství nad vzbouřenými otroky poblíž města Thurií v [Kalábrie|Kalábrii]. Dalším Octaviovým přízviskem mělo být podle Cassia Diona \"Kaipias\". Po právně problematické testamentární adopci Caesarem přijal Octavius v roce 44 př. n. l. jméno \"Gaius Iulius Caesar\" (v plném znění \"Gaius Iulius C. f. Caesar\" („syn Caesarův“)). Podle římské tradice mělo být k jeho novému jménu připojeno příjmení \"Octavianus\" k vyjádření jeho rodinného původu. Neznáme však žádný doklad, že by tohoto jména kdy užíval, chtěl tak zřejmě zastřít svůj skromný původ. Přesto se v moderní historické literatuře (v období před nastolením principátu) nazývá Octavianus, aby se odlišil od Julia Caesara. Nejpozději od Caesarova oficiálního prohlášení za boha v roce 42 př. n. l. se Octavianus nazýval \"Gaius Iulius Divi filius Caesar\" (Gaius Iulius, syn božského Caesara). Později (někdy mezi lety 38 a 31 př. n. l.) zařadil do jména také titul Imperator (\"Imperator Caesar Divi filius\"), přičemž rodové jméno Iulius bylo nahrazeno jménem Caesar. 16. ledna 27 př. n. l. mu senát udělil čestné jméno \"Augustus\" („Vznešený“). Od té doby se jeho celé jméno objevuje v podobě \"Imperator Caesar Divi filius Augustus\" (což lze do češtiny přeložit zhruba takto: „Vznešený imperátor Caesar, syn boha“). Jméno \"Augustus\" stejně jako jméno \"Caesar\" se po nástupu Tiberia na trůn stalo součástí titulatury římských císařů. Kromě výčtu všech úřadů, včetně údaje kolikrát je zastával, byl později k jeho jménu přiřazen také titul \"Pater patriae\" („Otec vlasti“). Po Augustově smrti v roce 14 a následném zbožštění byl pak nadále zmiňován jako \"Divus Augustus Divi filius\".\n\nBiografie císaře Augusta pojednává o dvou téměř protikladných osobnostech: na jedné straně o mladém, ctižádostivém a poměrně krutém politikovi, který se během boje o nejvyšší moc ve státě neohlížel na zákony a neštítil se ani nejhorších hanebností. Na straně druhé o císaři, který, jakmile jednou získal moc, zacházel s ní nanejvýš rozumným způsobem, neboť chtěl docílit stabilního a trvalého ukotvení jím založeného státního zřízení – principátu – jež nahradilo občanskými válkami rozvrácenou římskou republiku.\n\nAugustus byl synem Gaia Octavia a jeho ženy Atie, neteře Gaia Julia Caesara. Ačkoli jeho rodina pocházela z Velitrae, obce nedaleko Říma, Octavius se narodil 23. září 63 př. n. l. v Římě. Rodina jeho otce patřila k jezdcům a byla poměrně zámožná, třebaže nijak zvlášť politicky významná. Gaius Octavius starší prý poskytoval finanční půjčky, později se mu podařilo vstoupit do senátu a dokonce dosáhl úřadu praetora a místodržitele Makedonie. Po smrti otce v roce 59 př. n. l. se Octaviova matka provdala za bývalého správce Sýrie Lucia Marcia Philippa. Jelikož Philippus neprojevoval o malého Octavia zájem, vyrůstal Octavius nejprve na statku své babičky Julie, Caesarovy sestry, ve Velitrách. Později se vrátil do domu svého otčíma v Římě. Když v roce 52 nebo 51 př. n. l. Julia Caesaris zemřela, měl Octavius pronést smuteční řeč nad jejím hrobem. O dva roky později oblékl mužskou togu (\"toga virilis\") a v roce 47 př. n. l. byl zvolen do kolegia pontifiků (kněží).\n\nOctavius si tehdy přál připojit se k Caesarovu vojsku v Africe, avšak pro odpor své matky Atie od svého záměru upustil. Teprve v dalším roce svolila, aby se přidal k Caesarovi na jeho výpravě proti Pompeiovým synům v Hispánii. Octavius ale onemocněl, takže nemohl odcestovat. Když se uzdravil, plavil se po moři za Caesarem, nicméně jeho loď ztroskotala. Jen s několika společníky pak prošel nepřátelským územím, čímž na svého prastrýce učinil veliký dojem. Protože Caesar neměl žádného zákonného potomka, osvojil svého prasynovce a dovolil mu v roce 46 př. n. l. účast na svém triumfálním průvodu Římem. Octavius měl sloužit v plánovaném tažení proti Parthům jako velitel jízdy (\"magister equitum\") a společně se svými přáteli Marcem Vipsaniem Agrippou a Salvidienem Rufem byl poslán napřed do ilyrské Apollonie, kde podstoupil vojenský trénink a rozvíjel své znalosti studiem. Na jaře roku 44 př. n. l. ho zde však zastihla zpráva o Caesarově zavraždění.\n\nOctavius odmítl rady vojáků, aby vyhledal ochranu u vojska v Makedonii, a místo toho se vypravil do Itálie. Po přistání nedaleko města Brundisium se dozvěděl o obsahu Caesarovy poslední vůle, v níž ho diktátor adoptoval a určil za dědice dvou třetin svého majetku. Dodatečná, testamentární adopce byla sice neobvyklá, přesto obsahovala všechny náležitosti. Caesarovo jmění mu však prozatím zůstávalo nedostupné. Proto po příchodu do Brundisia, kde byl vřele uvítán Caesarovými vojáky, zabavil válečnou pokladnici uloženou zde k připravované válce s Parthy. Nato Octavianus začal shromažďovat dřívější Caesarovy legionáře, k čemuž využíval svého postavení Caesarova dědice. Zástup Octavianových přívrženců se během jeho cesty do Říma, kam dorazil 6. května 44 př. n. l., rozrostl na vojsko 3000 oddaných veteránů.\n\nV konfliktu mezi Caesarovými stoupenci, kteří se shromáždili kolem Marca Antonia, a republikánsky smýšlejícími Caesarovými vrahy Gaiem Cassiem Longinem, Marcem Brutem a Decimem Iuniem Brutem nehrál Octavianus zpočátku žádnou roli. Marcus Antonius si jako nejbližší Caesarův spolubojovník a jeho kolega v konzulátu pro rok 44 př. n. l. činil nárok na vedení caesarovské frakce, pročež se zdráhal Octavianovi vydat diktátorův majetek. Ten i přesto Caesarovým vojákům a obyvatelům Říma vyplatil dary, které jim diktátor slíbil v závěti, přičemž neváhal vydražit vlastní majetek. Díky tomu přešla část Caesarových příznivců od Antonia k Octavianovi. V září zahájil řečník a jeden z nejvlivnějších senátorů Marcus Tullius Cicero své projevy proti Antoniovi, v nichž ho označil za největší hrozbu senátu a Římanů. Vědom si skutečnosti, že se veřejné mínění v Římě začíná obracet proti němu, pokusil se Antonius získat správcovství Předalpské Galie, která však již byla přiřčena Decimu Juniu Brutovi. Octavianus mezitím zvětšil svoji soukromou armádu a v listopadu přesvědčil penězi dvě z Antoniových legií, aby se přidaly na jeho stranu. Antonius, zneklidněný rostoucí Octavianovou mocí, poté k úlevě senátorů opustil Řím a v čele svých zbývajících sil ustoupil na sever.\n\nDecimus Brutus odmítl vydat Předalpskou Galii (tj. severní Itálii), načež byl Antoniem obležen v Mutině (dnešní Modena). Usnesení senátu o zastavení nepřátelství Antonius jednoduše ignoroval, neboť senát nedisponoval žádným vojskem. Tím se naskytla příležitost pro Octaviana a jeho armádu. Marcus Tullius Cicero, který nepatřil ke spiklencům, avšak sympatizoval s republikánskou věcí, podporoval Octaviana, jehož považoval za mladého a nezkušeného muže, v naději, že bude představovat protiváhu k Antoniovi. Octavianus zdánlivě přistoupil na tento obchod, přitom se ale opíral o schopné rádce, jako byl například zámožný Gaius Cilnius Maecenas, s jejichž pomocí sledoval vlastní cíle. Kombinací Ciceronova vyjednávání a vojenského nátlaku byl Octavianus 1. ledna 43 př. n. l. přijat do senátu, obdržel neomezenou vojenskou moc (\"imperium\") a byla mu propůjčena konzulská pravomoc deset let před dosažením zákonem předepsané věkové hranice. Octavianus tak otevřeně vstoupil do spojenectví s republikány. Senát ho poté vyslal k Mutině, kde spolu se senátním vojskem vedeným konzuly Aulem Hirtiem a Gaiem Vibiem Pansou porazil v dubnu Antoniovy vojáky a přinutil je k ústupu do Zaalpské Galie.\n\nOba republikánští vojevůdci přišli v tomto boji o život, přičemž není zcela vyloučen Octavianův podíl na jejich smrti. Senát se nyní pokusil předat velení nad konzulským vojskem Decimu Brutovi. Octavianus se však proti tomu vzepřel a navíc pro sebe požadoval uvolněný konzulát a zrušení usnesení, kterým byl Antonius prohlášen za veřejného nepřítele. Když to senát odmítl, vytáhl Octavianus s osmi legiemi na Řím a 19. srpna 43 př. n. l. si státním pučem vynutil zvolení konzulem a zavržení Caesarových vrahů. Mezitím Marcus Antonius shromáždil s pomocí Marca Aemilia Lepida své rozptýlené legie v Galii. To Octaviana přimělo, aby změnil stranu a uzavřel spojenectví s vůdci caesarovské frakce, k čemuž mu dopomohla i jeho nynější role Caesarova mstitele. Podle vzoru Caesara, Pompeia a Crassa vytvořili Octavianus, Marcus Antonius a Lepidus v říjnu 43 př. n. l. poblíž Bononie (Bologna) druhý triumvirát. Ke stvrzení vzájemného spojenectví posloužila svatba Octaviana s Antoniovou nevlastní dcerou Clodií.\n\n„Vláda tří mužů k nastolení pořádku ve státě“ (\"tresviri rei publicae constituendae\"), jak bylo oficiálně nazýváno toto spojenectví, spočívala na vojenské moci triumvirů, neboť pod jejich velením se nacházelo daleko nejvíc římských legií. Triumvirové si v listopadu 43 př. n. l. nechali plebejským shromážděním udělit diktátorskou pravomoc na dobu pěti let. Stejně jako za Sullovy diktatury byl zveřejněn seznam proskribovaných osob – 300 senátorů a 2000 jezdců, které směl kdokoliv beztrestně zavraždit. Hlavním motivem proskripcí byla snaha triumvirů opatřit si peníze k zaplacení vojska v nadcházejícím konfliktu s Caesarovými vrahy. Odměny poskytované za zadržení přiměly mnohé Římany k pronásledování proskribovaných, jejichž majetek byl posléze zabaven triumviry. Podle Suetonia se měl Octavianus proskripcí nejprve stranit, později se ale do nich zapojil s mnohem větší brutalitou a neúprosností než jeho kolegové. Postiženými nebyli jen spojenci vrahů. Kromě řady jiných optimátů se stal obětí masakru politických soupeřů triumvirů také Cicero kvůli Antoniově nenávisti. Proskripce zdaleka nesplnily finanční očekávání triumvirů, nicméně toto krveprolití zcela zdecimovalo republikánské elity v římském senátu. Prořídlý sbor triumvirové následně doplnili svými loajálními stoupenci. Podobnému zacházení byli vystaveni republikánsky smýšlející magistráti i v ostatních italských městech. Tato a další opatření rozhodujícím způsobem podlomila sílu vůdčích republikánských vrstev římské společnosti, čímž triumvirové zřejmě neúmyslně připravovali půdu pro pozdější nástup principátu. Právě tento převrat byl tím, co historik Ronald Syme, kriticky hodnotící Augusta, označil jako „Římskou revoluci“ (\"Roman revolution\").\n\n1. ledna roku 42 př. n. l. prohlásil senát Caesara za boha (\"Divus Iulius\"). Když si Marcus Antonius a Octavianus zajistili svou pozici v Itálii a nashromáždili dostatek finančních prostředků, vypravili se s 28 legiemi do Řecka, kde si zatím jejich nepřátelé Gaius Cassius a Marcus Brutus vytvořili vlastní mocenskou základnu. Kvůli Octavianovu chatrnému zdraví spočívala hlavní tíha boje na Antoniovi a jeho vojenských zkušenostech. Porážka republikánů ve dvou bitvách u Filipp v Makedonii v říjnu 42 př. n. l. se pokládá za okamžik definitivního zániku římské republiky. Vítězství v obou střetnutích bylo dosaženo především zásluhou Antoniových vojáků, což vedlo k posílení jeho role v triumvirátu. Antonius později využil této skutečnosti k znevažování Octaviana, jehož dokonce označoval za zbabělce, neboť přenechal vojenské velení Marcu Agrippovi.\n\nTriumvirové si po vítězství rozdělili vládu nad římským impériem: Marcus Antonius se odebral do Egypta, kde se spojil s královnou Kleopatrou, bývalou milenkou Julia Caesara; Lepidovi byla svěřena severní Afrika – tehdejší obilnice Říma – kdežto Octavianus obdržel provincie Galii, Hispánii a Itálii. Na jeho bedrech navíc spočinul obtížný úkol přidělit veteránům půdu v Itálii. Zaopatřování veteránů po skončení války musel zajišťovat každý vítězný vojevůdce již od dob Mariovy reformy. Tím si dotyčný velitel zabezpečoval politickou podporu vysloužilých vojáků a zároveň získával důvěru budoucích legionářů. Při přerozdělování půdy v roce 42 př. n. l. docházelo často k násilnému vyvlastňování a vyhánění nejen jednotlivých vlastníků, nýbrž i obyvatel celých osmnácti měst. Octavianus se tehdy stal v Itálii všeobecně nenáviděnou osobou.\nŠířící se nespokojenost s Octavianovým počínáním vedla mnoho Římanů, aby se obrátili na Antoniova bratra Lucia Antonia, kterého podporovala většina senátorů. V téže době požádal Octavianus o rozvod s Clodií. Tím však popudil její matku a Antoniovu manželku Fulvii, jež poté spolu s Luciem Antoniem shromáždila v Itálii vojsko proti Octavianovi. Vzbouřenci však byli snadno poraženi a obklíčeni ve městě Perusia (Perugia), které Octavianus přinutil ke kapitulaci na počátku roku 40 př. n. l. Lucius byl díky svému příbuzenství s Antoniem ušetřen, zatímco Fulvia musela odejít do vyhnanství v řeckém Sikyónu. Vůči Luciovým spojencům ovšem Octavianus neprojevil tolik shovívavosti. 15. března, v den čtvrtého výročí Caesarovy smrti, nechal popravit 300 senátorů a jezdců, přičemž Perusia byla vypleněna a srovnána se zemí pro výstrahu ostatním.\n\nMarcus Antonius se mezitím na východě sblížil s egyptskou královnou Kleopatrou. Vědom si zhoršující se Octavianovy pozice, opustil Antonius Alexandrii a vypravil se s vojskem do Itálie, kde oblehl Brundisium. Válka mezi oběma triumviry byla na spadnutí. Avšak centurioni obou armád, z nichž mnozí se velmi dobře znali a často byli v příbuzenském vztahu, se odmítli proti sobě postavit, v čemž jejich příkladu následovali i prostí legionáři. V téže době zemřela v Sikyóně Antoniova manželka Fulvia. Její smrt a vzpoura vojáků přiměly oba soky k obnovení spojenectví. Na podzim roku 40 př. n. l. uzavřeli Antonius a Octavianus v Brundisiu smlouvu, podle níž byla Lepidovi ponechána Afrika, Antoniovi východ a Octavianovi západ. Italský poloostrov měl být nadále spravován společně, jelikož se ale Antonius záhy vrátil na východ, zůstala vláda nad Itálií v rukou Octaviana. K utužení obnovené aliance se Antonius na konci roku 40 př. n. l. oženil s Octavianovou sestrou Octavií.\n\nPo rozvodu s Clodií se Octavianus oženil v témže roce se Scribonií, jež byla spřízněna s Pompeiovým synem Sextem Pompeiem. Ta mu porodila dceru Julii, jež byla jediným vlastním potomkem Octaviana. Ani ne po roce manželství však Octavianus v den Juliina narození Scribonii zapudil a v roce 38 př. n. l. se oženil s Livií Drusillou. Skandál byl umocněn tím, že přijal Livii do svého domu předtím, než se rozvedla se svým dosavadním manželem, přesvědčeným republikánem Tiberiem Claudiem Neronem. Tato žena, která se stala Octavianovou nejbližší rádkyní, přivedla do svazku s ním dva syny z předchozího manželství: Tiberia a Drusa.\n\nPoslední politický soupeř triumvirů s velkou vlastní vojenskou mocí byl Sextus Pompeius. Pomocí své flotily ovládal Sicílii a Sardinii a ohrožoval zásobovací trasy do Itálie, což zásadně podkopávalo Octavianovu autoritu. Na nátlak senátu uzavřel Octavianus s Pompeiem v roce 39 př. n. l. smlouvu z Misena, čímž byla blokáda Itálie uvolněna za cenu uznání Pompeiovy vlády nad Sardinií, Korsikou, Sicílii a Peloponésem. Aliance se Sextem Pompeiem byla však narušena již zmiňovaným Octavianovým rozvodem se Scribonií. Nicméně k přímému útoku na Pompeia chyběly Octavianovi dostatečné námořní síly. V roce 37 př. n. l. se triumvirové dohodli v Tarentu na prodloužení jejich výjimečné moci o dalších pět let. Antonius se navíc zavázal poskytnout Octavianovi 120 lodí výměnou za 20 000 legionářů, které Antonius potřeboval k tažení proti Parthům. V roce 36 př. n. l. zahájili Octavianus a Lepidus společnou námořní operaci proti Pompeiovi na Sicílii. I přes počáteční Octavianovy nezdary byla flotila Sexta Pompeia takřka úplně zničena v září 36 př. n. l. Marcem Agrippou v bitvě u Naulochu. Pompeius následně uprchl do Asie, kde byl v Mílétu o rok později zajat a popraven jedním z Antoniových velitelů. Lepidus sice žádal Sicílii pro sebe, avšak jeho vojsko ho opustilo a přešlo k Octavianovi, načež se Lepidus vzdal. Octavianus mu dovolil ponechat si úřad nejvyššího velekněze (\"pontifex maximus\"), nadále již ovšem nebyl členem triumvirátu, čímž jeho politická kariéra skončila. Zbytek života strávil Lepidus ve faktickém vyhnanství ve své vile v Circeiích. Vláda nad římským světem byla nyní rozdělena mezi Octaviana na západě a Antonia na východě.\n\nZatímco Octavianus podnikl v letech 35 a 34 př. n. l. menší tažení v Ilýrii, přišel jeho soupeř o svoji reputaci vítězného vojevůdce neúspěšnou válkou proti Parthům, kteří již od roku 40 př. n. l. pronikali pod velením republikánského velitele Quinta Labiena do Sýrie. Antonius se po této porážce vrátil do Egypta, kde se oddával milostnému vztahu s Kleopatrou. V roce 32 př. n. l. se kvůli ní rozvedl se svojí manželkou a Octavianovou sestrou Octavií. Octavianus dokázal Antoniova zalíbení v egyptské panovnici obratně propagandisticky využít tvrzením, že ztratil své římské občanství, neboť zavrhl zákonnou římskou manželku kvůli egyptské milence. Obdarováním Kleopatry a jejich dětí částmi římského území na východě Antonius pozvolna ztrácel v Římě své politické spojence. Octavianus zatím dále vystupňoval své útoky proti Antoniovi, přičemž se nezalekl ani svatokrádeže, když dal zveřejnit Antoniovu závěť uloženou v chrámu panen Vestálek. V té byly za jeho dědice určeny Kleopatřiny děti (nelze však vyloučit, že se jednalo o podvrh). Na konci roku 32 př. n. l. senát oficiálně odebral Antoniovi jeho konsulskou moc a vyhlásil válku Kleopatře. Octavianovi se tak podařilo navodit dojem, že Řím vede válku proti zahraničnímu nepříteli, třebaže ve skutečnosti se jednalo o vnitropolitický zápas mezi ním a Marcem Antoniem.\n\nNa počátku roku 31 př. n. l. přepravilo loďstvo pod Agrippovým velením Octavianovo vojsko do Řecka. Agrippa poté sevřel Antoniovu a Kleopatřinu flotilu v Ambrakijském zálivu, čímž znemožnil zásobování Antoniových legií na pevnině. Antonius, jehož izolované vojsko začalo být sužováno dezercemi, se nakonec uchýlil k zoufalému pokusu prorazit Agrippovu námořní blokádu. 2. září roku 31 př. n. l. byla svedena bitva u mysu Actia, v níž Antoniovo loďstvo podlehlo Octavianově flotile pod velením Agrippy. Antonius jen se zbytky svých sil následoval Kleopatru unikající po moři do Egypta. Po příchodu Octavianových vojáků do Alexandrie v srpnu roku 30 př. n. l. si Marcus Antonius ukončil život, když nalehl na svůj meč. Nedlouho po něm se Kleopatra nechala dobrovolně uštknout hadem, jelikož se nechtěla stát atrakcí v Octavianově triumfu. Kleopatřiny a Antoniovy děti Octavianus ušetřil, ovšem Caesarion, syn Julia Caesara a Kleopatry, byl bez milosti zavražděn, neboť jak řekl Octavianus, „dva Caesarové jsou příliš.“ Tento skutek jasně demonstroval klíčový rozdíl mezi Juliem Caesarem a Octavianem. Zatímco Caesar dával po vítězství průchod své shovívavosti, Octavianus své krutosti. Egypt byl jako provincie připojen k římské říši a desetiletí trvající občanské války skončily. Na důkaz toho, že v celé říši zavládl mír, nechal Octavianus 12. ledna roku 29 př. n. l. zavřít bránu chrámu boha Iana na Foru Romanu - teprve potřetí v celých dosavadních římských dějinách.\n\nKdyž se Octavianus v létě roku 29 př. n. l. vrátil z východu do Říma, stál před stejným problémem, na kterém před patnácti lety ztroskotal Julius Caesar: vytvořit takový systém vlády, který by byl v souladu s více než 400 let starým, tradičním republikánským uspořádáním římského státu, a současně legalizovat novou skutečnost, že vláda nad ním už nenáleží senátu, konzulům ani ostatním republikánským institucím, nýbrž velitelům legií. Ti se již od dob Maria a Sully stále častěji domáhali násilím diktátorských pravomocí. Jeho cílem proto bylo sladit svoji veskrze diktátorskou moc s republikánskou ústavou a dodat tomuto protiprávnímu jednání háv zákonnosti. Prostá obnova republiky nepřicházela pro Octaviana v úvahu ze dvou důvodů: vůdčí aristokratické vrstvy byly občanskou válkou a proskripcemi takřka zlikvidovány. Obrovský územní rozsah říše navíc vyžadoval ke své obraně značný počet legií, přičemž jejich velitelé by se ocitali ve značném pokušení uzurpovat moc do vlastních rukou.\n\nOd okamžiku svého návratu hledal Octavianus podporu u starých šlechtických rodů a snažil se obnovit respekt a vážnost republikánských institucí. Ze senátu nechal vyloučit skoro 200 jeho členů, které neseznal hodnými této instituce. Současně ale doplňoval prořídlé řady senátu povyšováním zasloužilých osob do patricijského stavu. Sám sebe nazýval – jak skromně zdůrazňoval – prvním senátorem (\"princeps senatus\"), což byl titul, udělovaný již v minulosti, který měl charakterizovat Octavianovo postavení jako „prvního mezi rovnými“ (\"primus inter pares\"). Pro Augustem nastolenou vládní formu se odtud vžil pojem principát, tedy „vláda prvního občana“ (\"princeps\"). Navzdory svému tradičnímu odporu proti jakékoli formě samovlády byli Římané v důsledku zmatků a chaosu předchozích desetiletí ochotní odevzdat veškerou moc do rukou jediného muže. Octavianus byl ale do té míry realista, že neusiloval o získání královského titulu. Na místo toho se ujal výkonu různých stávajících republikánských úřadů, jejichž (nezákonné) spojení mu zajistilo v podstatě monarchistické postavení ve státě, zároveň ale mohl předstírat, že respektuje republikánskou ústavu a zákony. Ostatně, jak dokázal v časech boje proti Marcu Antoniovi, uměl Octavianus výtečně využívat politické propagandy. Na konci svého života podal v soupise svých činů (\"Res Gestae Divi Augusti\") následující výklad svého jednání:\n\nDne 13. ledna roku 27 př. n. l. Octavianus předal veškeré mimořádné plné moci opět do rukou senátu, čímž byla republika formálně obnovena (\"res publica restituta\"). Potud se realita shoduje s Augustovým popisem. Už následujícího dne ale senát svěřil Octavianovi správu poloviny provincií, v nichž byla dislokována většina legií. Protože si Octavianus – prostřednictvím legátů – podržel velení vojsku, zůstal jediným vojenským vládcem a patronem vojáků. Říše se členila na císařské a senátorské provincie. Dalším republikánským prvkem nového státního uspořádání byl návrat ke každoročnímu ustavování magistrátů. V nadcházejících letech však princeps pravidelně zastával jeden ze dvou konzulátů. To se změnilo teprve revizí státního zřízení uskutečněnou 1. července 23 př. n. l. S výjimkou dvou let Augustus už od této doby úřad konzula nevykonával. Na místo toho mu byla udělena doživotní tribunská moc – \"tribunicia potestas\" (nikoli samotný úřad tribuna lidu). Tím nabyl oprávnění svolávat lidové shromáždění, navrhovat zákony a vetovat usnesení senátu. Senát přiznal Augustovi také \"imperium proconsulare maius\" („moc nad všemi prokonzuly“), čímž mu bylo zajištěno nadřazené postavení vůči správcům provincií. Rovněž směl být nadále doprovázen dvanácti liktory a v senátu zaujímal místo mezi oběma úřadujícími konzuly. Principát tak byl jakousi zastřenou monarchií. Augustus upustil od absolutní moci a připustil určitou účast senátorů na řízení státních záležitostí, zároveň si ale uchoval kontrolu nad všemi důležitými funkcemi ve státě a v armádě.\n\nNa návrh Lucia Munatia Planca udělil senát Octavianovi 16. ledna 27 př. n. l. čestný titul \"Augustus\", „Vznešený“. Ten měl Octavianovi dodávat spíše náboženskou než politickou autoritu (v tomto ohledu byl významnější titul principa). Toto jméno mělo jeho nositele postavit na roveň Romulovi, legendárnímu zakladateli Říma, a současně poskytovalo duchovní rozměr jeho nejvyšší politické moci ve státě, jakým konzulové z dob republiky nikdy nedisponovali. Kromě tohoto titulu mu dal senát vystavit v kurii zlatý štít, na němž byly velebeny Augustovy ctnosti (\"virtus, pietas, clementia, iustitia\" – „odvaha, zbožnost, laskavost, spravedlnost“). Okázalé odznaky moci v podobě žezla či diadému však Augustus odmítl. Po smrti Marca Aemilia Lepida v roce 13 př. n. l. převzal Augustus také úřad nejvyššího kněze (\"pontifex maximus\") a upevnil tak svoji pozici nejvyšší autority v rámci římského náboženství. V roce 2 př. n. l. jmenoval senát Augusta „otcem vlasti“ (\"pater patriae\"). Na tento titul byl Augustus obzvláště hrdý, neboť symbolizoval více než pouhou čestnou hodnost. Každému Římanovi tím dával jasně najevo, že má vůči všem obyvatelům říše stejné postavení, jaké požíval otec římské rodiny (\"pater familias\") ve vztahu k jejím členům.\n\nNové státní zřízení nebylo Římany přijato zcela bez odporu. Obzvláště patricijské rody staré senátorské šlechty, na které pohlížel Augustus s mírným despektem, se jen obtížně vyrovnávaly se ztrátou své dosavadní moci. Některé prameny zmiňují, že Augustus se po svém návratu z východu pohyboval v senátu s brněním ukrytým pod tógou. Senátory prý přijímal jen po jednom a až poté, co absolvovali tělesnou prohlídku. Četná spiknutí jako například komplot Maecenatova švagra Lucia Licinia Varra a Fannia Caepia, který byl odhalen v roce 23 nebo 22 př. n. l., ukazovala, že Augustem nastolený řád vyvolával mezi Římany ještě po několika letech značný odpor. Poněvadž datum tohoto spiknutí nelze přesně určit, zůstává dodnes nejasné, zda se jednalo o příčinu či následek změn principátu provedených v roce 23 př. n. l.\n\nDůvod, proč byl nakonec nový systém vlády Římany akceptován, spočíval z části v tom, že Augustus dával ostentativně najevo svoji úctu ke starým republikánským institucím, starobylým zvykům a právům. Třebaže však jeho současníci mohli tvrdit, že stará republika a její instituce stále trvají, mnozí si uvědomovali, že jde pouze o zdání navozené Augustovou zdařilou propagandou. Koneckonců směrodatným se ukázal strohý fakt, že principát – oproti Sullovu nebo Caesarovu režimu – opravdu fungoval a navíc jeho jedinou alternativou byly občanské války. Dalším činitelem úspěchu nového režimu, který by neměl být podceňován, byl čas: Augustus po dosažení samovlády panoval více než čtyřicet let, tedy déle než kterýkoli jeho nástupce. Římané si tak v podstatě zvykli na vládu prvního občana. V době Augustovy smrti žilo již jen málo lidí, kteří by si uchovali v paměti období republiky. Augustův nový řád díky tomu přetrval více než 300 let až do vlády císaře Diocletiana.\n\nPodobně náročný úkol jako změna ústavy státu představovala vnitřní a vnější stabilizace říše, její hospodářské zotavení, obnova práva a pořádku v Římě a v provinciích a zabezpečení hranic. Předpoklady pro všeobecný hospodářský rozmach byly po bitvě u Actia příznivější než v předchozích desetiletích. Augustus rozpustil více než polovinu všech legií, které se v roce 31 př. n. l. nacházely ve zbrani (na konci občanských válek jich existovalo přes šedesát), jelikož udržování tak obrovského vojska znamenalo příliš velkou zátěž pro hospodářství státu. Reorganizací vojska vytvořil Augustu první stálé římské vojsko, jež se skládalo z 28 legií o 150 000 mužích doplněných stejným počtem vojáků pomocných sborů (\"auxilia\"). Všechny vojenské síly byly rozmístěny ve značné vzdálenosti od Říma podél neklidných hranic impéria, kde se mělo zabránit riziku možné vzpoury vojáků. V roce 27 př. n. l. byla založena také pretoriánská garda, původně osobní tělesná stráž velitele na bojišti, jež se vyvinula v císařskou gardu a významného politického činitele ve městě Římě. Oproti situaci před dvanácti lety nebylo však nutné za účelem obdarování veteránů sáhnout ke konfiskacím, neboť nezměrná kořist, která padla Římanům do rukou v podobě egyptské státní pokladny, postačovala k nakoupení potřebné půdy. V Itálii a v provinciích se tak vyvinula široká vrstva Augustovi oddaných zemědělců – veteránů. Své stoupence ve městě Augustus odměnil zlatem a funkcemi ve státní správě, čímž vznikla nová vládnoucí společenská třída, jejíž postavení a majetek bylo závislé na existenci principátu.\n\nV provinciích, které byly dosud postihovány vysokými daněmi, odvody branců a postupem armád, se pozvolna obnovila určitá míra blahobytu. Augustus obnovil právní jistotu a zabránil do té doby obvyklému plenění provincií ze strany dřívějších republikánských úředníků a výběrčích daní stanovením pevné daňové sazby, jejíž výtěžky byly prostřednictvím císařem dosazených úředníků odváděny přímo do Říma. Skončila tak dosavadní praxe drancování provincií vysloužilými magistráty. Tacitus, jinak jeden z nejtvrdších kritiků principátu, uznával Augustovu velkou zásluhu na zlepšení hospodářských a životních podmínek provinciálů. Dodnes je Augustova politika pokládána za vzorový příklad konsolidace státu. Historik Velleius Paterculus shrnul několik let po Augustově smrti působení jeho politiky následujícím způsobem:\n\nReorganizaci provincií prováděl Augustus zpočátku sám. Již v létě roku 27 př. n. l. se vypravil do severozápadních teritorií říše, kde strávil několik následujících let. Nejprve pobýval v Galii, která byla od dob Caesarova podrobení ponechávána svému osudu. Po úpravě zdejších poměrů podnikl Augustus vojenské tažení na sever Pyrenejského poloostrova do Kantábrie, která dosud nepatřila k říši, a začlenil její území do provincie Hispania Tarraconensis. Během zpáteční cesty do Říma v roce 23 př. n. l. Augustus vážně onemocněl, dokonce i jeho rodina a nejbližší přátelé očekávali principovu smrt. Přestože se posléze uzdravil, přiměla ho tato zkušenost k rozhodnutí již nikdy nevést své legie osobně do války.\n\nJedním z charakteristických znaků Augustovy vlády byla snaha o obnovu starodávných zvyků a mravnosti římské společnosti. V roce 19 př. n. l. zřídil senát z Augustova podnětu tzv. \"cura morum\", jíž byl určen dohled nad mravností. V dalším roce vydal senát zákon, jenž zpřísňoval tresty za cizoložství a zavedl všeobecnou povinnost vstupovat do manželství. Samotný Augustus přitom v dobách svého mládí nepatřil k vzorným příkladům starořímských ctností – vynucený rozvod jeho ženy Livie s jejím předchozím manželem byl toho nejzřejmějším důkazem. Ovšem nyní viděl Augustus ve zdůrazňování tradičních hodnot prostředek k napravení mravního úpadku zapříčiněného občanskými válkami. Principova vážnost (\"dignitas\") a autorita (\"auctoritas\") si přirozeně žádaly, aby Augustus a jeho rodina šli příkladem. Což ale Augusta přivedlo k neshodám s jeho dcerou Julií, která se s otcovými morálními zásadami neztotožňovala. V roce 2 př. n. l. ji proto Augustus osobně obžaloval v senátu z cizoložství. Za trest byla Julie vyhnána na malý ostrov Pandateria. O devět let později, v roce 8 n. l., postihl stejný osud básníka Ovidia, autora díla \"Ars amatoria\" („Umění milovat“). Jeho údělem se stalo vyhnanství v osadě Tomis na pobřeží Černého moře. Propagandistický obraz principa jako věrného a starostlivého starořímského patrona, který střeží blaho římského lidu, nalezl svůj nejviditelnější výraz v rozsáhlém stavebním programu ve městě Římě. Byly vybudovány užitkové stavby jako například četné akvadukty nebo obrovské sluneční hodiny, především ale různé reprezentativní stavby jako Augustovo forum, Marcellovo divadlo a četné chrámy, které sloužily k posílení Augustovy autority v očích Římanů. V \"Res gestae divi Augusti\" Augustus tvrdil, že během jediného roku nechal opravit 82 chrámů. Vergilius se v Aeneidě zase zmiňuje o 300 chrámech, které dal prý Augustus postavit.\n\nAugustova zahraniční politika bývá hodnocena převážně jako defenzivní. Obzvláště historikové v 19. století ji pokládali jen za snahu o zabezpečení hranic říše. K tomuto pohledu přispělo také Augustovo odmítnutí realizace tažení proti parthské říši plánované Caesarem v odvetu za Crassovu porážku v roce 53 př. n. l. Pouhá demonstrace vojenské síly postačila k tomu, aby Parthové přijali v roce 20 př. n. l. smlouvu o úpravě hranic a vydání symbolů římských legií ukořistěných v bitvě u Karrh. Toto ve skutečnosti smírné řešení konfliktu bylo v Římě prezentováno jako velkolepé vojenské vítězství. Po vítězství u Actia bylo teritorium římské říše zvětšeno o území Egypta. Expanze na východ pokračovala v roce 25 př. n. l., kdy Římané ustavili provincií Galatii v Malé Asii. Při ochraně východních provincií před parthskou hrozbou se Augustus spoléhal na soustavu klientských království, jako byla Arménie či Kappadokie, zároveň umístil silné vojenské oddíly do Sýrie. Svoji závislost na Římu uznala také severoafrická Mauretánie.\n\nTeorii o Augustově obranné zahraniční politice ovšem nelze přijmout bez výhrad, neboť žádný vojevůdce republiky ani žádný jiný císař nepřipojil k římské říši tak rozsáhlá území (většinou prostřednictvím válečných výbojů) jako Augustus. Třebaže Parthové nadále ohrožovali římský Orient, hlavním bojištěm se ukázala být severní hranice. V roce 19 př. n. l. dokončil Agrippa podmanění kantabrijských kmenů v Hispánii. Vpád Germánů do Galie v roce 16 př. n. l. a porážka římského legáta Marca Lollia si vyžádaly Augustovu dočasnou přítomnost na Rýně. Výsledkem byla rozsáhlá vojenská operace na severovýchodních hranicích říše, která skončila začleněním několika nových provincií. Z východní Galie, Alp a dalmatského pobřeží byly hranice impéria posunuty k řekám Dunaji a Rýnu. Jižně od Dunaje vznikly provincie Raetie, Panonie, Ilýrie a Moesie. Do této doby spadá založení kolonie \"Augusta Vindelicorum\" (dnešní Augsburg) v roce 15 př. n. l. a četných dalších sídel. Augsburg je jedním z mnoha měst, jehož název byl odvozen z Augustova jména.\n\nJediný ovšem zásadní zahraničněpolitický neúspěch musel Augustus strpět, když jeho pokus o dobytí pravobřežní Germánie skončil vojenskou katastrofou. Dobývání této země zahájil v roce 12 př. n. l. Augustův nevlastní syn Drusus, který v roce 9 př. n. l. pronikl až k Labi. Po jeho náhlé smrti pokračoval v podrobování Germánů mezi dolním Labem a Rýnem Drusův bratr Tiberius, jenž již v předchozích letech zajistil římskou nadvládu v Panonii na západě Balkánu. V roce 6 n. l. však vypukla nebezpečná vzpoura panonských a ilyrských kmenů, jež si ke svému zdolání vyžádala tři roky těžkých bojů. V téže době vytvořil náčelník Cherusků Arminius široké spojenectví germánských kmenů, které v bitvě v Teutoburském lese v roce 9 n. l. zničilo tři římské legie pod velením Publia Quinctilia Vara. Když se Augustus dozvěděl o pohromě Římanů, podle Suetonia prý zvolal: \"„Quintili Vare, legiones redde!“\" („Qunctilie Vare, vrať mi mé legie!“) Důsledkem této těžké porážky byla nejprve velice náročná a zdlouhavá válka, po níž následoval ústup Římanů na linii Dunaj-Rýn.\n\nPřestože je Augustus ve všech pramenech z doby svého života líčen jako dobře vypadající muž, byl už od svého dětství slabé tělesné konstituce. Prodělal mnoho těžkých nemocí jako třeba v roce 23 př. n. l. a nikdy tudíž nedoufal, že se dožije na tehdejší dobu vysokého věku sedmdesáti pěti let. Pro zajištění trvalosti jím ustaveného vládního systému se jevila klíčovou otázkou úprava následnictví. Zatímco jeho žena Livia chtěla na trůně vidět jednoho ze svých synů z manželství s Tiberiem Claudiem Neronem, Augustus toužil po vlastním nástupci z rodu Juliů. Jelikož ale neměl žádné syny, přinutil svoji dceru Julii, aby se postupně provdala za několik jím vybraných uchazečů o vládu. V roce 25 př. n. l. se jejím prvním mužem stal Marcus Claudius Marcellus, syn Augustovy sestry Octavie. Upřednostněním svého synovce proti sobě popudil Agrippu, jenž si sám činil oprávněné naděje na to, že se stane Augustovým nástupcem. Nicméně sotva dvacetiletý Marcellus již o dva roky později zemřel, což znovu otevřelo možnost Agrippova následnictví. Augustus tedy v roce 21 př. n. l. přesvědčil svého starého přítele, aby se nechal rozvést se svojí stávající manželkou a oženil se s jeho tehdy pětadvacetiletou dcerou. Z Agrippova a Juliina manželství vzešly dvě dcery a tři synové: Gaius Caesar, Lucius Caesar a po smrti otce narozený Agrippa Postumus. Když Agrippa v roce 12 př. n. l. zemřel, spočívaly Augustovy naděje na jeho starších vnucích, které chtěl adopcí přijmout za syny. Obával se však, aby Livia a jeho nevlastní syn Tiberius oba malé chlapce po jeho smrti nedali odstranit nebo úmyslně neopominuli.\n\nAugustus proto přiměl Tiberia k rozchodu s jeho ženou a Agrippovou dcerou Vipsanií a ke svatbě s Julií, čímž chtěl oba mladé prince ochránit. Patrně si nepřál za svého nástupce Tiberia ani jeho bratra Drusa, jemuž byl více nakloněn. S Tiberiem, který těžce snášel vynucené manželství s Julií, se nakonec dostal do rozepře, načež Tiberius v roce 6 př. n. l. složil všechny úřady a odešel do exilu na ostrov Rhodos. K určitému vzájemnému usmíření mezi oběma muži došlo poté, co byla Julia vypovězena z Říma kvůli svému neřestnému způsobu života a její synové Lucius a Gaius Caesar krátce po sobě v letech 2 a 4 n. l. zemřeli. Protože Drusus zahynul už v roce 9 př. n. l. během válečného tažení v Germánii, zůstal Tiberius jediným možným nástupcem Augusta. 26. června roku 4 ho Augustus společně se svým posledním žijícím vnukem Agrippou Postumem adoptoval. O tři roky později však nechal Agrippu z ne zcela jasných důvodů poslat do vyhnanství na ostrov Planasia, kde byl krátce po Augustově smrti zavražděn. Současně Tiberius musel adoptovat Germanica, syna svého zemřelého bratra, který jakožto vnuk Octavie pocházel jak z dynastie Juliů, tak i z klaudijského rodu (jeho syn Caligula nastoupil na trůn po Tiberiovi v roce 37). Nicméně teprve v roce 13 předal Augustus Tiberiovi všechny pravomoci principa a určil ho v závěti svým dědicem a nástupcem.\n\nV létě následujícího roku podnikl císař cestu, jež měla vést do Beneventa se zastávkou na ostrově Capri. Zde ale onemocněl hrozivým průjmem, pokračoval však dále v cestě na pevninu do Neapole. Odtud se nechal dopravit do Noly – údajně do téhož domu, v němž zemřel jeho otec Gaius Octavius. Zde Augustus za přítomnosti své manželky Livie a mnoha senátorů 19. srpna roku 14 zemřel. Prý se tak stalo v tentýž den, v němž před padesáti lety nastoupil svůj první konzulát. Podle Suetonia se tento muž, jenž se po celý svůj život skrýval za tolika maskami, rozloučil formulí, kterou pronášeli herci na závěr svého vystoupení: „Pokud se vám představení líbilo, tak tleskejte a s díky nás propusťte domů.“ Augustus byl nepochybně inteligentní, rozhodný a bystrý politik, neoplýval však takovým charismatem jako Julius Caesar a příležitostně se ocital pod silným (a ne vždy příznivým) vlivem Livie. Augustovy ostatky byly dopraveny do Říma a spáleny na Martově poli. Popel byl uložen ve skvostném mauzoleu, které nechal zřídit pro sebe a svou rodinu. Vedle četných jiných poct se senát usnesl nazývat císařovým jménem osmý měsíc, v němž se přihodilo mnoho důležitých událostí Augustova mocenského vzestupu. Augustus byl – stejně jako většina římských císařů po své smrti – prohlášen za boha (\"divus\").\n\nUž Augustovi současníci nazývali tehdejší dobu „érou Apollóna“, podle řeckého boha světla, umění, hudby, moudrosti a věštby, jemuž císař zřídil svatyni na místě bitvy u Actia a u svého domu na Palatinu v Římě. Princeps se těšil značné úctě již za svého života, což dokládají četné oslavné básně Horatia Flacca. Po Augustově smrti bylo období jeho vlády prohlášeno za \"Pax Augusta\" („Augustův mír“). Ve srovnání s předchozím stoletím a s vládou mnoha jeho císařských následovníků přinesla Augustova éra – \"Saeculum Augustum\" – Římu, Itálii a většině provincií dlouhotrvající etapu vnitřního míru, stability, bezpečnosti a blahobytu. Po skončení občanských válek nastal rozvoj hospodářství stejně jako umění a kultury. Augustus se stal předním patronem umění. Řada jedinců z císařova okolí, jako byl jeho blízký přítel Maecenas, jej v této činnosti napodobovala, čímž napomohla mohutnému rozkvětu literární aktivity. Literární scéna Augustova Říma byla tudíž výjimečně zvučná. Tento skvělý věk přinesl světu několik slavných básníků, jako byl Vergilius, Horatius, Ovidius, Propertius, Tibullus, a historiků, z nichž nejproslulejší byl Livius. Augustus se také pokoušel psát tragédie, svoje drama Ajax ale zničil, jelikož si byl vědom jeho nedokonalosti.\n\nV oblasti architektury podnikl císař vskutku nákladný stavební program, pročež se mohl po právu pyšnit slavným výrokem, že „nalezl město z cihel a zanechal ho po sobě z mramoru“. Mezi nejvelkolepější monumenty postavené za jeho vlády, z níž se nám dodnes mnohé dochovaly, náleželo Marcellovo divadlo, Pantheon později rekonstruovaný Hadrianem, Augustův oblouk, Agrippovy lázně, Augustovo mauzoleum nebo Ara Pacis, Oltář míru z roku 9 př. n. l., na jehož reliéfu je znázorněna celá císařova rodina. Dojem, který chtěl císař těmito stavbami navodit, však nejpozději od roku 16 př. n. l. kontrastoval s ustavičnými válkami, které byly vedeny na hranicích státu. Říše se za Augusta rozšířila v takové míře jako nikdy předtím ani nikdy potom. Vedle bohatého Egypta a Galatie byly zřízeny nové provincie na Rýně a Dunaji, jejichž dobytí bylo svým rozsahem a náročností srovnatelné s Caesarovou okupací Galie. Uvnitř říše a v jejích provinciích zanechávala válka ještě po roce 31 př. n. l. určité stopy. Přesto už Augustovi současníci vnímali mír a blahobyt jako charakteristické znaky jeho epochy. To byl také důvod, proč se tak snadno smířili s nastolením monarchie a zánikem republiky, zvláště když případný pokus o znovunastolení republikánského zřízení by musel nevyhnutelně vést k nové občanské válce. Augustus byl proto často oslavován jako zachránce míru. Jeho výjimečné a znamenité činy z druhé poloviny jeho života tak daly zapomenout na jím spáchané krutosti a bezpráví z doby jeho mládí.\n\n\n\n\n"}
{"id": "58238", "url": "https://cs.wikipedia.org/wiki?curid=58238", "title": "Skandinávské pohoří", "text": "Skandinávské pohoří\n\nSkandinávské pohoří (švédsky \"Skandinaviska fjällkedjan\", \"Skanderna\", \"Fjällen\" („\"Hory\"“) nebo též \"Kölen\" (česky kýl); norsky \"Den skandinaviske fjellkjede\", \"Skandesfjellene\", \"Kjølen\" (česky „\"Kýl\"“), \"Nordryggen\" - Severní hřeben) je pohoří táhnoucí se Skandinávským poloostrovem od nejjižnějšího norského kraje Vest-Agder až po nejsevernější norský kraj Finnmark k Barentsovu moři. Rozkládá se na územích Norska, Švédska a Finska. \n\nSkandinávské pohoří se rozkládá od jihozápadu na severovýchod. Reliéf tvoří plochá pásma oddělená tektonickými sníženinami. Místy se zvedají vyšší ostré hřebeny. Nejvyšší vrcholy se nachází v jižní norské části hor. Směrem na sever od Trondheimu se výška a šířka pohoří zmenšuje, reliéf je členitější a pestřejší. Směrem na sever od 65° severní šířky se výška hor opět zvyšuje. V této oblasti leží nejvyšší hora Švédska Kebnekaise (2 097 m). Dále na sever se povrch hor opět snižuje a zplošťuje a přechází v plošinu kraje Finnmark. Západní strana hor spadá příkře do Severního a Norského moře, které do Skandinávského pohoří zabíhají v podobě fjordů. Směrem na východ postupně snižují svou výšku i sklon a k severovýchodu se stáčí směrem k Finsku.\n\nHory nejsou příliš vysoké. Galdhøpiggen v jižním Norsku dosahuje 2 469 m. Přesto jsou, díky své poloze na severu a poblíž oceánu, značně vlhké a srážkově bohaté a pokrývají je četné sněžníky a ledovce. Kde vyšší teploty nedovolují vzniknout sněžníkům a ledovcům, vznikají ve sníženinách, vymodelovaných dřívějšími ledovci, mokřiny a jezera. Na švédské straně je nejvyšší horou Kebnekaise s 2 097 m, zatímco Halti je nejvyšší na straně finské, a dosahuje 1 328 m.\n\nPohoří vzniklo kaledonským vrásněním. V pleistocénu bylo pokryto severským pevninským ledovcem. Geologicky je Skandinávské pohoří propojeno s pohořími ve Skotsku a Irsku, dříve bylo zřejmě spojeno také s Apalačským pohořím, které dnes leží v Severní Americe. Geologové se totiž domnívají, že všechna tato pohoří dříve vytvářela jeden celistvý systém na superkontinentu Pangea.\n\nZ dvanácti nejvyšších hor ve Skandinávii leží jedenáct na území kraje Oppland v Norsku. Dvanáctý nejvyšší vrchol je v kraji Sogn og Fjordane v Norsku. Ve skutečnosti je v Norsku 83 vrcholů s výškou kolem 2 200 m nebo vyšší.\n\n\nOsm ze zde popsaných švédských hor dosahujících 2000 metrů se nachází v Národním parku Sarek, další čtyři pak v okolí Kebnekaise.\n\n\n\n"}
{"id": "58242", "url": "https://cs.wikipedia.org/wiki?curid=58242", "title": "Ciudad de México", "text": "Ciudad de México\n\nCiudad de México, Mexiko, ( Mexico City, dříve také México DF (distrito federal), zkratka CDMX) je hlavní město Mexika. Leží ve vnitrozemí, vysoko v horách (2000 m n. m., Mexická náhorní plošina) a je jedním z největších měst na světě. Vedle 31 států je jednou ze 32 státotvorných územně-správních jednotek Spojených států mexických.\n\nCiudad de México patří mezi města s největšími sociálními rozdíly mezi obyvateli jednotlivých čtvrtí. Ve východní části města se lidé potýkají s chudobou, nezaměstnaností a nedostatkem jídla a pitné vody. Mezi největší chudinské čtvrtě patří například Nezahualcóyotl s 1,5 milionu obyvatel. Západní část města naopak oplývá blahobytem. Nejdůležitější tepnou je reprezentativní Paseo de la Reforma, což je 15 km dlouhá a 60 m široká třída lemovaná stromy. V centru města se nachází náměstí Plaza de la Constitución, zvané \"Zócalo\", a Náměstí Tří kultur. Od roku 1987 figuruje historické centrum města společně s kulturní krajinou Xochimilco na seznamu světového kulturního dědictví UNESCO. Ve městě se nachází mnoho dalších kulturních památek; na seznamu UNESCO jsou dům a ateliér Luise Barragána a univerzitní kampus Mexické národní autonomní univerzity.\n\nV blízkosti města (72 km východně směrem na město Puebla) se nalézá aktivní sopka Popocatépetl, která je zároveň druhým nejvyšším vrcholem Mexika. Za dobré viditelnosti je možno ji z města spatřit pouhým okem.\n\nKdysi bylo Mexico považováno za největší město světa. Ve třetím tisíciletí však bylo překonáno jinými světovými velkoměsty. K roku 2009 žilo v jeho aglomeraci přes 21,2 milionu obyvatel a tento počet se neustále zvyšuje.\n\n\nPodle výsledků sčítání obyvatelstva, které v Mexiku proběhlo v roce 2010, žilo na území města 8 851 080 osob. Souvislá městská zástavba ale fyzicky překračuje administrativní hranice Ciudad de México a zasahuje do sousedního státu México. Mexický statistický úřad pro své potřeby definoval tzv. Metropolitní oblast Valle de México, která kromě samotného Ciudad de México zahrnuje i 60 okolních urbanistických celků ve státech México a Hidalgo. V roce 2010 v této metropolitní oblasti žilo 20 137 152 lidí.\n\nCiudad de México jako jedno z největších měst na světě trpí podobnými problémy jako mnohá jiná světová velkoměsta. Hlavními problémy jsou znečištění vzduchu a vody, k tomu přistupuje nedostatek pitné vody. Dopravní infrastruktura je stále ještě poddimenzovaná. Nižší ekonomická výkonnost způsobená mj. vysokou nezaměstnaností má za následek nižší životní úrovni poměrně značné části obyvatelstva města, což zmíněné problémy ještě umocňuje. V Ciudad de México žijí tisíce dětí na ulicích. Chudoba vzrůstajícího počtu obyvatel vede k rozšiřování nedostatečně vybavených předměstských čtvrtí se slumy a s vysokou zločinností, která je do značné míry spojena s nelegálním obchodováním s drogami. V roce 2003 bylo v hlavním městě uneseno zhruba 3 000 dětí, což městu přineslo ve světovém srovnání druhé místo. Došlo také k mnoha případům únosů neregistrovanými taxikáři. V metru i v jiných dopravních prostředcích působí mnoho kapsářů.\n\nMěstskou dopravu zajišťujií autobusy, trolejbusy a metro. V rámci města a blízkého okolí zajišťují osobní železniční přepravu příměstské vlaky. Meziměstská přeprava osob po železnici byla po privatizaci v devadesátých letech v celém státě prakticky zrušena, ale do budoucna se již počítá s jejím obnovením. Je zde letiště Beníta Juaréze a železnici nahrazují meziměstské autobusy.\n\n\n\n"}
{"id": "58243", "url": "https://cs.wikipedia.org/wiki?curid=58243", "title": "Kdyně", "text": "Kdyně\n\nKdyně (, na některých mapách \"Neugedein\") je malé město v Plzeňském kraji. Včetně místních částí tu žije obyvatel.\n\nSamotná Kdyně je rozdělena na dva historické celky Starou Kdyni a (Novou) Kdyni. Toto rozdělení vzniklo po vyhoření původní Staré Kdyně a vybudování obce od základů znovu. Dále jsou k městu počítány přilehlé vsi: Branišov, Dobříkov, Hluboká (včetně osady Vítovky), Modlín, Nové Chalupy, Podzámčí, Prapořiště, Smržovice a Starec.\n\nV těchto místech se poprvé připomíná sídliště k roku 1384; patřilo pánům z Rýzmberka. K roku 1508 se uvádí městečko, šlo však o pozdější Starou Kdyni, která v polovině 16. století vyhořela. K roku 1586 se připomíná dnešní Kdyně, která také patřila pánům z Rýzmberka, od roku 1697 hrabatům ze Stadionu a roku 1840 získala městská práva. V letech 1850–1949 zde sídlil okresní soud.\n\nOd konce 17. století byla Kdyně panstvím rodiny Stadionů. Stala se významným střediskem textilního průmyslu, roku 1678 zde byla založena první textilní manufaktura v Čechách, která v polovině 18. století zaměstnávala 500 pracovníků a na 6000 domácích dělníků a byla tak největším zaměstnavatelem v západních Čechách.\n\n\n\nNejstarší zprávy se o kostelu pochází ze druhé poloviny 14. století. Z původní stavby jsou zachovány fragmenty v budově kostela a části kostelní zdi. V 18. století byly provedeny významné stavební úpravy, věž byla zvýšena a opatřena cibulovitou bání, loď prodloužena a stavba rozšířena. Ke kostelu neodmyslitelně patří nedaleko umístěná budova fary.\n\nKostel svatého Mikuláše byl vždy kostelem farním, filiálním kostelem byl kostel svatého Jiří v Koutě na Šumavě. Po reorganizaci Plzeňské diecéze v roce 2002 se Kdyně stala sloučenou farností, zahrnující i dřívější samostatné farnosti Loučim, Pocinovice a sv. Anna (Tannaberk).\n\nNedaleko náměstí je umístěna zachovalá synagoga pocházející z druhé poloviny 19. století. Synagoga ve Kdyni byla vystavěna v novorománském slohu a je jednou z nejzachovalejších staveb svého druhu v Plzeňském kraji. Na základě návrhu Památkového ústavu v Plzni ji prohlásilo Ministerstvo kultury za národní kulturní památku.\n\nNedaleko kdyňské fary se nachází budova Zámečku (takto nazýván od roku 1796), historické budovy postavené na místě bývalého panského dvora majitelů Rýzmberského panství. Od druhé poloviny 17. století se v budově střídali úředníci a statkáři. V roce 1903 byl objekt zakoupen Čeňkem Rendlem a přebudován na pension. V současné době je v budově umístěno pohostinství stejného jména.\n\nNa náměstí se nachází radnice z 19. století a secesní budova školy z roku 1893. V okolí Kdyně se nacházejí zříceniny hradů Rýzmberk a Nový Herštejn a zaniklý hrad Příkopy, nad Kdyní pak stojí rozhledna Koráb z 80. let 19. století\n\n"}
{"id": "58244", "url": "https://cs.wikipedia.org/wiki?curid=58244", "title": "Dějiny Irska", "text": "Dějiny Irska\n\nV tomto článku je popsána historie národů obývajících ostrov Irsko.\n\nNa rozdíl od ostatních evropských zemí je osídlení Irska velmi nedávného data; nejstarší doklady přítomnosti mezolitických lovců a sběračů v severovýchodní části ostrova pocházejí z 6. tisíciletí př. n. l. Na sklonku 5. tisíciletí př. n. l. se do Irska rozšířilo zemědělství. Tito neolitičtí zemědělci po sobě zanechali působivé megalitické mohyly, jako například Newgrange v hrabství Meath (okolo 3200 př. n. l.). Kolem roku 2500 př. n. l. počíná v Irsku doba bronzová. Zejména na jihozápadě země se na mnoha místech našly pozůstatky těžby mědi. Měď a zlato, jimiž Irsko oplývalo, se v tehdejších dobách vyvážely do celé Evropy. Doba železná nastává s postupným příchodem keltsky hovořících kmenů z evropské pevniny. Jako první zmiňují antické prameny \"Priteny\" \"(Pritany),\" jejichž jméno dnes přežívá ve slově \"Británie\". Zdá se, že tito příchozí v několika vlnách od 7. do 1. století př. n. l. nepředstavovali příliš početnou skupinu obyvatelstva, neboť nedávný výzkum, založený na rozborech DNA odhalil překvapivě blízkou příbuznost Irů s Basky. V jejich žilách tak, zdá se, převažuje krev předindoevropských obyvatel Evropy. Nehledě na to, hovořila od této doby až do počátku 19. století většina obyvatel ostrova keltským jazykem.\n\nPo celé 1. tisíciletí n. l. nebylo Irsko jednotným státem. Existovaly zde desítky \"túath\", menších či větších „království“, jejichž náčelníci, zvaní králové (irsky: \"rí\") mezi sebou často bojovali. Menší království byla vazaly mocnějších, ale třebaže se v pozdějších dobách někteří vladaři prohlašovali velekráli, žádnému se nepodařilo založit dynastii, která by dokázala sjednotit celé Irsko. Významnou úlohu ve společnosti hráli druidové, kteří působili jako kněží, léčitelé, učitelé, básníci a zákonopravci. Bohatá ústně tradovaná básnická kultura nezanikla ani po příchodu křesťanství, naopak, dočkala se písemné podoby. Křesťanství za časů římského panství v Británii pozvolna pronikalo i do Irska (známého Římanům jako \"Hibernia\"). Rozhodující úloha v pokojném pokřesťanštění Irska je připisována svatému Patrikovi, prvnímu irskému biskupovi, který v zemi působil po roce 432. V následujícím století vyrostla v Irsku řada klášterů, které se staly středisky latinské učenosti a Irští misionáři šířili křesťanství ve střední Evropě. Kamenné kříže rozeseté po ostrově a výpravné iluminované rukopisy, jako je Kellská kniha dodnes vydávají svědectví o této době. 7. a 8. století je považováno za zlatý věk starého Irska. Od roku 795 začali do Irska podnikat nájezdy Vikingové, kteří drancovali kláštery a vesnice a odváželi vše cenné do své domoviny. Většina dodnes dochovaných zlatých irských ozdob tak pochází z vykopávek vikinských hrobů v Norsku. Vikingové postupem času zřizovali na pobřeží stálejší osady, které se vyvíjely v města (Dublin, Wexford, Waterford, Cork, Limerick) a ovládali části Irska. Roku 1014 irský velekrál Brian Bóruma dokázal zlomit vikinskou moc, ale nebylo mu dáno zemi sjednotit, neboť ve vítězné bitvě u Clontarfu sám padl. Irsko se nanovo ponořilo do drobných, ale ustavičných válek mezi několika vůdčími královstvími. Rozhodující zlom v irských dějinách přišel ve druhé polovině 12. století.\n\nRoku 1166 byl vládce východoirské provincie Leinster král Diarmat Mac Murchada (Dermot MacMorrough) svržen svými protivníky a utekl se s prosbou o pomoc za anglickým králem Jindřichem II. Téhož roku se Rory O'Connor stal prvním králem Irska od roku 1014. Když Jindřichovu normanskému družiníkovi Richardu FitzGilbertovi de Clare přislíbil svržený král Diarmuid Mac Murchada svou dceru a dědictví, ten se mu zavázal svou pomocí a roku 1169 se vylodil v Irsku. Normané v Diarmuidových službách dosáhli rychle řady vítězství a když roku 1171 Diarmuid Mac Murchada zemřel, zdědil jeho panství Richard de Clare. O svrchovanost nad dobytým územím se záhy přihlásil král Jindřich II., který je udělil svému nejmladšímu synovi, pozdějšímu králi Janu Bezzemkovi. Od té doby bylo Irsko jako takzvané \"Panství Irské\" \"(Lordship of Ireland)\" pod svrchovaností anglických králů.\n\nDo poloviny 13. století se tak většina Irska ocitla v majetku anglo-normanské šlechty. Země byla postupně členěna na hrabství, podle anglického vzoru byly zaváděny porotní soudy a parlament v Dublinu, stavěly se kamenné hrady namísto dosavadních dřevěných. Zejména ve vnitrozemí vznikala nová města (dosud jich z vikinských časů v Irsku bylo jen několik při pobřeží). Třebaže do Irska proudili přistěhovalci z Anglie a Skotska, postupem času většinou přijímali irský jazyk a zvyky. I moc keltské šlechty se pozdvihla a anglický kulturní vliv se smrskl na okolí Dublinu (jehož okolí muselo být opevněno jako tzv. Koloví) a několika dalších měst. Angličtí králové byli vázáni válkami ve Francii a domácími boji o trůn. Angličanům nic nepomohla ani nařízení, zakazující irské oděvy, řeč či smíšená manželství, jako byly například \"Kilkennyské výnosy\" \"(The Statutes of Kilkenny)\" z roku 1366. Díky těmto zákazům vypuklo téhož roku irsko-normanské povstání. Irský jazyk a literatura zažívaly ve 14. a 15. století svůj druhý vrchol.\n\nObrat nastal až v 16. století za vlády Jindřicha VIII. a jeho nástupců. Když se Jindřich VIII. prohlásil hlavou církve ve svých državách, v Irsku byl na rozdíl od Anglie ohlas mezi veřejností mizivý. Vysocí preláti totiž žili v poangličtěných městech a to většinou dosti nehodným světským životem. Skutečnou duchovní péči lidu věnovali jen příslušníci žebravých mnišských řádů (ponejvíce františkáni a dominikáni), kteří náboženské novoty odmítali. Když se Jindřichovi doneslo, že mezi Iry většina za hlavu církve stále považuje papeže (s odůvodněním že „papež“ je víc než „lord“ – oficiální titul panovníka byl totiž \"„Lord of Ireland“\"), nechal si roku 1541 dublinským parlamentem odhlasovat změnu titulatury na \"„King of Ireland“\" (král Irska). V letech 1541-1800 tak bylo Irské království v personální unii s Anglií, respektive Velkou Británií (po roce 1707). Jak již řečeno, úspěch reformace, dovršené za Eduarda VI. a Alžběty I., byl v Irsku malý. Byla sice po anglickém vzoru ustavena státní církev (\"Church of Ireland\"), naprostá většina Irů však setrvala u římskokatolického vyznání. Toto rozdělení poznamenalo další dějiny ostrova až do dnešních dnů. Angličtí panovníci, kteří se obávali, že jejich nepřátelé (zejména Španělsko) využijí Irska jako vedlejšího bojiště, se snažili o důkladné podmanění země. Roku 1592 dala Alžběta I. založit \"Kolej Nejsvětější Trojice\" (\"Trinity College\") v Dublinu, první, byť ještě několik století výhradně protestanskou, univerzitu v Irsku. Řada menších vzbouření anglo-irských pánů byla úspěšně potlačena. Proti oklešťování svých starých práv povstala v 90. letech 16. století ulsterská šlechta pod vedením Hugha O'Neilla, hraběte z Tyrone. Na pomoc jim přispěchali Španělé, ale roku 1601 byli povstalci u Kinsale poraženi a roku 1603 kapitulovali. Nakonec se roku 1607 Hugh O'Neill, Rory O'Donnell, hrabě z Tyrconnellu a 97 jejich rodinných příslušníků a přívrženců odebrali do emigrace. Tento \"útěk hrabat\" (\"Flight of the Earls\") jen předznamenával úpadek katolického Irska. Na půdu zkonfiskovanou katolickým pánům anglická vláda systematicky usazovala protestantské kolonisty z Anglie a Skotska v naději, že tím dosáhne účinné protiváhy katolíkům. Právě tehdy bylo například město Derry přejmenováno na Londonderry. (V květnu 1984 se městské zastupitelstvo přejmenovalo na \"Derry City Council\", což však neovlivnilo oficiální název města, jak nejnověji potvrdilo rozhodnutí belfastského vrchního soudu z 25. ledna 2007.)\n\nRoku 1641 vypuklo v Ulsteru povstání, které se rozšířilo po celé zemi. Povstalci, kteří o sobě prohlašovali, že jednají ve jménu krále Karla I. proti anglickému parlamentu, vytvořili tzv. \"Irskou katolickou konfederaci\" \"(Irish Catholic Confederation)\" se sídlem v Kilkenny. Teprve poté, co se vypořádal s monarchií v Anglii, se roku 1649 Oliver Cromwell vylodil v Irsku a do roku 1652 Konfederaci krutě potlačil. Cromwellovské tažení bylo nejkrutější válkou, jakou Irsko ve svých dějinách zažilo (smutně proslulo zejména krveprolití při dobytí města Drogheda, kde bylo na Cromwellův osobní příkaz zmasakrováno 3 000 royalistických obránců a mnoho civilistů). Bída a trápení doby Cromwellova tažení je připomínána i v mnoha irských písních, například v písni „Irish Ways And Irish Laws“, kde se přímo zpívá: „…Cromwell and his soldiers came, started centuries of shame…“\n\nNásledky porážky byly pro katolíky zničující. Jestliže před rokem 1641 vlastnili (s výjimkou již dříve konfiskovaného Ulsteru) většinu půdy v zemi, nyní jim byla z velké části odebrána a přidělena protestantům. Je třeba podotknout, že se změnili pouze majitelé panství, v tomto období již nedocházelo k masivní kolonizaci. Po restauraci monarchie byly za Karla II. prováděny restituce, týkaly se však jen menší části půdy. Irsko tak zůstalo od této doby převážně v rukou protestantských statkářů.\n\nRoku 1689 se irští katolíci pod místodržícími Richardem Talbotem, 1. hrabětem z Tyrconellu a po něm pak Patrickem Sarsfieldem, hrabětem z Lucanu, postavili ve \"„válce dvou králů“\" za svrženého katolického krále Anglie Jakuba II. v boji s jeho synovcem a zetěm, protestantem Vilémem III. Oranžským. Vítězství Vilémovy armády v bitvě na řece Boyne, která byla svedena 1. července 1690 u Droghedy a v níž byl poražen James Fitzjames, vévoda z Berwicku, si každoročně 12. července (datum bitvy podle gregoriánského kalendáře) halasně připomínají severoirští unionističtí protestanti (tzv. \"„oranžisté“\"). Rozhodujícím potvrzením výsledků války znamenalo protestantské vítězství v bitvě u Aughrimu o rok později. Sarsfield ještě nějaký čas vytrvale vzdoroval v Limericku, ale nakonec 3. října 1691 kapituloval. Se svými 14 000 muži, kteří odmítli přestoupit do Vilémových služeb, pak odplul do Francie. Mnozí účastníci tohoto \"„odletu divokých hus“\" \"(Flight of the Wild Geese)\" se později proslavili ve francouzských či španělských službách.\n\nLimerický mír nabízel poraženým shovívavé podmínky, ale záhy anglická vláda přitvrdila a roku 1695 zavedla tzv. trestní zákony, které zbavovaly katolíky všech politických a některých majetkových práv. Tím, že nesměli volit ani být voleni do parlamentu, stát se právníky či zastávat vyšší důstojnické hodnosti se 75 % Irů stalo ve své vlastní zemi obyvateli „druhé kategorie“. Po roce 1697 byli dokonce na čas ze země vyháněni katoličtí kněží, ale během 18. století už byli postupně tolerováni.\n\nOd roku 1691 bylo Irsko ovládáno malou skupinou irských anglikánů seskupených v Church of Ireland, kteří byli loajální k britské koruně. Ti utlačovali jak většinové katolíky, tak neanglikánské protestanty, mezi nimiž nejvýznamnější byli presbytariáni. Formálně bylo Irsko s Británií sice jen v personální unii, ale kvůli zákonům jako \"Poynings' law\" z roku 1494 nebo \"Declaratory Act\" z roku 1719 (který dal Britům právo vetovat zákony přijaté irským parlamentem a nakonec i schvalovat zákony pro Irsko v Londýně) mělo Irsko ve skutečnosti menší nezávislost než například většina britských severoamerických kolonií.\n\nŠance na zlepšení se pro Iry otevřela na konci 18. století. Když museli Britové vyslat vojenské jednotky z Irska do vzbouřených amerických kolonií a Francie vojensky podpořila americkou válku za nezávislost, Londýn vyzval irské dobrovolníky, aby vytvořili milice pro případ invaze z Francie. K milicím se skutečně připojilo mnoho tisíc Irů. Žádali za to ale více politických práv. Roku 1782 jim britská korunu dala samosprávu a více nezávislý parlament. Jemu dominovala Irish Patriot Party vedená Henry Grattanem, proto je v irské historiografii parlament z tohoto období často nazýván Grattanův parlament.\n\nV roce 1791 vznikla v Belfastu malá skupina protestantských, zprvu anglikánských liberálů, která si začala říkat Society of United Irishmen a byla vedená především Wolfem Tonem. Jejich cílem byla větší nezávislost na Británii. Oslovili přitom presbyrariány, katolíky, metodisty a další protestantské skupiny, a ti všichni začali do oganizace vstupovat. Ta pak navrhla demokratické reformy, z nichž část v roce 1793, s jistým váháním, schválil Gratanův parlament. Průlomové byly především zákony, jež umožnily majetnějším katolíkům volit (jakkoli nikoli být voleni nebo jmenováni do úředníckých funkcí). Vypuknutí války mezi Británií a Francií ovšem přinutilo United Irishmen přejít do ilegality a částečně i do exilu, vůdce hnutí Wolfe Tone odjel do Spojených států. Přesto organizace trvale rostla, do roku 1797 měla nejméně 200 000 členů. Loajalisté cítící hrozbu povstání proti tomu založili roku 1795 radikální protestantskou organizaci Oranžský řád. Tone v roce 1796 odjel do revoluční Francie a požádal její vedení o vojenský zásah v Irsku, přičemž slíbil, že v momentě invaze vypukne profrancouzské a protibritské povstání. Problémem bylo, že v té době již irští katolíci měli o revoluční Francii značné pochybnosti, neboť věděli o masakrech katolických kněží, protináboženské ideologii revolucionářů i francouzské válce s papežem. Přesto se Tone se 14 000 Francouzi pokusil prosinci 1796 u irských břehů vylodit, ovšem neúspěšně. Spolupráce spiklenců s Francouzi se tak ovšem prolákla a Britové a oranžisté rozpoutaly represe. Neustávající teror rebely přinutil jednat. Vůdci United Irishmen Samuel Neilson a Edward FitzGerald se při nepřítomnosti Toneho, jemuž se nepodařilo s Francouzi přistát, rozhodli započít povstání i bez Francouzů, a to 23. května. Britové však nejprve ubránili Dublin a do konce června rozdrtili povstání i ve zbytku země.\n\n22. srpna, téměř dva měsíce po porážce povstání, přistála asi tisícovka francouzských vojáků generála Jeana Josepha Amable Humberta na severozápadě země, v hrabství Mayo. Připojilo se k nim 5000 místních rebelů a zahnali Brity na potupný útěk (známý též jako Castlebarské závody). Vyhlásili dokonce Irskou republiku s Johnem Moorem jako prezidentem. Republika však žila jen dvanáct dní. Její síly byly poraženy 8. září 1798 v bitvě u Ballinamucku. Francouzské jednotky, které se vzdaly, byly repatriovány do Francie a výměněny za britské válečné zajatce. Zajaté Iry čekal tvrdší osud, byli popraveni. 12. října 1798 se další francouzská eskadra o síle 3 000 mužů, včetně Wolfe Toneho, pokusila přistát v hrabství Donegal poblíž Lough Swilly. Byla však napadena silami Britského královského námořnictva a nakonec po tříhodinové bitvě pokus o vylodění vzdala.\n\nPo povstání se po Irsku pohybovaly dlouho rebelské zbytky vedoucí partyzánskou válku, například ve Wexfordu přežila malá ohniska odporu a poslední povstalecká skupina vedená Jamesem Corcoranem byla poražena až v únoru 1804. Hlavním politickým výsledkem však bylo, že Britové Irsku odňali poslední zbytky autonomie a přinutili irský parlament v roce 1800 přijmout zákon o připojení k Británii (viz Zákony o unii z roku 1800). Při prvním hlasování zákon přijat nebyl (109 proti, 104 pro) a muselo být opakováno. V něm byl přijat poměrem 158 pro, 115 proti. 1. ledna 1801 tak vznikl stát Spojené království Velké Británie a Irska. Irové tím ztratili definitivně samostatnost.\n\nV letech 1845–1851 došlo v Irsku kvůli plísni bramborové, jež se rozšířila kvůli vlhkému počasí a malé genetické rozmanitosti nově dovezeých druhů brambor, k několika hladomorům. Tato událost je známa jako velký irský hladomor a znamenala obrovský přelom v irských dějinách. Odhaduje se, že během hladomoru zemřelo něco mezi půl miliónem a jedním a půl miliónem lidí (z více než 8 miliónové irské populace) a další dva milióny odešly z Irska hledat si obživu jinde ve světě (nejčastěji do USA, Anglie, Kanady či Austráliie). V roce 1851 činil pokles dříve rychle rostoucí irské populace proti roku 1841 asi 20 %. Zničující efekt hladomoru na irskou populaci a hospodářství však přetrvával dlouho poté, co se situace se zásobováním zlepšila. Jev měl i zásadní politické důsledky. V Irsku převládl názor, že hlavní příčinou více než milionu mrtvých byla neochota Britů vzpurné a nábožensky odlišné perferii pomoci. Až do dnešních dnů se v Irsku diskutuje o tom, zda nešlo vlastně o formu promyšlené genocidy irského národa. To připravilo půdu radikálnímu nacionalismu a definitivně znemožnilo, aby se Irové dokázali identifikovat se Spojeným královstvím. Nacionalsitický radikalismus vytryskl bezprostředně po hladomoru - reprezentovalo ho hnutí feniánů, které sáhlo i k teroristickým činům, moderní terorismus vlastně vymyslelo, a ten navíc v irské politické kultuře značně zakořenil. Feniáni dokonce plánovali únos britské královny Viktorie. Nicméně časem se objevily i méně radikální skupiny, které přišly s požadavkem autonomie. Na konci 19. století začali i britští politici, zejména liberálové, o udělení autonomie uvažovat, zvlášť když se vlády liberálů Herberta Henry Asquitha a Davida Lloyda George o irské poslance v parlamentu musely několikrát opírat.\n\nJednání o zisku autonomie přerušila první světová válka. Zpočátku irští nacionalisté akceptovali, že válečná situace si vyžaduje odložení těchto otázek, ale to se postupně měnilo s tím, jak se začaly v Irsku šířit zprávy odvedenců o hrůzách války. S nimi přicházel i rostoucí pacifismus, a ten stál na počátku nepokojů známých jako velikonoční povstání roku 1916 (anglicky \"Easter Rising\", irsky \"Éirí Amach na Cásca\"). Trvalo od 24. dubna do 30. dubna. Pacifistický program byl brzy nahrazen požadavkem získání nezávislosti na Británii a do čela povstání rychle nastoupili nacionalisté z Irského republikánského bratrstva (\"Irish Republican Brotherhood\"). Další významnou skupinou byli irští dobrovolníci (\"Irish Volunteers\"), kteří byli vedeni učitelem a advokátem Patrickem Pearsem, Irská občanská armáda (\"Irish Citizen Army\") vedená Jamesem Connollym a Ženská liga (\"Cumann na mBan\"). Nacionalisté obsadili klíčové pozice v Dublinu a vyhlásili nezávislost Irské republiky na Británii. Proběhlo i několik dalších akcí v různých částech Irska, ale s výjimkou událostí v Ashbourne, to byly akce menšího významu.\n\nPovstání bylo potlačeno po šesti dnech bojů a jeho vůdci byli válečným soudem odsouzeni k smrti a popraveni, avšak pomohlo Irským republikánům, aby se dostali do čela irské politiky. V následujících všeobecných volbách ve Spojeném království v roce 1918, vyhráli v Irsku republikáni 73 křesel ze 105 do Britského parlamentu. V lednu 1919, členové Sinn Féin, kteří nebyli v té době ve vězení a přeživší účastníci Velikonočního povstání, vyhlásili nezávislý parlament a založili Irskou republiku. Britská vláda odmítla akceptovat nově vyhlášený stát, což vedlo k Irské válce za nezávislost. První rok války byl poměrně klidný, Irská republikánská armáda se v té době zaměřovala hlavně na získávání zbraní a osvobozování republikánských vězňů. V září roku 1919 britská vláda zakázala Dáil Éireainn a Sinn Féin. IRA v odpovědi začala útočit na Irskou královskou policii a britské armádní hlídky. Napadala jejich kasárna a vyzývala je, aby zemi opustili. Britská vláda poslala na pomoc rekruty z Británie, tzv. \"Black and Tans a Auxiliaries\", kteří se stali známí pro špatnou disciplínu a odvetné útoky proti civilistům. V listopadu 1920 došlo k výrazné eskalaci násilí. Britská vláda vyhlásila stanné právo na většině území jižního Irska. Centrum Corku bylo v prosinci 1920 vypáleno britskou armádou. Násilí se stupňovalo dalších sedm měsíců, kdy bylo zabito přes 1000 lidí a 4500 republikánů bylo internováno. Boje byly soustředěny hlavně v městech Munster, Dublin a Belfast. V těchto třech městech bylo zabito 75 % obětí konfliktu. Násilí v Ulsteru a zejména v Belfastu se vyznačovalo náboženským charakterem a vysokým počtem civilních obětí z řad katolíků. Obě strany se 11. července 1921 dohodly na příměří. Po něm vedla jednání k anglicko-irské smlouvě dne 6. prosince 1921. Tato smlouva ukončila britskou nadvládu ve většině Irska. 6. prosince 1922 byl vytvořen Irský svobodný stát se statusem dominia. Nicméně Severní Irsko setrvalo v rámci Spojeného království, kde náboženské násilí mezi republikány (většinou katolíky) a lojalisty (většinou protestanty) pokračovalo ještě po mnoho měsíců (a let). V červnu v roce 1922 neshody mezi republikány kvůli anglo-irské smlouvě vedly k jedenáctiměsíční občanské válce. \n\nV roce 1949 byla odstraněna poslední formální role panovníka a název státu byl změněn na Irsko (Éire). Název „Irská republika“ (Poblacht na hÉireann) se v Irské ústavě (Bunreacht na hÉireann) objevuje jako „popis státního zřízení“, oficiálním názvem země se má stát až po připojení Severních provincií.\n\n\n"}
{"id": "58248", "url": "https://cs.wikipedia.org/wiki?curid=58248", "title": "Nordland", "text": "Nordland\n\nNordland Fylke je územněsprávní jednotka v severní části Norska. Správním centrem území je město Bodø. Správcem kraje Nordland je \"Fylkesmann i Nordland\". Počet obyvatel dosáhl roku 2015 čísla 241 682. Rozloha kraje je 38 481 km².\n\nNordland hraničí na severu s krajem Troms og Finnmark, na jihu s krajem Trøndelag a na východě s švédskými kraji Västerbotten a Norrbotten. Na západě je Norské moře.\n"}
{"id": "58255", "url": "https://cs.wikipedia.org/wiki?curid=58255", "title": "Gorj", "text": "Gorj\n\nGorj je župa v rumunském Valašsku, leží na jihu země a jejím hlavním městem je Târgu Jiu.\n\nŽupa hraničí na severu s župou Hunedoara , na východě s župou Vâlcea, na jihu s župou Dolj a na západě s župou Mehedinți a Caraș-Severin. Její území je většinou pahorkaté, severní část vyplňují ale Karpaty; nadmořská výška tam dosahuje až 2 500 m. Z hor vytéká mnoho řek (Jiu, Gilori a ještě nějaké menší), většina z nich se vlévá právě do toku Jiu. Hlavními odvětvími průmyslu je těžba uhlí a jeho zpracování v elektrárnách (Gorj vyrábí okolo 36 % elektrické produkce Rumunska). Kromě toho jsou zde ale i hydroelektrárny, které využívají velký spád řek, tekoucích z hor. Dalšími významnými odvětvími průmyslu je textilní, dřevařský a sklářský. Z dopravního hlediska má tato župa hlavní význam ten, že tudy prochází železnice z Devy do Craiovy přes hlavní město Târgu Jiu, a to průsmykem Pasul Surduc.\n\n\n\n"}
{"id": "58257", "url": "https://cs.wikipedia.org/wiki?curid=58257", "title": "Dálnice M1 (Maďarsko)", "text": "Dálnice M1 (Maďarsko)\n\nDálnice M1 v Maďarsku spojuje hlavní město země Budapešť s Rakouskem.\n\nDálnice začíná na západním okraji Budapešti, pokračuje kolem měst Tatabánya, Győr a Mosonmagyaróvár na hranici s Rakouskem. Celá její trasa měří 171 km.\n\nOdbočují z ní dálnice M7 (prvních několik kilometrů je trasa obou dálnic společná), M0 (budapešťský dálniční kruh) a M15 (u města Mosonmagyaróvár). Jejím pokračováním v Rakousku je dálnice A4.\n\nPo dálnici jsou vedeny evropské silnice E60, E65 a E75.\n\nStavba dálnice byla zahájena v roce 1975 a dokončena roku 1996.\n"}
{"id": "58258", "url": "https://cs.wikipedia.org/wiki?curid=58258", "title": "Sony Mobile", "text": "Sony Mobile\n\nSony Mobile Communications Inc. (dříve Sony Ericsson Mobile Communications) je významný světový producent mobilních telefonů. Současná firma vznikla spojením odloučených divizí mobilních telefonů japonského Sony a švédského Ericssonu, přičemž obě dvě mateřské firmy fungují dál. Vznikla nová společnost Sony Ericsson, ve které měly obě společnosti padesátiprocentní podíl. Sony převzala v roce 2012 podíl Ericssonu a firma se stala dceřinou společností Sony. Tímto krokem také došlo ke změně názvu na Sony.\n\nSony Ericsson vznikl v roce 2001, přičemž tisková konference, na které bylo spojení obou firem oficiálně oznámeno proběhla ve smutném datu 11. září 2001. Pod jeho značkou byly nejprve prodávány původní telefony partnerů, první společně vyvíjené produkty byly uvedeny v březnu 2002.\n\nNa podzim roku 2011 bylo oznámeno, že Sony odkoupí podíl ve společnosti od Sony Ericsson. A tak se v roce 2012 také stalo a značka pokračuje pouze pod jménem Sony.\n\nPrvní telefon Sony Ericssonu byl Sony Ericsson T68i, v podstatě totožný s Ericssonem T68. Následovaly modely T600, T300 a T310, které se ale neprodávaly příliš dobře. Stav vylepšil Sony Ericsson T610, který měl stříbřitý plastový kryt, barevný pasivní displej s rozlišením 128 × 160 bodů, 2 MB paměti a integrovaný fotoaparát. Po jeho uvedení předehnal Sony Ericsson většinu japonských výrobců, a začal dotahovat na zatím v tržbách vedoucí Nokii, Motorolu, Samsung a Siemens. Následující model T630 byl jen mírně upravený T610 s vylepšeným displejem.\n\nMobilní telefon Sony Ericsson K700i\nK700 (a pokročilejší obdoba s QVGA displejem a otočnou konstrukcí S700) přinesly „dvoustrannou“ koncepci (jejich zadní strana imitovala vzhled kompaktních fotoaparátů), větší displej, VGA fotoaparát (u S700 1,3 MPix; u K700i na 1,3 Mpix interpolovaných) a 40 MB paměti (u S700i 32 MB s možností rozšíření paměti paměťovými kartami typu Memory Stick Pro Duo). Modely K750i a walkman W800 pak měly dále vylepšený fotoaparát s rozlišením dvou megapixelů a automatický ostřením. K750 byl nástupcem modelu K700 s podporou paměťových karet a manažerským telefonem vyšší třídy, W800i byl prvním zástupcem telefonů specializovaných na hudbu s propracovaným multimediálním přehrávačem.\n\nV roce 2006 je velmi populární Sony Ericsson K800, který otevřel novou řadu telefonů s označením Cyber-Shot, které kombinují prvky fotoaparátu a mobilního telefonu. Kromě modelu K800 s podporou UMTS existuje i model K790 s podporou EDGE.\n\nK800 má ve výbavě 3,2 megapixelový integrovaný fotoaparát s xenonovým bleskem a ovládacím softwarem velmi podobným fotoaparátům Sony Cyber-shot. K800 je také prvním evropským fotomobilem se stabilizátorem obrazu. Za konkurencí ovšem zaostává videem natáčeným pouze v rozlišení QCIF (176 × 144 bodů), které se od předchůdce K750 nijak nezměnilo. Tato řada čítá (únor 2007) i model K550 a K810, ke stávajícím K800 a K790i. K810i nabízí především pozměněný design a zástupné fotografické funkce přiřazené k pravému bočnímu sloupci alfanumerických kláves.\n\nAčkoli byl prvním populárním fotomobilem K750, do řady Cyber-shot se nepočítal. Jeho fotografická výbava se nejlevnějšímu Cyber-shot modelu K550 vyrovná a světelnost objektivu je u K750 lepší. K550 oproti tomu nabízí datové přenosy EDGE, stereofonní profil pro bezdrátová sluchátka Bluetooth A2DP, přepracovaný design a menší tloušťku.\n\nCyber-shot K770 je nástupcem K800 s menší tloušťkou a zástupnými fotografickými funkcemi pro dva boční sloupce alfanumerických kláves. Místo xenonového blesku má K770 pouze jednu LED diodu a v jistém smyslu se tak jedná o downgrade.\nV současnosti (02. 2009) je nejvybavenějším evropským Cyber-shot telefonem C905 s fotoaparátem o rozlišení 8,1 megapixelů, autofocusem a xenonovým bleskem .\n\nPosledním modelem v řadě K, je model K850i.\nS novinkami jako jsou:\nPlatforma A200\n5,04 megapixelový fotoaparát\nVětší displej 2,2\" s rozměry 34 × 45 mm\nAkcelerometr\nVideo s lepším rozlišením - QVGA 320 × 240 pixelů při třiceti snímcích za sekundu, formát MP4\nDuálním slotem pro paměťové karty Memory Stick Micro (M2) kompatibilní s MicroSD\nTři senzorová tlačítka\nA spoustou dalších vylepšení, se stal absolutní špičkou, nejen ve své třídě, značce, ale i vůbec v kategorii fotomobilů.\n\nPozději řadu K nahradila řada C\n\nExistuje i japonský model označený Cyber-shot - SO905iCS vyrobený pro operátora NTT DoCoMo. Tento model má 2,7 palcový Full Wide VGA displej (rozlišení 864 × 480 pixelů), 5,11 megapixelový fotoaparát s 5 módy autofocusu včetně vícebodového ostření, xenonový blesk, přídavnou LED diodu, 3× optický zoom (ohnisková vzdálenost 4,5 - 13,5 mm) a 16× digitální zoom, funkci BestPic a aktivní krytku. Tento model je variací evropského modelu Cyber-shot C905, který již disponuje adaptérem Wi-Fi, GPS a 8,1 megapixelovým fotoaparátem, s novými funkcemi jako: rozpoznání obličeje, Smart Contrast, GEOTagging atd.\n\nSony Ericsson také vyrábí „chytré telefony“ (smartphony): modely P800, P900, P910, P990 a P1i, a mimo řadu „P“ ještě M600 a hudební W950 a W960. Smartphony Sony Ericssonu se vyznačují verzí operačního systému Symbian OS, upravenou pro ovládání dotykovým displayem, tento operační systém se nazývá Symbian UIQ, jenž Sony Ericsson používal.Dále pak platformu Windows Mobile(Xperia X1, X2). Nyní pak používaly mobilní telefony operační system android od googlu ve verzi 1.6 upgradovanou na verzi 2.1.\n\nŘada G je zaměřena na prohlížení webu a odpovídá označení Generation Web. Do této řady prozatím patří například telefony G900 a G700, oba mají dotykový display a jsou to ,menší verze\" mobilních telefonů řady P. pak ještě G502 a G705 bežící na platformě A200.\n\nModely zaměřené na přehrávání hudby začínají písmenem W (od slova Walkman). Tato řada telefonů se vyznačuje typickým oranžovým designem (začínají ale převládat zlaté prvky - např. W660i, W960i) a propracovaným přehrávačem MP3. Mezi tyto Walkman telefony patří modely W200i, W300i, W380i, W550i, W580i, W600i, W610i, W660i, W700i, W710i, W715i, W800i, W810i, W850i, W880i, W890i, W900i, W910i, W950i, W960i, W995i. Lze se setkat i s označením W830i, které se používá pro W850i s EDGE místo UMTS. Velikost čísla bývá úměrná výbavě telefonu, ale není to pravidlem. U řady Walkman je menší důraz na kvalitu fotoaparátu. Většina modelů disponuje dvoumegapixelovým snímačem, ale dnes už i 3,2Mpix (W715) a 8,1Mpix (W995). Autofocus nabízí pouze model nejvyšší třídy W960i, mezi střední třídou pak W610i a modely vycházející z K750i - W800i a W810i. Model W900i s autofocusem se již (leden 2008) neprodává. Ačkoli podle společnosti Sony Ericsson má být nejnovější (prosinec 2007) Walkman model W890i s 3,2 megapixelovým snímačem nekompromisním spojením Walkmanu a Cyber-shotu, fotografie budou srovnatelné s řadou Cyber-shot. Nejnovější model je W995. Má 8Mpix fotoaparát s autofocusem. Je to téměř stejný model jako C905 z řady Cyber-shot. Je to možná poslední model z řady Walkman a nejlepší mobil bez operačního systému na světě. Začal již také podporovat Wifi a má i funkci GPS stejně jako model W715, který má totéž, ale pouze 3,2Mpix fotoaparát.\n\nSony Ericsson dlouho představoval telefony bez inovací, vyčítalo se že firma pouze předělává kryty, a tak je tu řada U která má všechno změnit. Jako první představil Sony Ericsson modely U1i Satio, U10i Aino a U100i Yari. Nejméně vybavený Yari je telefon vysouvací konstrukce, displej 2,4 palce s rozlišením 240 × 320 pixelů, fotoaparát s rozlišením 5 Mpix ale co je nejhlavnější, že telefon je určen na hraní her. Nad displejem má dvě tlačítka na hraní her. Má také výkonný akcelerometr na hraní pohybových her, kde se pohybuje telefonem a taky se k hraní používá přední videokamera, která snímá pohyby. Předpokládalo se že telefon poběží na platformě A300 ale běží na vylepšené A200. Dále tu máme Aino. Má velký dotykový displej který se používá jenom v nabídce médií a při focení. Má také klasickou klávesnici která je vysouvací. Displej má úhlopříčku 3 palce s 16mil. barev a neobvyklým rozlišením 432 × 240 pixelů (obvyklejší je 400 × 240). Má 8,1Mpix fotoaparát s diodovým bleskem. Poslední a nejvybavenější z této představené trojice je Satio který má operační systém Symbian S60 páté edice.Původně to byl jenom koncept a jmenoval se Idou, ale nakonec byl zrealizován pod jménem Satio. Dotykový displej má úhlopříčku 3,5 palce s rozlišením 640x360. Na rozdíl od Aina nemá klasickou klávesnici zato má ale neuvěřitelných 12,1Mpix fotoaparát s xenonovým bleskem a aktivní krytkou. Nástupcem Satia je U5i Vivaz který má rozlišení fotoaparátu jenom 8,1Mpix ale dokáže natáčet videa o rozlišení HD ready (1280 × 720) a má 720Mhz procesor s 256 MB RAM. Má menší displej 3,2 palce. Do řady se přidává U8i neboli VivazPro, který má sice jenom 5Mpix fotoaparát, ale má qwerty (qwertz) klávesnici.\n\nŘada XZ v roce 2016 navázala na řadu Z a dnes do ní patří topmodely jako Xperia XZ1, Xperia XZ2, Xperia XZ3.\n25. února 2019 byla na tiskové konferenci konané na mobilním kongresu (MWC 2019) oznámena Xperia 1. Jedná se o první smartphone na světě s displejem 4K HDR OLED s poměrem stran 21:9, který se jmenuje CinemaWide. Má trojitý objektiv, který nabízí technologii sledování očí Eye AF známou z profesionálních fotoaparátů Sony Alpha. Byla zde také představena levnější Xperia 10, též s displayem o poměru stran 21:9.\n\nSony Ericsson úspěšně vyrábí i modely určené pro jiné trhy. Telefony které se prodávají v Evropě mají na konci označení modelu písmenko i (International - Mezinárodní). Stejné telefony pro Čínu (a ostatní asijské země) mají písmenko „c“ a pro Ameriku písmenko „a“. Zde se ale jedná spíš o jazykové verze nebo úpravy operátorů (customizace), protože například K700i jako triband bude fungovat v Americe a K700a jako triband bude fungovat v Evropě.\n\nSamostatnou kapitolou je Japonsko, tam má Sony Ericsson vlastní od Evropy absolutně odlišný trh s o poznání technicky vyspělejšími telefony, za vše mluví telefony Bravia, které jsou upraveny pro sledování mobilní televize a vyznačují se vysoce kvalitními displeji, nebo řada odolných a hudebních mobilů a fotomobilů.\n\n"}
{"id": "58263", "url": "https://cs.wikipedia.org/wiki?curid=58263", "title": "Antoine Watteau", "text": "Antoine Watteau\n\nJean-Antoine Watteau (10. říjen 1684, Valenciennes – 18. červenec 1721, Nogent-sur-Marne) byl francouzský malíř, je považovaný za prvního z mistrů rokoka.\n\nPřesný den narození neznáme, 10. říjen 1684 je dnem křtu. Jeho rodiště bylo valonské, teprve roku 1678 na základě míru v Nijmegen připadlo Valenciennes Francii. Watteauův otec Jean Philippe byl tesař a pokrývač. Protože Watteau projevoval kreslířský talent, umožnili mu asi od roku 1695 rodiče školení u místního malíře Jacquese Alberte Gérina. V rodném městě měl možnost zhlédnout obrazy Petra Paula Rubense, pod jehož vlivem tvořil po celý život.\n\nAsi v roce 1702, když Gérin zemřel, odešel Watteau do Paříže. Zaměstnal ho zde jistý malíř a obchodník s uměním, který měl krám na mostě Notre-Dame, pravděpodobně Étienne Desrais. Watteau pro něj pořizoval kopie obrazů nizozemských malířů. Asi v roce 1704 začal spolupracovat s malířem divadelních dekorací Claudem Gillotem, u kterého zároveň bydlel. Malíři se však brzy názorově rozešli.\n\nAsi roku 1707 se Watteau nechal zaměstnat v ateliéru dekoratéra a malíře arabesek Claude Audrana III. Audran měl titul královského malíře a správce Lucemburského paláce. Watteau se podílel na jeho výzdobě a studoval zde soubor Rubensových maleb v medicejské galerii. Roku 1709 se zúčastnil soutěže Prix de Rome, vypsané Královskou akademií malířství a sochařství (Académie royale de peinture et sculpture). Získal až druhou cenu, a tudíž nemohl odjet do Říma na stipendijní pobyt spojený s první cenou, jak plánoval.\n\nDo rodného Valenciennes odcestoval v září 1710. Zde se seznámil s libretistou a sběratelem obrazů Antoinem de Laroque. Začátkem roku 1710 se Watteau rozhodl vrátit do Paříže. Bydlel u sklářského mistra Pierra Sirois, který se stal jeho prvním agentem. Značný vzestup prestiže přinesl Watteauovi rok 1712, kdy byl přijat za člena Akademie. Podmínkou bylo, že Akademii daruje dílo, jehož námět si mohl sám zvolit. Watteau byl akademiky každoročně o toto dílo písemně urgován. Až když mu byla pod hrozbou vyloučení v roce 1717 uložena poslední, šestiměsíční lhůta, dodal v srpnu téhož roku obraz \"Nalodění na Kythéru\". Následně se také zúčastnil jediných dvou zasedání Akademie. \nV červnu 1715 ho navštívil švédský diplomat a propagátor francouzské kultury ve Švédsku Carl Gustaf Tessin. Od téhož roku se datují jeho styky s finančníkem a sběratelem obrazů Pierrem Crozatem. Watteau maloval na základě jeho objednávek a do roku 1718 bydlel střídavě v jeho domě v Rue de Richelieu a na venkovském statku v Montmorency. Koncem roku 1716 představil Crozat v Paříži Watteauovi italského malíře Sebastiana Ricci, švagra benátské malířky Rosalby Carriery. Watteau její pastely obdivoval, Carriera později malíře portrétovala.\n\nOd konce roku 1718 do září 1719 bydlel Watteau spolu s malířem Nicolasem Vleughelsem v ulici Fossés Saint-Victor v domě synovce malíře Charlese Le Bruna. Na podzim 1719 odcestoval do Londýna. Zde se seznámil s lékařem Richardem Meadem, pro kterého namaloval dva obrazy. Během pobytu v Londýně mu ve Valenciennes zemřel otec. Watteau již v té době trpěl tuberkulózou. Vzhledem ke zhoršujícímu se stavu se někdy v první polovině roku 1720 vrátil do Paříže. Ubytoval se u obchodníka s obrazy Françoise Gersainta, pro jehož obchod na mostě Notre-Dame namaloval vývěsní štít. V srpnu ho poprvé navštívila malířka Rosalba Carriera, druhá návštěva proběhla v únoru 1721. Během návštěv nakreslila dva Watteauovy portréty.\n\nNa jaře 1721 zařídil jeho přítel, kanovník kostela Saint-Germain l´Auxerrois v Paříži, Watteauovi pobyt na venkově východně od Paříže, v Nogent-sur-Marne. Zde malíř 18. července 1721 zemřel.\n\nNení známý rok, kdy se seznámili. Jullienne byl obchodníkem s obrazy a jejich sběratelem. Watteaua s ním pojilo blízké přátelství. V závěti mu odkázal velkou část svých kreseb. Jullienne chtěl Watteauvo dílo přiblížit veřejnosti a potenciálním zákazníkům. Proto po jeho smrti zadával předním rytcům provedení kopií malířových kreseb a olejomaleb. V letech 1727 a 1728 vydal 351 rytin podle Watteauových kreseb pod názvem \"Figures de différents caractères\" (Různá vyobrazení). V roce 1735 následovala kniha \"L´Œuvre d´Antoine Watteau\" (Dílo Antoine Watteaua) s dalšími 271 rytinami, tentokrát reprodukujícími i malby. Celé dílo nese název \"Recueil Jullienne\" (Julliennova sbírka). Pro všechny historiky umění, kteří se malířovým dílem zabývají, je to základní pramen výzkumu.\n\nOdvrátil se od klasicistní tradice, která až do jeho doby ve Francii dominovala a byla symbolizována jménem Nicolase Poussina. Inspiraci našel v pozdním díle Rubensově a částečně na něj navázal i tematicky. Rozvinul námět nazývaný \"fêtes galantes\" – galantní slavnosti. Watteaův svět, ve kterém hraje hlavní roli láska, je na první pohled hravý a rozmarný, ale zároveň vyjadřuje také určitou melancholii. Bratři Edmond a Jules Goncourtové charakterizovali jeho tvorbu následovně: \"Watteau obnovil rys půvabné krásy. V jeho umění se už nesetkáváme s antickým půvabem. Půvab Watteauových děl je půvabem o sobě. Je to onen nedefinovatelný dotek, který dodává ženám koketérie, roztomilosti a krásy, jež překonává pouhou krásu tělesnou. Jde o onu nepostižitelnou vlastnost, která způsobuje, že se linie jakoby usmívá, že se zdá, jako by forma měla duši a stávala se duchovým obrazem hmoty.\" Ve svých olejomalbách vyjadřuje Watteau pomíjivost času. Náměty hledal v zámeckých zahradách i měšťanských salónech. Měl rád divadelní prostředí, zobrazoval oblíbené postavy italské komedie dell'arte. Stíral hranici mezi hrou a skutečností.\n\nZnačný význam má jeho dílo i pro dějiny módy doby rokoka a regentství, kdy po smrti Ludvíka XIV. vládl jeho synovec Filip II. Orleánský. Na několika obrazech např. zachytil volný splývavý plášť zvaný \"contouche\" (kontuš), bohatě zřasený na zádech, který přišel do módy právě v této době.\n\n Obraz Mezzetin hraje klíčovou roli v dobrodružném příběhu s detektivními prvky pro děti a mládež – Společnost správných romantiků od Jiřího Hogana. Obraz poskytne indicie pro vyluštění záhady. (Kytarista na obraze má totiž – na rozdíl od originálu – kromě dvou růžiček na botách namalovaný květ také na zápěstí).\n\n\n\n\n\n"}
{"id": "58269", "url": "https://cs.wikipedia.org/wiki?curid=58269", "title": "Smršť (kniha)", "text": "Smršť (kniha)\n\nSmršť (: \"\") je román od Jamese Clavella, poprvé vydaný v roce 1986. Je chronologicky poslední knihou z tzv. Asijské ságy – šestice Clavellových románů z asijského prostředí.\n\nDěj se odehrává v Íránu v roce 1979 a soustředí se na osudy skupiny pilotů vrtulníků firmy \"Struan's\" během pádu íránské monarchie a vzestupu Ajatolláha Chomejního. Stejně jako v ostatních Clavellových románech i ve Smršti vystupuje velké množství postav a prolíná se tu mnoho dějových linií.\n"}
{"id": "58288", "url": "https://cs.wikipedia.org/wiki?curid=58288", "title": "Bílá hora (Podbeskydská pahorkatina)", "text": "Bílá hora (Podbeskydská pahorkatina)\n\nBílá hora (557 m) leží mezi městy Štramberk a Kopřivnice. Na vrcholu, který se nachází na katastrálním území Štramberka, stojí 43 metrů vysoká víceúčelová věž s vyhlídkovou plošinou ve výšce 26 metrů. Hora má oválný tvar. Ze severu od 390 metrů je pokryta lesem, z jihu od 540 metrů.\nJméno vzniklo podle toho, že dříve byl kopec nezalesněn a využíval se k zemědělství a pastevectví. Hora byla lysá, tedy bílá.\n\n"}
{"id": "58294", "url": "https://cs.wikipedia.org/wiki?curid=58294", "title": "Zvědavec", "text": "Zvědavec\n\nZvědavec je česko-kanadský publicistický webzine zabývající se převážně mezinárodní politikou a společensko-politickými otázkami. Zvědavce založil v září 1999 československý emigrant Vladimír Stwora, který žije střídavě v kanadské Mississauge a v Chýni u Prahy.\n\nMimo vlastní texty autora Zvědavec zveřejňuje i překlady článků a geopolitických analýz z angličtiny, ruštiny a texty příležitostných přispěvatelů. Obsah Zvědavce obvykle kritizuje USA a Izrael (zejména co se týče vedení konfliktů na Blízkém Východě). Způsob kritiky bývá některými oponenty Zvědavce označován za antisemitský. Zvědavec se zabývá častou otázkou svobody slova, zastával se např. Ernsta Zündela a Davida Irvinga, trestně stíhaných za popírání holocaustu. Rovněž zveřejňuje různé konspirační teorie, zejména o snaze sledování lidí pomocí RFID čipů a kamer (tzv. čipová totalita).\n\nZ pravicově-konzervativních pozic Zvědavec odsuzuje pozitivní diskriminaci, registrované partnerství či tzv. politickou korektnost. Web publikuje překlady článků a politických analýz z angličtiny, např. britského levicového novináře Roberta Fiska, izraelského mírového aktivisty Uri Avneryho, australského žurnalisty Johna Pilgera či amerického lingvisty židovského původu Noama Chomského. Několik článků je zaměřeno na revizi škodlivosti kouření.\n\nDalšími tématy jsou ekologie, práva zvířat a počítačová bezpečnost. Politický obsah doplňuje sekce Zábava; na stránce nazvané \"Erotika\" jsou přebírány ženské a mužské akty. Zvědavec se též zabývá i postavením českých a slovenských emigrantů, česko-kanadským kulturním životem ap.\n\nZvědavec je na českém webu poměrně známý a navštěvovaný (v roce 2015 zhruba 25 - 30 tisíc unikátních návštěv denně, měsíčně asi 650 tisíc), zejména mezi zastánci podobných názorů; také má vlastní subkulturu stálých čtenářů a diskutérů v komentářích ke článkům. Od roku 2003 Stwora a další editoři mažou komentáře, které označují za „trolling“ a „flaming“); některými svými odpůrci je však Stwora obviňován i z neobjektivní cenzury. Kromě toho má Zvědavec od května 2006 samostatné diskusní fórum.\n\nZnačná loajalita, již čtenáři k websitu cítí, mu umožňuje poskytovat placený obsah, což je v českém prostředí vzácné. Zvědavec nevyužívá reklamu a vybízí čtenáře k zasílání příspěvků. Od roku 2003 je plný text většiny článků starších 3 měsíců přístupný pouze předplatitelům. Na podzim 2005 Zvědavec zavedl přispívání placenými SMS, ale po neshodách se zprostředkovateli služby ho zrušil . Na jaře 2006 Stwora oznámil, že od června bude Zvědavce vydávat, pouze pokud čtenářské příspěvky dosáhnou alespoň 25 000 Kč měsíčně, výše vybrané částky byla průběžně uveřejňována nad hlavičkou Zvědavce v tzv. \"Sázce na Zvědavce\". V prosinci 2006 se podařilo vybrat necelých devět tisíc korun namísto pětadvaceti tisíc. Vydávání Zvědavce zastaveno nebylo. Částka byla později zvýšena na 30 000 Kč. V lednu 2008 se ji nepodařilo vybrat a vydávání Zvědavce bylo na krátkou dobu zastaveno.\n\nPočátkem srpna 2006 bylo pro vydávání Zvědavce registrováno občanské sdružení, dary pro něž jsou odečitatelné ze základu daně. V listopadu 2006 byl zprovozněn e-shop Zvědavce („Z-shop“), jehož výtěžek je rovněž určen na financování provozu.\n\nV únoru 2010 Stwora zrušil Sázku na Zvědavce a přešel na nový druh financování. Vybrané články, za jejichž překlady musel sám platit, nebo které ho stály úsilí, jsou pro neplatící čtenáře uzavřeny po dobu přibližně jednoho měsíce. Po uplynutí tohoto období jsou články volně k dispozici všem. K uzavřeným článkům mají přístup buď registrováni čtenáři s předplatným nebo majitelé tzv. voucherů . Vouchery nevyžadují registraci a a umožňují větší flexibilitu. Uzavřené články jsou Stworou oceněny určitou částkou, v průměru kolem 10 korun, a majitelé voucherů se mohou rozhodnout, zda si článek koupí nebo ne. Cena článku se v průběhu jeho uzavření automaticky snižuje, čím je článek starší, tím je levnější.\n\nOd únoru 2012 jsou vouchery a předplatné zrušeny a web se bude opět spoléhat na dobrovolné příspěvky. \n\nV červnu 2007 zveřejnil článek, zpochybňující existenci nacistických plynových komor a počty obětí holocaustu. Na tento článek kriticky reagoval portál Eretz, který publikoval články Šimona Kleina, v nichž bylo navrženo trestní stíhání Stwory a vedení Občanského sdružení Zvědavec. Vladimír Stwora reagoval článkem, ve kterém kritiku Šimona Kleina odmítl.\n\nDne 12. července 2007 podal člen Ligy proti antisemitismu Petr Jakeš, zapojený do projektu Hatred Watch, na Stworu trestní oznámení pro podezření ze spáchání několika trestných činů (§ 165 odst. 1, § 260 odst. 1 a 2, § 261 a § 198a odst. 1 a 3 trestního zákona).\n\nPolicie Stworu vyslechla a případ odložila. Petr Jakeš proti odložení podal stížnost, státní zástupce nařídil obnovení vyšetřování. Policie provedla další šetření a znovu případ odložila. Petr Jakeš znovu podal stížnost. Policie požádala odborníka na extrémismus Zdeňka Zbořila o znalecký posudek, ten vyzněl pro Stworu příznivě, policie tedy případ opět odložila. Jakeš podal stížnost potřetí, policie si nechala vypracovat druhý odborný posudek JUDr. Jiřím Marešem a státní žalobce Stworu obvinil ze spáchání trestného činu podpory a propagace hnutí směřujících k potlačení práv a svobod člověka podle § 261a trestního zákona.\n\nDne 21. srpna 2009 Okresní soud Praha-západ vydal trestní příkaz, ve kterém Stworu odsoudil na 10 měsíců podmíněně s odkladem na dva roky. Proti tomuto rozhodnutí podal obviněný odpor, soudní přelíčení s Vladimírem Stworou proběhlo 10. prosince 2009. Přizvání soudní znalci se nedostavili, soudce Mgr. Pavel Vosmanský tedy vyslechl pouze obžalovaného Stworu a jeho právního zástupce JUDr. Jiřího Matznera. Po krátké poradě soudce Stworu osvobodil. Státní zástupce se odvolal. Krajský soud osvobozující rozsudek v plném rozsahu zrušil v neveřejném zasedání 22. července 2010 a věc vrátil první soudní instanci.\n\nDne 1. listopadu 2010 proběhlo další přelíčení u okresního soudu. Soud žalovaného osvobodil, státní zástupce se znovu odvolal, krajský soud rozsudek znovu zrušil. Dne 5. května 2011 byl Vladimír Stwora nepravomocně odsouzen Okresním soudem Praha–západ k podmíněnému trestu. Vzhledem k odvolání soudní proces dále pokračoval u krajského soudu, který dne 29. září 2011 potvrdil odsouzení Vladimíra Stwory k trestu odnětí svobody na šest měsíců s podmínkou dva roky. Dovolání odsouzeného Stwory pak Nejvyšší soud v roce 2012 jako zjevně neopodstatněné odmítnul.\nKauzu zakončila amnestie prezidenta ČR Václava Klause z ledna roku 2013.\n\nVladimír Stwora je zakladatelem, šéfredaktorem a vlastníkem webzinu Zvědavec. Emigroval a od roku 1986 žije v kanadském Torontu, kde také přijal své současné křestní jméno Walter.\n\nKromě Zvědavce publikuje i na několika dalších webech. Ve svých článcích se vyjadřuje zejména proti nadměrné státní kontrole (totalitě) zejména ze strany USA a proti sionismu.\n\nJeho postoj k holocaustu bývá jeho odpůrci označován za antisemitismus. V září 2011 byl pravomocně odsouzen k podmíněnému trestu odnětí svobody za to, že na Zvědavci v roce 2007 zveřejnil článek jiného autora zpochybňující existenci koncentračních táborů i plynových komor.\n\nV srpnu 2007 na svém webu kritizoval encyklopedii Wikipedie za článek o jeho osobě, jehož tehdejší českou verzi vnímal jako pomlouvačnou.\n\n"}
{"id": "58305", "url": "https://cs.wikipedia.org/wiki?curid=58305", "title": "Siret", "text": "Siret\n\nSiret ( ; , \"Seret\"; ; v antice ), česky též Seret, je jednou z největších řek v Rumunsku, ovšem pramenící na Ukrajině. Dlouhá je 726 km (díky mnoha meandrům), její povodí má rozlohu 44 000 km². Je to levostranný přítok Dunaje.\n\nV minulosti řeka na dvou místech tvořila hranici mezi zeměmi: jednak to byl kratší úsek (cca 18 km) na severu, poblíž města Siretu (u vesnic Rogojești a Cândești), který v letech 1775–1918 rozhraničoval Moldavské knížectví a z něj odtrženou Bukovinu v rámci Rakouska, resp. Rakouska-Uherska; a jednak delší úsek (cca 51 km) na jihu (od vesnice Corbu Vechi až k ústí), který již od 2. poloviny 14. století až do let 1859/62 odděloval Moldavsko a Valašské knížectví. Jižní úsek řeky, vyznačující bývalou zemskou hranici, je dodnes předělem mezi Galațkou a Brăilskou župou.\n\nŘeka pramení na Ukrajině, v Černovické oblasti (v historické severní Bukovině) poblíž hranice s Rumunskem. Tam také po asi 50 km vtéká. Protéká městy Berehomet a Storožynec (Ukrajina), Siret, Pașcani, Roman a Mărășesti (Rumunsko). Je to hlavní tok říčního údolí, které odděluje Východní Karpaty a Moldavskou vysočinu. Střední a dolní tok řeky je bažinatý, ale splavný. Na jižním okraji města Galați se vlévá do Dunaje.\n\n\nK nejvyšším vodním stavům dochází na jaře, v létě voda opadá a dochází pouze k ojedinělým vzestupům hladiny, které jsou způsobeny dešti. Průměrný průtok vody v ústí činí 185 m³/s. Zamrzá od konce prosince do února. Unáší velké množství nánosů, přibližně 12 Mt za rok.\n\nVyužívá se na plavení dřeva. V povodí byly vybudovány vodní elektrárny, zvlášť na Bystriți. Pod ústím Bârladu je možná vodní doprava menších lodí. Nedaleko ústí leží přístav Galați.\n\n"}
{"id": "58311", "url": "https://cs.wikipedia.org/wiki?curid=58311", "title": "Luftwaffe (Wehrmacht)", "text": "Luftwaffe (Wehrmacht)\n\nLuftwaffe (z německého \"Luft\" – vzduch a \"Waffe\" – zbraň) je název německého válečného letectva, letecké odnože kombinovaných německých vojenských sil známých jako Wehrmacht během druhé světové války. Byla založena v roce 1935 a jeho duchovním otcem a architektem byl Hermann Göring. Německá vojenská letecká složka z první světové války, Luftstreitkräfte a námořní letectvo Marine-Fliegerabteilung, byly rozpuštěny v květnu 1920 v důsledku podmínek Versailleské smlouvy, která stanovila, že bylo Německu zakázáno mít letectvo.\n\nV meziválečném období byl výcvik německých pilotů tajně prováděn v rozporu se smlouvou na letecké základně Lipeck v Sovětském svazu. S vzestupem nacistické strany a odmítnutím Versailleské smlouvy byla dne 26. února 1935 veřejně oznámena existence Luftwaffe, tedy dva týdny před otevřeným odporem proti versailleské smlouvě prostřednictvím německého opětovného vyzbrojování a zavedením branné povinnosti 16. března 1935. Legie Condor, jednotka Luftwaffe vyslaná na pomoc nacionalistickým silám během španělské občanské války, poskytla cenný zkušební prostor pro nové taktiky, výzbroj a letadla. Částečně v důsledku této bojové zkušenosti se Luftwaffe na začátku druhé světové války v roce 1939 stala jednou z nejsofistikovanějších, technologicky nejvyspělejších a bojově zkušených leteckých sil na světě. V létě 1939 měla Luftwaffe osmadvacet křídel (\"Geschwader\"). Luftwaffe měla také na starosti výsadkové jednotky (\"Fallschirmjäger\").\n\nLuftwaffe se osvědčila v německých vítězstvích napříč Polskem a západní Evropou v letech 1939 a 1940. Během bitvy o Británii se však navzdory vážným škodám na infrastruktuře RAF a během následného blitzu, kdy bylo zničeno mnoho britských měst, německému letectvu nepodařilo obleženou Británii podrobit. Od roku 1942 spojenecké bombardování postupně ničilo stíhací rameno Luftwaffe. Od konce roku 1942 začala Luftwaffe používat nadbytečný pozemní, podpůrný a další personál k navýšení polních divizí. Kromě nasazení na Západě sloužila Luftwaffe v Sovětském svazu, severní Africe a jižní Evropě. Přes opožděné nasazení pokročilých letounů s proudovým a raketovým pohonem k ničení spojeneckých bombardérů čelila Luftwaffe s nedostatkem vycvičených pilotů a leteckého paliva velkému počtu spojenckých sil s lepší taktikou. V lednu 1945 během závěrečných fází bitvy v Ardenách, vynaložila Luftwaffe poslední velké úsilí k získání letecké převahy, ale setkala se s neúspěchem. Po prudkém poklesu dodávek ropy, oleje a maziv po této kampani a jako součást všech kombinovaných vojenských sil Wehrmachtu přestala být Luftwaffe účinnou bojovou silou.\n\nPo porážce Německa byla Luftwaffe v roce 1946 rozpuštěna. Z doby druhé světové války si němečtí piloti nárokují zhruba 70 000 leteckých vítězství, zatímco více než 75 000 letadel Luftwaffe bylo zničeno nebo výrazně poškozeno. Z toho bylo téměř 40 000 zcela ztraceno. Luftwaffe měla za svou historii pouze dva vrchní velitele: Hermanna Göringa a později během posledních dvou týdnů války maršála Roberta von Greima.\n\nLuftwaffe se ve velkém podílela na nacistických válečných zločinech. Koncem války pocházelo významné procento výroby letadel z koncentračních táborů. Letecký průmysl zaměstnával tisíce vězňů. Poptávka po práci pro Luftwaffe byla jedním z faktorů, které vedly k deportaci a vraždě tisíců maďarských Židů v roce 1944. Oberkommando der Luftwaffe organizovalo nacistické pokusy na lidech a pozemní vojska Luftwaffe spáchala masakry v Itálii, Řecku a Polsku.\n\nOzbrojeným silám Německa bylo po 1. světové válce zcela zakázáno vlastnictví letounů. Celkem Spojenci zlikvidovali 15 714 letounů. Ve Versailleské smlouvě se Německu odepíralo také ponorkové námořnictvo a tanky. Po válce generál Hans von Seeckt do skromné armády 100 000 mužů zahrnul také 180 nejlepších pilotů bývalých leteckých sil. Tím na nějaký čas zakonzervoval „tvrdé jádro“, které se posléze stalo páteří nové Luftwaffe. Mezi tyto piloty patřil např. Ernst Udet, který bude v Luftwaffe zastávat nejvyšší funkce. Již roku 1926 byly zahájeny práce na konstrukci středních bombardérů a výcviku posádek, vše samozřejmě pod přísným utajením. Část leteckého průmyslu se i přes všechna příkoří zachovala a to pro civilní letectví.\n\nTamtéž sloužila i část budoucích pilotů Luftwaffe, která již nezažila boje 1. světové války (např. Adolf Galland). Civilní letectví velmi prosperovalo, například v roce 1927 předčila Luft Hansa počtem přepravených osob anglické, francouzské a italské letectvo dohromady. To byla také velká zásluha ředitele Erharda Milcha, který se posléze stal jednou z vůdčích osobností Luftwaffe a měl na ní nenahraditelný vliv. V Luft Hanse se také vyvíjely plány na „rychlé dopravní a poštovní letouny,“ což byly Junkers Ju 86 a Heinkel He 111, bombardéry středního typu, a to již před nástupem NSDAP k moci. Vojenský letecký výcvik se pro piloty budoucí Luftwaffe prováděl na kluzácích, které nebyly Versailleskou smlouvou zakázány, nebo v Sovětském svazu, který tajné posilování německé armády podporoval (tajné výcvikové středisko Lipeck – asi 400 km na jihovýchod od Moskvy). Dalším státem, který neoficiálně podporoval formování Luftwaffe byla fašistická Itálie. Budoucí velitel Luftwaffe Hermann Göring, který krom jiného plnil neoficiální roli Hitlerova emisara při svých návštěvách v Itálii (kde oficiálně nakupoval umělecká díla) se zde seznámil s velitelem Regia Aeronautica Italo Balbem (mezi těmito budoucími \"kolegy\" posléze vznikl přátelský vztah, který nenarušil ani Balbův odchod do Libye).\nVýsledkem společných úvah byl plán výcviku 150 německých pilotů na italských leteckých základnách. Ačkoliv ministři zahraničí obou zemí a sám Benito Mussolini projevili obavy z prozrazení, přesto se podařilo během července 1933 až prosince 1934 plán uskutečnit.\n\nPo nástupu Adolfa Hitlera k moci se znovuvyzbrojování mnohonásobně zrychlilo, protože se „vůdce“ chtěl pojistit proti tzv. „Preventivní válce“, kterou by Francie mohla rozpoutat proti rodícímu se vojenskému státu. Zároveň se připravoval na válku, kterou sám o 6 let později rozpoutá. Tvorba nových vojenských sil se již nedala dlouho utajovat. Dne 9. března 1935 Adolf Hitler oficiálně potvrdil existenci Luftwaffe a 16. března existenci Wehrmachtu. To byl velmi odvážný krok v přímé konfrontaci s Versailleskou smlouvou. Svět však tuto událost prakticky přehlédl. Nepopiratelnou zásluhu na vzniku Luftwaffe měl Hermann Göring, který svým vlivem i přístupem k financím ze státní kasy letectvu velmi pomohl. V budoucnu však Luftwaffe právě on nasměruje k porážce. Luftwaffe byla v roce 1935 pouze zárodkem budoucí síly. Bojová letadla vznikala pod maskou poštovních letadel v továrnách Arado, Heinkel a Dornier. V roce 1935 měla asi 2000 letounů. Mnoho historiků se ale nechalo slyšet, že výkony tak mladičkého letectva (v září 1939 bylo Luftwaffe teprve 6,5 roku) se ve 2. světové válce i přes porážku vlastně dají považovat za úspěch. Svou první zkouškou prošla Luftwaffe o rok později, když bylo 7. března 1936 znovu obsazeno Porýní, které od roku 1923 kontrolovala Francie jako demilitarizovanou zónu. I tento krok si Francie nechala líbit, i když měl Wehrmacht rozkaz se okamžitě stáhnout, pokud Francie sebeméně zasáhne.\n\nV roce 1936 (při nehodě) zemřel náčelník gen. štábu Walther Wever, jedna z vůdčích postav Luftwaffe 30. let. Právě on byl největším zastánce strategického bombardování (tedy stavby velkých bombardérů např. k plenění průmyslu nepřítele). Po jeho smrti se dostal ke slovu Ernst Udet se střemhlavou demagogií. Bylo několik důvodů, proč se program velkých letounů v Luftwaffe nedostal daleko –\n\nRoku 1937 přišel důležitý zlom, kdy se Luftwaffe přezbrojovala ze zastaralých dvouplošníků na moderní jednoplošníky typu Bf 109 nebo Ju 87. Byl zaveden i dvoumotorový jednoplošný bombardér. Tyto stroje představoval např. Heinkel He 111, nebo Junkers Ju 86, který ale moc uplatnění nenašel.\n\nRoku 1938 se poprvé v mezinárodním vyjednávání objevil fenomén zastrašování pomocí Luftwaffe. Třetí říše požadovala po ČSR Sudety, území s německou většinou obyvatel. Jak Anglie, tak Francie se Luftwaffe právem obávaly. Chamberlain se po návratu z jednoho z mnichovských jednání prý zhrozil, když seděl v letadle nad kanálem La Manche a představoval si letící německé bombardéry. Francie již v této době přišla o vojenskou morálku, protože Maginotova linie přestala mít punc „protileteckého valu“ a stala se pouhou překážkou pro Wehrmacht poté, co jeden francouzský důstojník po návštěvě letecké přehlídky řekl, že by se Francie takovému technickému náskoku ubránila 2–3 týdny. Právě to byla jedna z výhod Luftwaffe. Vojenské letouny se stavěly ve velkém až od roku 1935 a tudíž technika nebyla zatížena staršími a přežitými tezemi a postupy. Hitler nakonec Luftwaffe využil i 15. března 1939, kdy obsadil zbytek Československa pod výhrůžkou bombardování Prahy, pokud se prezident Hácha postaví na odpor. Tím končí období tzv. appeasementu, ústupu Německu v požadavcích. Napříště již jednání s Británií tak lehce jít nemělo. Krátce před začátkem 2. světové války se ještě dostala ke slovu vzducholoď Graf Zeppelin II, která na rozkaz vedení Luftwaffe pořizovala špionážní snímky pobřežních radarů RAF. Mnoho však ze snímků zjištěno nebylo. Vzducholoď byla během roku 1940 na Göringův rozkaz sešrotována. 27. srpna 1939 prodělal svůj první let i první proudový letoun světa, byl jím Heinkel He 178. Byl to však pouze prototyp a letouny této verze se nikdy nedostaly do boje. Německo nasadilo proudové stroje do boje až v letech 1944–1945, kdy již byla válka prohraná.\n\nVelkou šanci se ukázat měla Luftwaffe ve Španělsku, kde od 30. července 1936 pomohla rozpoutat Španělskou občanskou válku, protože její Junkersy Ju 52 pomáhaly přepravovat Francovu armádu ze Španělského Maroka letecky do Španělska (španělské námořnictvo se připojilo k Republikánům). Od té doby se již Luftwaffe z konfliktu neodpoutala. Byla zřízena Legie Condor, letecký sbor Luftwaffe ve Španělsku pod vedením Wolframa von Richthofen (vzdáleného bratrance slavného pilota z 1. světové války – Manfreda von Richthofen). Kuriózní je, že piloti a pozemní personál nemohli do země jen tak přiletět. Německo se i přes výpomoc bojujícím Frankistům do války oficiálně nezapojilo (ve stejné situaci se ocitla Velká Británie, Francie i SSSR). Proto se na rozdíl od letadel musel personál Legie Condor dostat do země pod rouškou turistického spolku. Španělská občanská válka se také nazývá „zkušební“ válkou, protože právě zde procházely letouny všech bojujících stran křtem ohněm. Luftwaffe zde vyzkoušela tak známé stroje, jako je Junkers Ju 52, Ju 87 „Stuka“ nebo Messerschmitt Bf 109.\n\nNechvalně známou kapitolou je bombardování baskického městečka Guernica 26. dubna 1937, které bylo z velké části dílem leteckého průzkumu. Ten chybně určil shluk uprchlíků ze širokého okolí jako koncentraci nepřátelských vojsk. Následkem toho se udál jeden z největších masakrů v předválečném letectví. I při této příležitosti se projevil Junkers Ju 52 jako nevhodný pro funkci bombardéru a v nadcházející válce měl zastávat úlohu výsadkářského a zásobovacího stroje (např. Kréta 1941 a Stalingrad 1942–43). Guernica otřásla světem, který nic podobného ještě nezažil. Od té doby se Luftwaffe dostávalo nálepky nebeského barbara, i přes skutečnost, že se vše událo prakticky omylem.\n\nJunkers Ju 87 „Stuka“ prodělal ve Španělsku skvělou kariéru. V těchto letech nebyly zaměřovače pro horizontální bombardování v pokročilém vývoji a byly nepřesné (i na několik kilometrů). Proto se Ju 87 dostávalo obdivu, protože střemhlav téměř vždy zasáhla cíl „přímo do černého“. Tento úspěch ale zaujal Ernsta Udeta (v té době již náčelník všech tech. složek Luftwaffe) natolik, že na příště požadoval na každém letounu možnost střemhlavého bombardování. To se ukázalo ve 2. světové válce jako katastrofální rozhodnutí, které zdrželo vývoj u mnoha letounů (Heinkel He 177 byl v leteckém parku již od roku 1937, do konce války v roce 1945 nebyl jeho vývoj u konce) a zkomplikovalo a zatěžkalo konstrukci dalších letadel (Junkers Ju 88 byl kvůli střemhlavým vlastnostem degradován z rychlého letounu na pomalý a snadný cíl). Střemhlavé bombardování bylo také preferováno z důvodu značného nedostatku munice, která se při nepřesném horizontálním bombardování kvapně vyplýtvala. Navíc byla vítězství ve Španělsku poměrně zkreslená. Letecká nadvláda byla téměř absolutní a pozemní protiletecká obrana nepřítele prakticky neexistovala. Junkers Ju 87 se v boji se stíhačkami (hl. nad Anglií v roce 1940) ukázal jako velmi slabý soupeř. Stíhací letoun Messerschmitt Bf 109 se do Španělska dostal až na samém závěru kampaně, také proto se nestihl plně projevit, ale proti letounům Polkarpov I-16 se ukázal jako korunovaný vítěz. Do bojů zasáhlo jen pár kusů této verze Bf 109-A. Již 1. dubna 1939 válka ve Španělsku končí a na narozeniny „vůdce“ 20. dubna 1939 musela Legie Condor pochodovat na berlínské ose východ-západ jako dárek. V tomto konfliktu se vyznamenala a dala vyniknout takovým velikánům, jako byl Werner Mölders nebo Adolf Galland. Právě Mölders vyvinul ve Španělsku taktiku tzv. roje (Schwarm). Je to předepsaná formace pro letouny dodnes. Například RAF ji přejala a začala používat právě až v Bitvě o Británii. Španělská občanská válka neměla žádný strategický nádech, např. těch pár zbrojovek, co Republikáni měli, Franco zakázal bombardovat, protože je chtěl využít po válce. Právě Wolfram von Richthofen se zasloužil o první taktické využití letectva v dějinách (pouze na podporu pozemních vojsk).\n\nVálka proti Polsku měla začít již 26. srpna 1939, ale protože si Hitler nebyl jist, zda ještě nemůže rozbít koalici Anglie – Francie – Polsko, dal příkaz k zadržení útoku. I zde sehrála Luftwaffe svou roli, když se zpráva o zrušení útoku nedostala k jednotkám na východě Slovenska a ty vyjely směr Polsko. Podařilo se je zastavit pouze jednomu důstojníkovi s letounem Fieseler Fi 156 „Storch,“ který přistál před pochodujícími jednotkami. Koalice Spojenců byla neoblomná a tak Hitler rozkázal zaútočit 1. září. Pozdě večer 31. srpna 1939 skupina příslušníků SD (Sicherheitsdienst – bezpečnostní služba) převlečená do polských uniforem, předstírala útok na německý vysílač v Gliwici a lokální útoky proti Wehrmachtu. Tento fingovaný útok se stane záminkou pro válku.\n\nVe 4:45 ráno 1. září 1939 se ozve salva ze školní lodi „Schleswig Holstein,“ útok směřuje na Polskou Westerplatte, kde byla loď na přátelské návštěvě. Již ve 4:26 startuje na letišti Nieder Ellguht letka Ju 87, aby odrazily vyhození důležitého mostu polskými ženisty do vzduchu. Útok byl úspěšný, ale Polákům se výbušninu podařilo nakonec odpálit. Luftwaffe získala v Polsku téměř okamžitě leteckou nadvládu a bez problémů plenila všechny zadané cíle. Polské letectvo bylo paralyzováno během několika dnů. Polsko mělo jen velmi málo moderních letounů (např. bombardér PZL.37 „Łoś“), většinou byly po ruce jen zastaralé stíhačky typu PZL P. 11, které nemohly Luftwaffe konkurovat. Letouny, které přežily první smršť, se zapojily i ve druhém týdnu bojů. 3. záři, po posledním ultimátu Německu, vstoupila Británie a Francie do války s Německem. I když se Anglie zavázala, že Polsku při napadení pomůže, neudělala vůbec nic. Již 10. září byla bombardována Varšava. O pět dní později, 15. záři, poslal Hitler Varšavě ultimátum – buď se vzdá, nebo bude zničena. Poláci však zbraně nesložili. Wolfram von Richthofen řekl, že Varšavu zničí tak dokonale, aby „z ní napříště byla jen jakási celní stanice.“ Velení Wehrmachtu (OKW) však tak drastické rozkazy nevydalo a snažilo se zuřivou náladu Richthofena zmírnit. 17. záři napadl Sovětský svaz Polsko z východu. To mu umožňoval pakt Ribbentrop – Molotov ze srpna 1939. Polsko bylo ztraceno. Jeho vláda musela uprchnout z Varšavy a změnila pětkrát své působiště a nakonec uprchla do Rumunska se zbytky svých armád. Vojenské jednotky tam byly na nátlak Třetí říše uvězněny. 25. záři obnovila Luftwaffe nálety na Varšavu poté, co bylo odmítnuto další ultimátum. 28. září obklíčená Varšava kapitulovala. Hitler ji navštívil 5. října, o den později se vzdalo 8000 posledních obránců jihovýchodně od Varšavy. Tím bylo Polsko poraženo.\n\nPo porážce Polska ustalo válečné běsnění. Byly zaznamenány jen lokální šarvátky nad západním Německem, když se po pádu Polska většina letounů Luftwaffe přesunula na Siegfriedovu linii (německá obdoba Maginotovy linie) a prováděla zde letecký průzkum. „Blitzkrieg“ – blesková válka se změnil na „Sitzkrieg“ – válku v sedě. Docházelo i na kuriózní situace, kdy si bojující strany vyměňovaly nadávky pomocí tlampačů. Bombardéry RAF místo bomb shazovaly letáky, které měly Němce přivézt k rozumu. 18. prosince 1939 vykoná RAF nálet na Wilhelmshaven. Její stroje jsou však objeveny radarovými stanicemi systému „Freya“. Jedná se o první zaznamenání přítomnosti nepřátelských letounů radarem vůbec. Ze 44 Wellingtonů se jich 34 nevrátilo. Tato drtivá porážka ovlivní taktiku RAF na celou válku. Až k jejímu konci se denní nálety RAF opět obnoví. \n\nNěmecký kancléř Hitler se po incidentu ze dne 17. února 1940, kdy torpédoborec Royal Navy HMS Cossack osvobodil britské válečné zajatce ilegálně transportované norskými výsostnými vodami v podpalubí pomocné lodi Kriegsmarine Altmark, rozhodl o okupaci Norska. Operace „Weserübung“ byla zahájena 9. dubna 1940 společným výsadkářským a námořním útokem na Dánsko a Norsko. Zatímco se Dánsko vzdalo prakticky okamžitě, Norsko kladlo zuřivý odpor. Norsko však jako tradičně nemilitantní stát mělo pouze 80 bojeschopných letadel. Nad Oslem se objevily Junkersy Ju 52 a vysadily šest rot výsadkářů nad letištěm Fornebu v Oslu. To bylo obsazeno a takto vytvořený letecký koridor byl použit pro přísun dalších jednotek.\n\nJiž večer 9. dubna ovládají Němci většinu nejdůležitějších přístavů v Norsku: Kristiansand, Stavanger, Bergen, Trondheim a Narvik. Británie je zaskočena tak velkým úspěchem a již 13. dubna vysílá do Norska vlastní vojsko. Při této příležitosti se u Narviku schyluje k bitvě mezi Luftwaffe a britskými loděmi. Celá invaze Spojenců do Norska je zmatená a špatně organizovaná. Menší počet německých sil se jim dokázal postavit, dokud nepřicházejí posily. Začátkem května se začíná spojenecký kontingent stahovat. Situace se ještě urychlí po invazi do Francie, protože Británie potřebuje tato vojska na obranu mateřských ostrovů. V průběhu britského ústupu je vypleněn Narvik, aby přístav nemohli Němci použít. 10. června 1940 žádá norský král Haakon VII., aby Norové přestali klást odpor. Osobně zakládá norskou exilovou vládu v Londýně. Tím končí operace „Weserübung“, i když byla úspěšná, zcela zdecimovala Kriegsmarine, která přišla o 21 plavidel, nemluvě o poškozeních na velkých válečných lodích. Kriegsmarine nebyla v situaci, kdy mohla podpořit invazi do Británie. Navíc se později ukázalo, že by obsazení Norska nebylo z hospodářského hlediska nutné. Po kapitulaci Francie mělo Německo opět k dispozici doly na železnou rudu v Lotrinsku. Švédská ruda poté již nebyla nezbytnou. Hitler navíc vehementně zastával názor, že Norsko je nejohroženější část tzv. „Atlantického valu“ a obrovské množství betonu a oceli vyplýtval právě zde. Británie však již během války nikdy na obnovení norské kampaně nepomýšlela. Z dlouhodobého hlediska se tedy operace „Weserübung“ dá považovat za zcela zbytečnou.\n\nPrvní termín západního tažení stanoví Hitler již na 17. ledna 1940, ale kvůli špatnému počasí je začátek odkládán celkem 29krát. Bdělost jednotek v Beneluxu tím upadá a nebezpečí zdánlivě ztrácí na věrohodnosti. Dne 9. května 1940 se Hitler definitivně rozhoduje stanovit invazi na příští den. Do bojů je Luftwaffe připravena zasáhnout s divizí padákových myslivců a 3834 letadly. Oproti tomu spojenci disponovali 2372 letadly.\n\nFrancouzi počítali pouze s oprášením německých plánů útoku z roku 1914 a chtěli se jen pasivně bránit. Navíc Maginotova linie sahá pouze po belgické hranice, dále je krajina prakticky zcela průchodná. To bylo způsobeno francouzskou snahou přesvědčit Belgii, že může počítat s jejich pomocí. Jinak by to totiž vypadalo, jako by se Francie před Belgií zakopala a nechala Belgičany na pospas Němcům.\n\n10. května 1940 je prolomen klid podivné války. Ještě dnes se uvádí, že se Luftwaffe prakticky okamžitě podařilo zničit jak francouzské, tak belgické a nizozemské letectvo přímo na zemi. Je to však pouze produkt nacistické propagandy, který se udržel do dnes. Podařilo se jí pouze zdecimovat letectva Belgie a Nizozemí, ale Francie ztratila 20 letounů za cenu 90 německých. To samé odpoledne omylem bombarduje několik Heinkelů 111 německý Freiburg, kde zemře 57 lidí včetně 22 dětí. Protiletecká obrana nezjistila, že se jedná o jejich vlastní stroje. Nacistická propaganda paradoxně tento omyl zveličila a připsala na rub spojencům. Celkem prvního dne Luftwaffe přichází o 307 strojů, což je nejvyšší číslo za celou její historii.\n\nToho samého dne však její výsadkáři dosáhnou oslnivého vítězství, když dobudou belgickou pevnost Eben-Emael. Tato nová pevnost (1935) byla považována za nedobytnou díky inovativní výzbroji a opevnění. Měla osádku 1200 mužů po zuby ozbrojených v železobetonových kasematech sahajících hluboko pod zem. Úkol dobýt tuto pevnost dostala tzv. skupina „Granit“ (nadporučík Witzig, 1. výsadkový pluk Fallschirmjäger) čítající 84 mužů. Jsou nasoukáni do kluzáků DFS 230 taženými Junkersy Ju 52. Piloti jsou výkvětem kluzákové flotily Luftwaffe. Velitel Witzig je nedobrovolně nucen na místo dorazit o 3 hodiny později, když se jeho kluzáku utrhne vlečné lano. Po páté hodině ranní sledují užaslí Belgičané přistání výsadkářů na samotné střeše pevnosti. Překvapení jsou ale i Němci, kteří zjistí, že celé severní křídlo pevnosti je jen atrapou z plechu a překližky. Výsadkáři rychle dobývají jedno kulometné hnízdo za druhým. Mezitím na pevnost, která pomalu ale jistě podléhá nepříteli, pálí ostatní střelecké baterie v okolí. Tím se sice zbrzdí německý postup, ale nezabrání kapitulaci belgických obránců příštího dne, 11. května v 13:50. Velitel pevnosti spáchá sebevraždu. Tento úspěch je výsledkem přísného utajení a pečlivého výcviku výsadkářů. Kluzák je zde jako bojová zbraň použit poprvé.\n10. května ve 4:35 ráno byl také uskutečněn vpád do Lucemburska. 25 vetchých letadel Fieseler Fi 156 „Storch“ napadá společně s pozemní armádou nejmenší stát Beneluxu. Pěchota okamžitě uzavírá silnice. V 8:30 vjíždějí Francouzi na lucemburské území. Avšak po příchodu posil němců Francouzi ustupují. Mezitím pokračuje letecká válka. Francie má značnou nevýhodu ve skutečnosti, že roku 1940 probíhá přezbrojování na nové typy strojů, které Luftwaffe prodělala již v roce 1937. Francouzské letouny Devoitine či Amiot se nemohou protivníkům prakticky v ničem rovnat. Již 12. května je letecká převaha Luftwaffe prakticky úplná a může libovolně útočit na vozidla a tanky prchající do vnitrozemí. Po celé Francii obsazuje pěchota i výsadkáři mosty a letiště.\n\nV Rotterdamu dosedne na hladinu 12 hydroplánů Heinkel He 59 a 120 mužů z jejich palub obsadí 3 mosty. Ale ne všechny akce výsadkářů jsou úspěšné, v Kanne, Haagu, Ypenburgu a Ockenburgu ztroskotají pod náporem nepřítele ze vzduchu i ze země. V té době se začíná nástup Churchilla do funkce premiéra projevovat ve zvyšující se aktivitě bombardérů RAF, které však mají stále ještě velké ztráty. Jeho předchůdce Chamberlain totiž striktně nedovoloval bombardovat nepřátelské civilní cíle ze strachu odvetných útoků. Právě to se stane v Bitvě o Británii klíčové. 13. května je překročena řeka Maasa, kde se mezi tisícovkou letadel nejvíce vyznamenají Junkers Ju 87 „Stuky“, které mají na jedné noze podvozku instalované sirény, jejichž jekot zahání civilisty do krytů a demoralizuje vojenské síly. Francouzi se v panice dají na ústup. Ve stejný den se nizozemská královna přemístí v britském torpédoborci do Anglie. Po přebrodění řeky Maasy se německé síly odhodlají k útoku u Sedanu za opětovné podpory „Stuk“. Při této příležitosti ztratí RAF 35 z 60 nasazených strojů. RAF v této době zažívá nejkrvavější dny své historie, žádný z útoků na německé mosty přes Maasu není úspěšný. Francouzské tanky u Sedanu selžou.\n\nNizozemskému Rotterdamu bylo 14. května nabídnuto výhrůžné ultimátum, které mělo vyřešit pomalý postup pozemních jednotek na Francii v tomto prostoru. Ale jeho velitel, plukovník Sharroo, se odmítá vzdát. Potřebuje čas, protože vláda teprve vysílá delegaci z Haagu. Čas utíkal, ale německý velitel Schmidt byl ochoten počkat. Depeši o zrušení náletu na Rotterdam odeslal na letiště bombardérů připravených k útoku v 13:30. V tu chvíli se však již jen poslední Heinkely He 111 odlepovaly od dráhy letiště. Mají rozkaz dodržovat přísný radiový klid.\n\nDispečeři na zemi tudíž nemohou po obdržení depeše od Schmidta nálet zastavit. Bombardéry se dostaly nad Rotterdam právě ve chvíli, kdy začíná jednání o předání Rotterdamu Němcům. Když přílet letadel zpozoruje Schmidt, rozkáže vypustit světlice, které mají zastavit nálet. Piloti Heinkelů mají ale jiné starosti. Musí se dostat skrze protileteckou obranu a zaměřit svůj náklad nad město, ve slabé mlze světlice přehlížejí. Na Rotterdam dopadá 97 tun výbušniny a je zabito 900 lidí. Velitel druhé vlny bombardérů jako jediný z posádek letounů již v hořících troskách koutkem oka zahlédne červenou světlici. Poruší rádiový klid a do rádia zakřičí naléhavé „Zrušit, zrušit!“. Ještě při přistání se někteří piloti diví, co ho donutilo tak rychle odvolat nálet. Druhá vlna je úspěšně zažehnána, ale historické centrum města je nenávratně zničeno. 15. května rozčarované Nizozemí kapituluje. Tento bezohledný nálet je záminkou pro Churchilla, aby odvolal zákaz bombardování německých měst.\n\nJiž 17. května je bez boje obsazen Brusel. 3. června zahajuje Luftwaffe operaci „Paula“, bombardování průmyslových továren a letišť v okolí Paříže. Operace je ve výsledku neúspěšná.\n\nTentýž den začíná také operace Dynamo, evakuace britského expedičního sboru z přístavu Dunkerque. Zatímco Luftwaffe ničí přístavy v kanálu La Manche, RAF vyklízí své poslední letiště ve Francii – Merville. 23. května 1940 oznamuje Göring Hitlerovi: „Můj vůdce, přenechte zničení nepřítele, obklíčeného u Dunkerque, mně a mé Luftwaffe!“ Hitler tuto nabídku přijme. 24. května vydává rozkaz k zastavení operací kolem Dunkerque. Toto rozhodnutí se u generálů setkává s nepochopením, protože se následujících 2,5 dne žádný letecký útok nekoná. Jeho rozhodnutí zastavit je částečně podníceno jeho přesvědčením, že Británie bude po tomto ústupku ochotna vyjednávat. Letecká nečinnost Luftwaffe je způsobena hustou mlhou a nedostupností Dunkerque z letišť bombardérů. V tu dobu se v obklíčeném, vojáky přeplněném městě konají poslední přípravy na „Dynamo,“ které má začít 27. května. Z Anglie vyplouvají všemožné typy plavidel, aby dopravily vojáky domů. Prvního dne (27. května) je přepraveno 7669 vojáků a jejich počet se každým dnem zvyšuje. V následujících dnech se také množí operace Luftwaffe, které znemožní denní evakuaci. Navíc jsou lodě u pobřeží vystaveny německým dělostřelcům a tak jsou nuceny plout minovými poli severněji. Právě nad Dunkerque se může Luftwaffe poprvé setkat s novým letounem RAF, Supermarine Spitfire. Je to letoun, jemuž se sice Bf 109 plně vyrovná, ale letouny Ju 87 „Stuka“ a další typy letadel se jeví slabšími. Nálety na přístav jsou mnohokráte přerušeny počasím. Göringova snaha zničit expediční sbor vyšla naprázdno. Prostřednictvím 848 lodí je celkem evakuováno 338 226 vojáků, z toho 112 000 francouzských. Ztracena je však drtivá většina vybavení: děla, tanky, pušky i vozidla zůstala v Dunkerque. Někteří vojáci přijeli do Anglie jen ve spodním prádle a ani jejich morálka nebyla na vysoké úrovni. Při této situaci by měla německá invaze do Británie jistě úspěch, protože Britové postrádali jakékoli těžké zbraně. Britské tanky, které se ukázaly v některých ohledech lepší než německé, byly také v rukou nepřítele (ze 700 tanků se jich vrátilo 22, ze 2794 děl 322, ze 68 618 automobilů 4739, z 21 081 motocyklů 533 a ze 499 000 tun zásob bojového materiálu jen 33 060 tun). Luftwaffe s pomocí děl na pobřeží potopila 63 lodí a 9 torpédoborců. Po odplutí poslední lodi „Shiraki“ s 338 vojáky je německá pěchota vpuštěna do zničeného města. V noci ze 4. na 5. června nechává Hitler na počest „největší bitvy světových dějin“ vyzvánět zvony po dobu tří dní. Tím definitivně končí „Tažení ve Flandrech“ a operace „Fall Gelb“. Na řadu přichází porážka Francie.\n„Fall Rot“, tedy „Bitva o Francii“ začala 5. června v 5:00 ráno útokem na „Weygandovu linii“ na řece Sommě. V těchto dnech dosáhly akce francouzského letectva vrcholu. Denně bylo vysíláno 77 letounů prakticky jen na severní část fronty, kde byla situace pro Francii velmi kritickou. Nad městem Compiegne se odehrál vzdušný souboj, ve kterém podporučík Pomier-Layragues sestřelili jednu Bf 109. Z letounu řítícího se k zemi vyskočil Werner Mölders, jeden z nejslavnějších pilotů Luftwaffe. Když ho zatkla osádka děla, vyslovil přání setkat se se svým pokořitelem. Ten však již nežil. Při utkání s dalšími čtyřmi Bf 109 zemřel. Mölders se po kapitulaci Francie vrátil 8. června ke své jednotce. Mezitím Francouzská vláda úpěnlivě prosila Británii o leteckou pomoc. Ale žádosti francouzské generality požadovaly polovinu RAF. To bylo pro Churchilla nepostradatelné množství a odmítl žádost splnit. Již 9. června německá pěchota překročila Seinu. Tím bylo Francouzům znemožněno na tomto toku vybudovat obrannou linii. Nastala evakuace francouzských sil do Británie. Byla mnohem klidnější než „Dynamo“, a to také proto, že Luftwaffe na lodě s vojáky útočila jen velmi sporadicky. Dne 14. června 1940 byla bez boje obsazena Paříž.\n\n16. června byla sestavena nová vláda se sídlem v Bordeaux. Jednomyslně odsouhlasila kapitulaci. 17. června byl v St. Nazaire potopen parník „Lancastria“, na němž byl nedostatek plovoucích vest. Z 5300 vojáků se 3000 utopilo. Churchill zakázal o této havárii informovat, „v novinách bylo již dostatečné množství zpráv o katastrofách.“ Informace se uveřejnila až za několik let. Zbytek francouzského letectva se soustředil v prostoru středomoří. Odtud odlétali do severní Afriky. 20. června napadla Itálie Francii a dobyla několik pevností.\n\nV sobotu 22. června 1940 byla v 18:50 v lese u Compiegne podepsána kapitulace Francie. Odehrála se ve vagónu, ve kterém podepsalo Německo Versailleskou smlouvu v roce 1919. Tato skutečnost je pro Francii výsostnou potupou. Na důkaz „vyúčtování“ nechal Hitler tento vagon o pár dní později vyhodit do vzduchu. Vláda maršála Pétaina přesídlila do Vichy, začalo období Vichistické Francie.\n18. června se De Gaulle v Británii prohlašuje vůdcem „Svobodných Francouzů“. Dne 23. června se odehraje poslední letecký souboj v „Bitvě o Francii“ ve kterém sestřelil podporučík Marchelidon osamoceně letící Henschel Hs 126. Patřil k 17 stíhačkám Morane, které měly chránit údolí řeky Rhony proti Guderianovým tankům. Další obrana se však již nekonala. 46 dní po zahájení operací skončily ve Francii boje (25. června 1940 v 1:35 ráno). I přes drtivý úspěch měla Luftwaffe v operacích „Fall Gelb“ a „Fall Rot“ velké ztráty, které pak měly mít vliv i na „Bitvu o Británii.“\n\nV letech 1939–1940 pomohla \"Luftwaffe\" celé německé armádě k úžasně rychlému a drtivému úspěchu v Polsku i při Invazi do Francie, ale neuspěla v Bitvě o Anglii, kdy nedokázala zničit RAF, což byla nutná podmínka pro spuštění plánované Operace Seelöwe – invaze do Anglie.\n\nV následujících letech byla \"Luftwaffe\" vázána v bojích na východní frontě a posléze i nad vlastním Německem, kdy se zoufale snažila zastavit stále mohutnější nálety spojeneckých strategických bombardérů. V roce 1944 už byla natolik vyčerpaná, že se prakticky vůbec nedokázala prosadit nad vyloďovacími plážemi v Normandii a její sílu už nedokázalo dostatečně pozvednout ani rychlé a rozsáhlé zavedení proudových letounů, jako byl např. Messerschmitt Me 262 \"Schwalbe\".\n\nHermann Göring měl dvě hlavní funkce:\n\nVše, co se týkalo letectví, kontroloval pomocí dvou skupin:\n\nJeschonnek spáchal po debaklu u Stalingradu sebevraždu, protože se musel vypořádat s neřešitelnými problémy – neměl kontrolu nad nákupem, zásobováním a jeho personálem. Všechny tyto funkce zastával Erhard Milch. Udet (2. nejúspěšnější pilot první světové války) zastával tuto funkci do roku 1941, kdy spáchal sebevraždu kvůli psychickému nátlaku ze strany Göringa (byl šéfem technického oddělení Luftwaffe). Právě Udet měl zásadní vliv na to, kam se bude odebírat konstrukce letadel. On přišel se střemhlavým bombardováním. Po tom, co Milch obdržel funkci zesnulého Udeta, začala organizace Luftwaffe váznout. Mezi těmito osobnostmi totiž panovala silná nechuť spolupráce.\n\nZákladní taktickou jednotkou byla „Rotte“. Je to dvojice letadel, první letí velitel a za ním, kousek stranou s určitým převýšením jeho číslo, tzv. „Katschmarek“. Dalším stupněm byl „Schwarm“ (roj), skládal se ze dvou „Rotte“. Tři až čtyři Schwarmy tvořily jednu „Staffel“ (letka, 12–16 letadel), označuje se arabskými číslicemi. Tři nebo čtyři Staffel dohromady tvořily jednu „Gruppe“ (skupina). Ke každé Gruppe náleží ještě 3–4 štábní stroje, protože tato jednotka má svůj štáb. Označuje se římskými číslicemi a má 36–68 letadel. Spojením tří až čtyř Gruppe vznikla nejvyšší bojová jednotka „Geschwader“ (eskadra) – tato jednotka už může sídlit na více letištích, snahou ale je, aby nejmenší jednotka na letišti byla Gruppe.\n\n\nPříklad: II./JG 135 – volně přeloženo – druhá Gruppe, 135. stíhací Geschwader.\n\n\n\n\n\n"}
{"id": "58312", "url": "https://cs.wikipedia.org/wiki?curid=58312", "title": "USS Macon (ZRS-5)", "text": "USS Macon (ZRS-5)\n\nUSS \"Macon\" (ZRS-5) byla druhou obří ztuženou vzducholodí, kterou si spolu se sesterskou USS \"Akron\" (ZRS-4) pořídilo americké námořnictvo na přelomu dvacátých a třicátých let 20. století.\n\nSlavnostně byla pokřtěna 21. dubna 1933, poprvé vzlétla 21. dubna téhož roku. Během své služby vykonala celkem 54 letů v celkové délce 1798 letových hodin.\n\n\"Macon\" měla prakticky stejné parametry jako vzducholoď \"Akron\": 12 plynových oddílů o celkovém objemu 194 000 m, plněná héliem, délka 239 m, poháněná 8 motory Maybach VL-II po 420 kW (560 HP). Motory byly uvnitř trupu a vrtule o průměru 5 m byly poháněny náhony. Vrtule umožňovaly reverzaci i natáčení směrem vzhůru a dolů. Maximální plánovaná rychlost byla 139 km/h. Vodní páry, vzniklé spálením benzínu, kondenzovaly v osmi kondenzátorech nad každým z motorů a takto získaná voda sloužila jako zátěž za spotřebované palivo. Tím se snížila nutnost vypouštět drahé helium (na dorovnání snížené hmotnosti vlivem ubývajícího paliva) na minimum. Dostup byl 1500 m. Stejně jako \"Akron\" měla i \"Macon\" kostru tvořenou z 12 hlavních tuhých přepážek, 33 pomocných přepážek, 36 podélných profilů a tří kýlů (jeden centrální a dva po stranách). Hlavní velitelská kabina byla pod přídí a záložní velitelské stanoviště v náběžné hraně spodní svislé ocasní plochy. Hlavní prostory osádky se nacházely v bočních kýlech. Navrhovalo se i prodloužení trupu o 22,5m vsazením další sekce s plynovými oddíly, ale pro nedostatek financí toto nebylo realizováno.\n\nMimo jiné se předpokládalo, že půjde o tzv. letadlovou vzducholoď – obdobu letadlových lodí. Měla nést pět stíhacích dvouplošníků Curtiss F9C Sparrowhawk umístěných v hangáru a startujících z hrazdy. Běžně ale nesla pouze čtyři. Při přistávání se letoun zachytil svým hákem umístěným nad horním křídlem za hrazdu vysunutou pod vzducholoď a následně byl vtažen do hangáru.\n\nVzducholoď byla zničena 12. února 1935 při návratu z námořních manévrů nedaleko Point du Sur (západní pobřeží USA), když byla její záď poškozena v bouři. Vlivem větrných poryvů vzducholoď přišla o horní svislou ocasní plochu a bylo protrženo několik plynových oddílů. Řízení se vymklo kontrole a vzducholoď začala rychle ztrácet výšku. Velitel H. V. Wiley (jeden z mužů, kteří přežili katastrofu \"Akronu\") nařídil vypustit palivo a odhodit zátěž, aby zabránil dopadu na hladinu jako se stalo v případě sesterské vzducholodi \"Akron\". Vzducholoď vystřelila vzhůru do výšky 4850 stop (1 478,28 metrů), kde zafungovaly nouzové ventily, které automaticky vypustily zbytek nosného helia. Vzducholoď klesla během následujících 20 minut z výšky 4850 stop (1 478,28 metrů) až k mořské hladině, na kterou dopadla v 17:39. Z počátku padala rychlostí 230m/min, ale odhozením zbytku zátěže a nastavením vrtulí na maximální tah vzhůru se povedlo pád zbrzdit až na 48,5m/min. Z 83 mužů posádky se 81 zachránilo, neboť po katastrofě \"Akronu\" byl \"Macon\" vybaven záchrannými vestami. Oni dva mrtví byli zbytečnou ztrátou: jeden vyskočil, když byla vzducholoď ještě příliš vysoko a druhý zahynul, když se z potápějícího se vraku snažil zachránit soukromé věci. 81 trosečníků zachránily křižníky USS \"Concord\" a USS \"Richmond\".\n\nZničení této vzducholodi prakticky znamenalo konec éry ztužených vzducholodí v USA. Poslední zbývající USS \"Los Angeles\" (ZR-3) byla rozebrána v roce 1940. Neztužené vzducholodi byly však americkým námořnictvem využívány až do konce 50. let 20 století.\n\n"}
{"id": "58316", "url": "https://cs.wikipedia.org/wiki?curid=58316", "title": "Smědá", "text": "Smědá\n\nSmědá (\" \", \" \") je pravostranný přítok Lužické Nisy v okrese Liberec v Libereckém kraji. Na území Polska protéká Dolnoslezským vojvodstvím. Celková délka toku činí 51,9 km. Plocha povodí měří 331 km².\n\nPramení pod Černým vrchem a tento její pramenný tok je někdy označován jako Smědá a někdy jako Hnědá Smědá. Protéká rašeliništěm U Studánky a pod chatou na Smědavě přijímá zprava Černou Smědou pramenící na Předělu v oblasti rašeliniště Černá jezírka a o něco níže zleva Bílou Smědou pramenící v rašeliništích mezi Smědavskou horou a Jizerou v Jizerských horách.\n\nPůvodní lužickosrbský název řeky uváděný již roku 1539 byl \"Wietew\" nebo \"Vietev\", ukazující na skutečnost, že je řeka pravostranným přítokem Lužické Nisy. Z tohoto jména bylo nejprve odvozeno její německé jméno \"\" a teprve z něj staré české jméno \"Vítka\". Dnešní české jméno řeky je připomínkou smědé, tmavé rašelinné vody v ní.\n\nNa českém území má délku 46 km a povodí má plochu 238 km² s průměrnou nadmořskou výškou 573 m. Na tomto povodí spadne ročně 1 180 mm srážek, průměr odtoku je 736 mm a je tedy jedním z nejvodnatějších povodí České republiky. Při svém toku na českém území překonává převýšení 800 metrů. Na řece leží přírodní rezervace Meandry Smědé.\n\nNa polském území byla asi kilometr od hranic postavena rozlehlá \"vodní nádrž Witka\" (zvaná také \"\"). Asi dva kilometry pod hrází se Smědá vlévá do Lužické Nisy.\n\nBílý Potok, Hejnice, Raspenava, Frýdlant, Spytków, Niedów, Ręczyn, Radomierzyce\n\n\n4. července 1958 se pod frýdlantským zámkem utrhl pod lokomotivou osobního vlaku podmáčený železniční násep a ta se zřítila do rozvodněné Smědé. Při neštěstí zahynuli čtyři lidé.\n\nNa toku Smědé je umístěno několik limnigrafů, a sice:\n\nPrůměrný průtok v Předláncích činí 4,10 m³/s.\n\nHlásné profily:\n\n"}
{"id": "58317", "url": "https://cs.wikipedia.org/wiki?curid=58317", "title": "Jiří Demel", "text": "Jiří Demel\n\nJiří Demel (3. listopadu 1923, Opava – 7. ledna 2006, Valašské Meziříčí) byl vlastivědným pracovníkem a publicistou.\n\nJako dítě přivítal ve Valašském Meziříčí Tomáše Garrigue Masaryka při jeho návštěvě Valašska. Po absolvování valašskomeziříčského gymnázia a Filozofické fakulty Univerzity Karlovy v Praze, obor český jazyk – ruština, působil jako učitel na středních školách Valašska. Byl prezidentem organizačního výboru Moravského festivalu poezie. Aktivně se účastnil společenského života a byl členem řady spolků, například pěveckého sboru Beseda či Sokola. Publikoval v řadě časopisů, pravidelně přispíval do \"Zpravodaje OVM\", \"Šipinek\", \"Obelisku\". Zpracoval a publikoval historii knihoven ve Valašském Meziříčí a historii pěveckého sboru Beseda. Odhalil autora textu \"Zápisníku zmizelého Leoše Janáčka\" a napsal o tom stať do knihy Jana Mikesky \"Tajemství P.S.\" Podílel se též na Slovníku osobností Valašska. V roce 2004 se stal prvním držitelem „Ceny města Valašského Meziříčí“.\n\n\n"}
{"id": "58324", "url": "https://cs.wikipedia.org/wiki?curid=58324", "title": "Maghreb", "text": "Maghreb\n\nMaghreb (arabsky المغرب العربي ) znamená v arabských jazycích „západní“. Je to region v Africe na severu Sahary, západně od Nilu. Konkrétně jsou to státy Maroko, Západní Sahara, Alžírsko, Tunisko, Libye a více či méně Mauritánie. Někdy je chápán jako protiklad Mašreku.\n\nOd konce doby ledové, kdy vyschla poušť Sahara, byl kontakt mezi Maghrebem a subsaharskou Afrikou velmi omezený kvůli nutnosti překročit poušť. To skončilo expanzí Arabů a rozšířením islámu, i když kontakt nadále zůstával díky obchodu, zprostředkovaným karavanami přepravujícími zboží jako sůl, zlato, slonovinu a otroky.\n\nLidé z Maghrebu mají jak africké, tak východní kořeny. Většina lidí v této oblasti jsou buď Arabové, tedy lidé s předky ze Středního východu, nebo Berbeři, kteří ze severní Afriky pochází. Menší část obyvatel má předky z tzv. černé Afriky, později se především na pobřeží dostaly i národnosti jako např. Francouzi, Italové, Španělé a Turci. Region také sdílí většinu kulinářských tradicí. Habib Bourguiba Maghreb popisuje jako část severní Afriky, kde se vaří kuskus.\n\nSvaz arabského Maghrebu (\"Union du Maghreb Arabe\") má za cíl koordinaci politiky a ekonomiky států v tomto regionu; neshody v řadách členů a bezpečnostní problémy v Alžíru jí ale staví do cesty překážky.\n\n\n"}
{"id": "58325", "url": "https://cs.wikipedia.org/wiki?curid=58325", "title": "Lea (film)", "text": "Lea (film)\n\nLea je česko-německý psychologický film z roku 1997 režiséra Ivana Fíly.\n\nNěmecký restauratér Herbert Strehlow přesvědčí slovenského sedláka, aby mu dal jednadvacetiletou chovanku Leu. Děvče přitom vyrůstá u pěstounů od svých 7 roků. Když se však Lea stala svědkem vraždy své milované maminky, přestala úplně mluvit. Jejím jediným útočištěm jsou kresby a básničky, určené mrtvé mamince. Během krátkého vztahu ovšem Lea i Strehlow pochopí, že se oba dva, jen různými způsoby, uzavřeli před ostatními lidmi.\n\nFilm získal v roce 1997 dvě česká prestižní ocenění - Český lev a později na 24. MFF v Bruselu Křišťálovou hvězdu za nejlepší film.\nByl také nominován na Zlatý glóbus za nejlepší cizojazyčný film.\n\nVýroba: Česká republika, Ivan Fila Filmproduktion a Filmové studio Barrandov, 1996\n\n"}
{"id": "58327", "url": "https://cs.wikipedia.org/wiki?curid=58327", "title": "Edvardovo jezero", "text": "Edvardovo jezero\n\nEdvardovo jezero (, dříve \"Idi Amin\" nebo \"Idi Amin Dada\", dnes také \"Rutanzige\") je jezero ve Východní Africe v povodí řeky Nil na hranicích Demokratické republiky Kongo a Ugandy. Nachází se ve Velké příkopové propadlině a řadí se mezi Africká Velká jezera (15. největší v Africe). Jeho severní pobřeží je několik kilometrů od rovníku. Má rozlohu 2 150 km². Je 77 km dlouhé a maximálně 40 km široké. Dosahuje maximální hloubky 111 m. Leží v nadmořské výšce 912 m.\n\nJezero je napájeno z řek Nyamugasani, Ishasha, Rutshuru a Rwindi. Z jezera odtéká řeka Semliki, která teče do Albertova jezera.\n\nNa jezeře je rozvinutý rybolov. V jezeře se nachází mnoho druhů ryb např. tlamoun nilský (\"Oreochromis niloticus\"). Rybolov je zde velmi důležitou aktivitou. Fauna žijící na březích jezera zahrnuje např. šimpanze, slony, krokodýly a lvy, kterým poskytuje ochranu Národní park Virunga (\"Demokratická republika Kongo\") a Národní park královny Alžběty (\"Uganda\"). Žije zde také mnoho tažných i jiných ptáků.\n\nJezero objevil Henry Morton Stanley v roce 1888 a pojmenoval jej po Albertu Edwardovi, princi waleském. Později bylo jezero přejmenováno na \"Jezero Idi Amin\" nebo \"Jezero Idi Amin Dada\" po ugandském diktátorovi Idi Aminovi, po jeho sesazení v roce 1979 je opět známé jako \"Edvardovo jezero\" (také jezero \"Rutanzige\").\n\n"}
{"id": "58328", "url": "https://cs.wikipedia.org/wiki?curid=58328", "title": "Salerno", "text": "Salerno\n\nSalerno je italské město v kraji Kampánie, hlavní město stejnojmenné provincie. Leží na pobřeží Tyrhénského moře, v Salernském zálivu. Je vzdálené 70 km jihovýchodně od Neapole. Salerno je po Neapoli druhým nejdůležitějším obchodním a průmyslovým centrem Kampánie.\n\nNejvětší rozkvět zajistili Byzantinci a později Normané, vládnoucí odtud celému jihu Itálie. Salerno proslavila lékařská fakulta, na níž údajně směly již v 11. století studovat i dívky.\n\n8. září 1943 se zde v průběhu druhé světové války vylodili Spojenci. Salerno bylo během válečných bojů velmi poškozeno.\n\nHlavními památkami ve městě jsou dóm Duomo di Salerno a hrad nad městem \"Castello di Arechi\". Centrum města se nachází v okolí přístavu, odjíždí odsud trajekty na Capri, do Amalfi a Positana. Hlavními ulicemi jsou \"Corso Garibaldi\" a \"Via Roma\" rovnoběžné s pobřežím. Podél pobřeží vede vyhlídková promenáda místy lemovaná palmami \"Lungomare Trieste\" vystavěná na začátku 50. let minulého století.\n\nKolmo na \"Via Roma\" vede ulice \"Via del Duomo\", kde po dvou stovkách metrů najdeme hlavní salernský chrám, Katedrálu svatého Matouše. Románské \"Duomo di Salerno\" z 11. století zdobí brána \"Porta dei Leoni\" z téže doby a zvonice z 12. století. Chrámové schodiště vede do rajského dvora s 28 sloupy z antického Paesta, dále se zde nacházejí antické sarkofágy, fresky a mozaiky. Mozaika v prostřední lodi představuje sv. Matouše, jehož ostatky sem byly přeneseny z Paesta a uloženy v chrámové kryptě v roce 954. Chrámové \"Museo Diocesano\" ochraňuje cenná umělecká díla ze slonoviny a obrazy (Vaccaro, Caravaggio). \"Museo archeologico\" vystavuje nálezy z okolí.\n\n\"Castello di Arechi\" leží na 300 m vysokém vrchu nad městem. Jedná se o rozlehlý středověký hrad, jehož základy pocházejí až z 6. st. Hrad je přístupný a je v něm umístěno muzeum věnované dějinám města.\n\nK dalším významným památkám ve městě náleží řada palácových staveb, například \"Palazzo Sant'Agostino\" z počátku 14. st., slouží jako administrativní centrum provincie Salerno. Dále středověký \"Palazzo Fruscione\" z poč. 13. st., barokní \"Palazzo Genovese\" ze 17. st. nebo novorománský \"Palazzo Barrone\" vystavěný na poč. 20. st.\n\nZ \"kostelů\" jsou považovány za nejvýznamnější románský \"S. Crocifisso\" z 10.-11. století s antickými sloupy a freskami v podzemní kryptě, \"S. Gregorio\" z 11. až 12. st., \"S. Annunziata\" ze 14. st.\n\nV říjnu se v Salernu koná mezinárodní filmový festival.\n\nPři příjemném posezení lze ochutnat výborné víno Silento v bílé, červené nebo růžové verzi nebo všudypřítomný citronový likér Limoncello.\n\nFuorni, Giovi, Matierno, Ogliara, Pastorano, Rufoli, Sant'Angelo, Sordina\n\nBaronissi, Castiglione del Genovesi, Cava de' Tirreni, Giffoni Valle Piana, Pellezzano, Pontecagnano Faiano, San Cipriano Picentino, San Mango Piemonte, Vietri sul Mare|\n\n\"Počet obyvatel\"\n\n\n\nOficiální stránky\n"}
{"id": "58332", "url": "https://cs.wikipedia.org/wiki?curid=58332", "title": "Šógun (kniha)", "text": "Šógun (kniha)\n\nŠógun (\"Shogun\") je román Jamese Clavella z roku 1975. Je chronologicky první knihou v cyklu Asijská sága od Jamese Clavella.\n\nDěj je zasazen do feudálního Japonska někdy kolem roku 1600 a podává fiktivní svědectví o vzestupu Tokugawy Iejasua k moci tak, jak je viděl anglický námořník \"John Blackthorne\", jehož postava je volně založena na osudech skutečného trosečníka Williama Adamse.\n\nJohn Blackthorne (Japonci přezdívaný \"Andžin\", tedy lodivod, protože jeho jméno nedokázali vyslovit), lodivod a dočasný kapitán holandské obchodní lodě \"Erasmus\", ztroskotá na japonském pobřeží. Vstoupí do služeb \"Toranagy\", mocného válečníka, který vládne v regionu Kantó, oblasti dnešního Tokia. Také se zamiluje do \"Mariko\", japonské křesťanky, jejíž oddanost je rozpolcena mezi nové náboženství a rodnou kulturu, která křesťanství odmítá.\n\nI přes zprvu nepřátelské přijetí si Blackthorne pomalu získá pochopení a respekt od svého okolí a sám začne chápat a respektovat kulturu, která ho obklopuje. Nakonec je Blackthorneovi jako prvnímu cizinci udělen status samuraje.\n\nRomán byl předlohou pro televizní miniseriál, muzikál a několik počítačových her.\n\nTyto postavy v románu \"Šógun\" jsou založeny na skutečných historických osobnostech:\n\n\nJméno lodi \"Erasmus\" (patron námořníků) je s největší pravděpodobností odvozeno od původního jména lodě \"De Liefde\", holandské lodě, s kterou William Adams ztroskotal na pobřeží Japonska v roce 1600. Skutečný \"Erasmus\" byl přejmenován, aby se jeho jméno lépe hodilo ke jménům ostatních čtyř lodí, s nimiž vyplul z Holandska na expedici v roce 1598.\n\nV roce 1980 byla podle románu natočena devítihodinová televizní minisérie \"Šógun\". Hlavní role ztvárnili Richard Chamberlain, Toširó Mifune, Joko Šimada a John Rhys-Davies. V Česku je tato minisérie také známá pod názvem \"Zajatec japonských ostrovů\".\n"}
{"id": "58333", "url": "https://cs.wikipedia.org/wiki?curid=58333", "title": "Guinejský záliv", "text": "Guinejský záliv\n\nGuinejský záliv je součást Atlantského oceánu na jihozápadě Afriky a bývá považován za geografické centrum Země, protože má nulovou zeměpisnou šířku i délku (potkává se zde rovník a nultý poledník). S rozlohou kolem 1 500 000 km² patří k největším zálivům světa.\n\nZáliv získal název podle území na jeho pobřeží. Pobřeží západní Afriky bylo původně nazýváno „\"Horní Guinea\"“. Západní pobřeží jižní Afriky se nazýval „\"Dolní Guinea\"“. Jméno Guinea je stále spojeno se třemi státy ležícími v oblasti rovníkové a západní Afriky: Guinea, Guinea-Bissau a Rovníková Guinea. Na pobřeží Guinejského zálivu se nacházejí státy Pobřeží slonoviny, Ghana, Togo, Benin, Nigérie, Kamerun, Rovníková Guinea, Svatý Tomáš a Princův ostrov, Gabun a Republika Kongo. V Guinejském zálivu leží ostrovy Princův, Bioko a Annobón.\n\nDo Guinejského zálivu ústí tři velké africké řeky: Niger, Volta a Kongo. Pobřeží zahrnuje zátoku Benin a zátoku Bonny. V deltě Nigeru se nacházejí významná naleziště ropy a zemního plynu. V roce 2004 zde Nigérie vytěžila 129 mil. tun ropy. Mnoho lidí zde onemocní na malárii. Zdejší státy jsou chudé.\n\n"}
{"id": "58341", "url": "https://cs.wikipedia.org/wiki?curid=58341", "title": "Africká Velká jezera", "text": "Africká Velká jezera\n\nVelká africká jezera je série jezer kolem Velké příkopové propadliny. Zahrnují Viktoriino jezero, což je největší jezero v Africe a třetí největší na světě (po Kaspickém moři a Hořejším jezeru). Jezer je celkem sedm:\n\nNěkdo označuje jako Velká jezera jenom jezera \"Viktoriino\", \"Albertovo\", \"Edvardovo\", to znamená jezera, ze kterých vytéká Bílý Nil. Z jezer \"Tanganika\" a \"Kivu\" je napájena řeka Kongo a z jezera Malawi řeka Zambezi.\n\nPojem Velká jezera také označuje region kolem těchto jezer. To znamená tyto země:\nčástečně zasahuje také do zemí Demokratické Kongo, Tanzanie a Keňa.\n\nJe to jedno z nejhustěji obydlených území na světě (žije zde 107 milionů lidí). Díky dřívější vulkanické aktivitě je zdejší půda velmi vhodná pro zemědělství. Nadmořská výška zde vytváří mírné klima navzdory malé vzdálenosti od rovníku. Výsledkem všech těchto podmínek je, že toto území je stranou různých nemocí a dovoluje rozšíření zemědělských zvířat, hlavně dobytka a koz.\n\nKvůli hustotě osídlení a nadbytku zemědělství se území rozdělilo na spoustu malých států. Nejmocnější monarchie byly Rwanda, Burundi, Buganda a Buňoro-Kitara. Jako tradičně u Subsaharské Afriky byly hranice zdejších států určeny rozložením koloniálních sil.\n\nPoloha regionu daleko na jihu až u pramene Nilu znamenala pro region dlouhé období nezájmu ze strany Evropy. První Evropané, kteří vstoupili na toto území, byli misionáři, kteří měli pouze částečný úspěch v rozšíření křesťanství na toto území, ale připravili půdu pro pozdější kolonizaci. Větší kontakt se zbytkem světa vedl k sérii devastujících epidemií, které zasáhly nejen dobytek, ale i lidi. To znamenalo snížení populace někde až o 60 %. Obnovení původního počtu obyvatel trvalo přibližně do 50. let 20. století.\n\nPřes potenciál v mnoha odvětvích se po získání nezávislosti zmítal v sérii občanských válek a vlně násilí, které zanechaly region ve velké chudobě, z níž se vymanily zatím jen státy Keňa a Tanzanie.\n\n"}
{"id": "58344", "url": "https://cs.wikipedia.org/wiki?curid=58344", "title": "Aššurnasirpal II.", "text": "Aššurnasirpal II.\n\nAššurnasirpal II. («\"Aššur-nâṣir-apli\"» – dosl. «\"[Bůh] Aššur je ochráncem následníka [trůnu]\"»), byl jedním z nejslavnějších a nejúspěšnějších asyrských králů. Vládl v letech 884-858 př. n. l. a nastoupil na trůn po svém otci Tukultí-Ninurtu II.\n\nByl energickým vládcem a důsledně uskutečňoval svoji politiku. Vedl dobyvačné války a získaná území připojil ke své říši. V souvislosti s jeho nástupem na trůn vypuklo povstání, které však bez milosti potlačil. Podnikl několik výprav na sever do země Nairi a na východ k pohoří Zagros. Dařilo se mu i na západě, kde si podrobil rozsáhlé oblasti a s nimi i několik významných měst (např. chetitský Karchemiš). Jeho armády došly až do Libanonu a podle tradice si \"očistily\" zbraně ve vlnách Středozemního moře. Jeho vojenské úspěchy byly způsobeny i reorganizací armády, díky které mohl podnikat dlouhodobější tažení, což bylo důležité zejména kvůli dobývání měst, jelikož dříve nemohli Asyřané města obléhat dostatečně dlouho. V průběhu jeho vlády byly k odvádění daní přinuceny i aramejské kmeny a fénická města.\n\nÚzemí Asýrie sahalo v jeho době od Středozemního moře na západě po Urmijské jezero na východě. Babylonii odňal dvě pevnosti a hlavně ovládl území středního Eufratu a Chaburu, takže tímto směrem nemohli babylonští obchodníci posílat své karavany.\n\nRovněž věnoval mnoho úsilí výstavbě asyrských měst. V Aššúru vystavěl palác a obnovil chrám Sína a Šamaše, v Ninive rekonstruoval chrám boha Aššúra a svatyni bohyně Ištar, v Imgur Enlilu (dnešní Balavat) si nechal zbudovat novou rezidenci. Největší stavební činnost však rozvinul ve městě Kalchu (dnešní Nimrúd) ležícímu několik desítek kilometrů na sever od Aššuru na řece Tigris, z něhož také učinil své hlavní sídlo. To sice založil již Salmanassar I., ale postupem času bylo opuštěno. Chtěl z něj mít \"asyrský Babylón\".\n\nJeho nástupcem na asyrském trůnu se stal jeho syn Salmanassar III.\n\n\n"}
{"id": "58347", "url": "https://cs.wikipedia.org/wiki?curid=58347", "title": "Velká jezera (rozcestník)", "text": "Velká jezera (rozcestník)\n\nSpojením Velká jezera může být označováno:\n\n"}
{"id": "58370", "url": "https://cs.wikipedia.org/wiki?curid=58370", "title": "Might and Magic VII: For Blood and Honor", "text": "Might and Magic VII: For Blood and Honor\n\nMight and Magic VII: For Blood and Honor je RPG hra vyvinutá společností New World Computing a vydaná společností 3DO v roce 1999. Jedná se o sedmé pokračování série Might and Magic. Předchozí hra se jmenovala , pokračování nese název .\n\nPříběh začíná na konci událostí odehrávajících se ve hře Heroes of Might and Magic III, kdy \"erathijská královna Catherine\" vyhrála válku nad nekromanty z \"Deyjy\". Poté, co \"Archibald Ironfist\" uprchne z \"Enrothu\" a usídlí se v \"Erathii\", začne s nekromanty spolupracovat. V té době oznamuje \"lord Markham\" na \"Smaragdovém ostrově\" soutěž, jejíž hlavní cenou je hrad v \"Harmondale\", který je však obsazený gobliny. Navíc se nachází na hranicích mezi \"Erathijským královstvím\" a \"Avlee\", mezi kterými se schyluje ke konfliktu…\n\nHráč ovládá čtyřčlennou skupinu dobrodruhů, kterou si může na začátku hry sestavit ze 4 ras a 9 povolání. Zhruba v polovině hry bude mít hráč možnost vybrat si, jestli se přikloní na stranu čarodějů (cesta světla), nebo nekromancerů (cesta temnoty). Podle výběru se od sebe liší hlavní úkoly i konec hry.\n\nLidé jsou nejvyváženější rasa hry. Hodí se na všechna povolání, nejvíce na vyvážená povolání, která ovládají bojové i magické dovednosti. Na začátku hry a při postupu na vyšší úroveň nemají bonusy ani postihy na přidané body do vlastností.\n\nMají bonus na inteligenci a přesnost, postih na sílu a odolnost. Pro jejich bonus k inteligenci se hodí pro povolání s magickými vlastnostmi.\n\nMají bonus na sílu a odolnost, což je řadí na dobrou volbu pro bojové postavy. Trpí však nízkou přesností a rychlostí.\n\nMají bonus na sílu a rychlost, ale postih na inteligenci a sílu osobnosti. Kvůli těmto postihům jsou nevhodní na povolání, která používají magii. Jejich bonusy je činí nejvhodnějšími na čistě bojové postavy.\n\nZvolená povolání je možno dvakrát povýšit, přičemž druhé povýšení se liší podle zvolené cesty dobra nebo zla.\n\nRytíř je pilířem skupiny. Pro vysoký počet hitbodů nejvíce vydrží a při boji na blízko je schopný způsobit značné škody. Ovládá většinu zbraní, ale nejúčinnější je se dvěma meči, případně s mečem a štítem. Nespornou výhodou je také jeho schopnost naučit se schopnosti opravování na úrovni velmistr. Nedokáže se však naučit žádné magii.\n\nPovýšení: Šlechtic, Šampion (Světlo) X Temný rytíř (Temnota)\n\nPaladin je postava podobná rytíři, který sice nevládne tak dobře zbraním, dokáže však dosáhnout úrovně mistr v klerických magiích. Zvládne dokonce magii světla nebo temnoty, a to na základní úrovni po druhém povýšení. Je rovněž schopen naučit se velmistrovství v opravování. Bývá obvyklou náhradou za rytíře.\n\nPovýšení: Křižák, Hrdina (Světlo) X Zloduch (Temnota)\n\nZloděj je velice užitečná postava, hlavně díky možnosti velmistrovským dovednostem v kradení a odstraňování pastí. Dovednost naučit se elementární magii na základní úrovni nemá výrazného významu.\n\nPovýšení: Lupič, Vyzvědač (Světlo) X Vrah (Temnota)\n\nMnich je variabilní postava. Dokáže ovládat většinu zbraní a klerickou magii, ovšem jen na nízkých úrovních. Jeho hlavní síla je v boji beze zbraně - pokud velmistrovsky zvládne boj beze zbraně, hůl, uhýbání a koženou zbroj, může být i lepším bojovníkem než rytíř. Má velké bonusy na získávání hitbodů, jen o kategorii horší než rytíř.\n\nPovýšení: Zasvěcenec, Mistr (Světlo) X Ninja (Temnota)\n\nJak již vyplývá z názvu, lučištník je nejlepším střelcem ve hře a jako jediný může velmistrovsky ovládnout luk. Dovede se naučit mistrovsky zacházet s elementární magií a téměř všemi zbraněmi na blízko, což z něj dělá dobrého sekundárního bojovníka i kouzelníka. Po druhém povýšení zvládne také základy magie světla nebo magie temnoty.\n\nPovýšení: Bojový mág, Lučištnický mistr (Světlo) X Ostřelovač (Temnota)\n\nHraničář je téměř stejný jako lučištník, rozdíl oproti němu je hlavně v počtu hitbodů. Je to výborný sekerník a druhý nejlepší střelec, po povýšení na lovce se také může dostat na expertní sféru elementárních magií. Velmistrovsky ovládá identifikaci nestvůr.\n\nPovýšení: Lovec, Pán hraničářů (Světlo) X Lovec odměn (Temnota)\n\nDruid je nedokonalým spojením klerika a kouzelníka. Je schopen ovládat všechny druhy magie, avšak pouze na úrovni mistra. Jeho největší předností je možnost zvládnutí alchymie velmistrovské úrovně, která umožňuje míchat černé lektvary.\n\nPovýšení: Velký druid, Arcidruid(Světlo) X Černokněžník(Temnota)\n\nDobrý bojovník i kouzelník, schopný naučit se velmistrovsky klerickým magiím, což z něj dělá doslova chodící nemocnici. V závislosti na tom, kterou cestou ze rozhodne jít, je schopný dosáhnout této úrovně i v magii světla nebo temnoty. Velmistr v obchodování je jen jeho dalším plusem.\n\nPovýšení: Kněz, Kněz Světla (Světlo) X Kněz Temnoty (Temnota)\n\nKouzelník je velmi mocné povolání. V boji se sice příliš neuplatní, ale na druhou stranu je to jediné povolání, které může velmistrovsky zvládnout magii (elementární, světla/temnoty) a identifikaci příšer i předmětů.\n\nPovýšení: Čaroděj, Arcimág (Světlo) X Lich (Temnota)\n\nKouzla a základní znalosti magie se v M&M VII kupují v ceších (guildech) rozlišených podle stupně znalosti vyučované magie, nejdříve ale musíte být členy cechu. Podobně jako dovednosti se ji postava může naučit až na 4 úrovních, když každá vyšší úroveň umožňuje používání účinnějších kouzel. Magie je rozdělená do tří skupin:\n\nNazývaná také magie živlů, zahrnuje čtyři poddruhy:\n\nNení to oficiální název (v M&M VI se např. objevuje název \"Magic of self\" - \"Magie sebe\"), ale běžné označení kouzel používaných zejména kleriky. Zahrnuje tři poddruhy:\n\nJe druh magie, který se postava může naučit až po druhém povýšení, zvolení mezi dobrem a zlem a splnění speciálního úkolu. Žádná postava nemůže ovládat oba poddruhy speciální magie současně. Tomuto druhu magie se mohou naučit pouze klerik, kouzelník (na velmistrovské úrovni), paladin a lučištník (na základní úrovni).\n\n"}
{"id": "58371", "url": "https://cs.wikipedia.org/wiki?curid=58371", "title": "Bouvetův ostrov", "text": "Bouvetův ostrov\n\nBouvetův ostrov (norsky \"Bouvetøya\") je malý odlehlý neobydlený sub-antarktický vulkanický ostrov v jižní části Atlantského oceánu, blízko hranice Jižního oceánu. Leží zhruba 2500 km jihojihozápadně od mysu Dobré naděje v Jihoafrické republice, 2000 km východně od Jižních Sandwichových ostrovů a 1700 km severně od Antarktidy. Ostrov je norské teritorium.\n\nBouvetův ostrov se nachází na 54°26′ jižní šířky 3°24′ východní délky, jeho rozloha je 49 km², 93 % jeho povrchu tvoří ledovce, které pokrývají jižní a východní pobřeží. Ostrov je s výjimkou jednoho místa na severozápadní straně velmi těžko přístupný, nemá žádný přístav, dá se pouze zakotvit při pobřeží. Mohutné ledovce padají z útesů přímo do moře nebo na pláže tvořené tmavým vulkanickým pískem. Pobřeží v délce 29,6 km je často obklopeno ledovými krami. Nejvyšší bod ostrova se jmenuje \"Olavtoppen\", vrchol ční 780 metrů nad mořem. Severozápadní strana ostrova má jediné místo s mírným svahem přístupným z moře, asi 350×150 metrů, které zřejmě vzniklo sopečnou aktivitou nebo (méně pravděpodobně) sesuvem půdy/horniny a to mezi lety 1955 a 1958. Lávový šelf na západě ostrova (nazvaný Nyrøysa, norsky „nový pahorek“), zde umožňuje hnízdit ptákům. Mezi ledovcem jej odděluje těžko přístupný pás kamenů. Horninou je vulkanický čedič.\n\nKlima je oceánské, vzhledem k zeměpisné šířce chladné – i letní průměrné teploty jsou jen několik stupňů nad nulou. Většinu roku převažuje zatažená obloha, časté jsou bouře a vysoké srážky.\n\nOstrov má čtyři pojmenované mysy – Meteor (na východě), Valdivia (na severu), Circoncision (na severozápadě, prvně spatřená část ostrova) a Norvegiaoden (na západě). Jihozápadně od Bouvetova ostrova se z moře vypíná Larsøya („Larsův ostrov“) – ostrůvek či spíše skála jen několik set metrů veliká.\n\nBouvetův ostrov je považován za jeden z nejodlehlejších ostrovů světa. Nejbližší další pevnina je až Země královny Maud (součást Antarktidy), která je vzdálena asi 1700 kilometrů jižně a je také neobydlená.\n\nLedovcová část ostrova je (možná s výjimkou mikroorganismů) bez života. Na zbylých 7 % nepokrytých ledem a sněhem je flora omezena na několik druhů trav, mechů a lišejníků, na pobřeží mořských řas a minimálně jeden druh houby. Nerušena lidskou aktivitou, zejména západní část ostrova obývá řada druhů mořských ptáků typická pro tuto zeměpisnou šířku, mimo jiné rackové, albatrosi a v největším počtu tučňáci (žlutorozí a uzdičkoví). Krom tučňáků lze na pobřeží spatřit i tuleně a rypouše sloní. V okolních vodách, bohatých na plankton, lze pozorovat keporkaky.\n\nBouvetův ostrov objevil 1. ledna 1739 kapitán Jean-Baptiste Charles Bouvet de Lozier, který zde velel dvěma francouzským lodím (\"Aige\" a \"Marie\"). Pozici ostrova se mu nepovedlo přesně určit. Bouvet nazval objevené pobřeží „mysem Obřízky“ (Cap de la Circoncision) podle svátku Obřezání Páně, který připadal na ten den. Protože bylo špatné počasí, nedokázal ho obeplout, aby určil, zda jde o ostrov nebo o větší pevninu. Koncem roku 1772 se tento mys vydal prozkoumat James Cook, ale pro chybný zákres polohy ho nenašel.\n\nAž v roce 1808 se k ostrovu dostal kapitán velrybářské lodi \"Swan\" James Lindsay. Loď patřila společnosti \"Enderby Company\". Lindsay sice na ostrově rovněž nepřistál, ale již správně zaměřil jeho pozici.\nPrvní se na ostrov úspěšně dostal v prosinci 1811 kapitán velrybářské lodi \"Wasp\", Benjamin Morrell, který zde se svou posádkou lovil tuleně. 10. prosince 1825 kapitán Norris, vůdce velrybářských lodí \"Sprightly\" a \"Lively\", vlastněných opět společností \"Enderby Company\", přistál na ostrově a pojmenoval jej \"Liverpool island\", ostrov pak prohlásil za území patřící Britské koruně.\n\nV roce 1898 byla u ostrova německá expedice \"Valdivia\" Carla Chuna, ale na ostrově nepřistála. S postupným poklesem rybářských aktivit v Jižním ledovém oceánu v 2. polovině 19. století, vzhledem k odlehlosti ostrova, spíše nepříznivých podmínek, chladnému počasí, mizivému množství potenciálních přírodních zdrojů a jeho mizivé geopolitické významnosti, zůstává ostrov neobydlen a na drobné výjimky dlouhá léta nenavštěvován.\n\nPrvní delší pobyt na ostrově uskutečnila v roce 1927 norská posádka výzkumné lodi \"Norvegia\" kapitána Haralda Horntvedta, zůstala zde měsíc; díky tomu mohlo vznést nárok na tento ostrov Norsko, které ho pojmenovalo \"Bouvetøya\". Dekret norského krále z 23. ledna 1928 prohlašuje Bouvetův ostrov za norské teritorium. Spojené království se vzdalo svých nároků ve prospěch Norska v listopadu 1929.\n\n2. dubna 1964 zde expedice Jihoafrické republiky objevila nepojmenovaný, opuštěný asi šest metrů dlouhý člun s několika věcmi, ale žádný pasažér lodi ani jeho ostatky nalezeny nebyly. V roce 1971 byl Bouvetův ostrov a jeho teritoriální vody prohlášeny za přírodní rezervaci. Ostrov zůstává neobydlen. Roku 1977 zde norští vědci umístili automatickou meteorologickou stanici, přičemž stanice byla po dva měsíce na přelomu let 1978 a 79 obydlená.\n\nDne 22. září 1979 americká družice Vela zaznamenala velký záblesk (je přisuzován podle intenzity výbuchu menší jaderné bombě nebo dopadu velkého meteoru) v pásu jižního Indického oceánu mezi Bouvetovým ostrovem a ostrovy prince Edvarda.\n\nVstup na ostrov musí být povolen jak Antarktickým národním programem Jihoafrické republiky (\"South African National Antarctic Program\"), tak Norským polárním institutem. Před několika lety vznikl projekt \"Most Traveled People\" (\"Nejzcestovalejší lidé\") se seznamem míst, jejichž navštívením získávají tam registrovaní cestovatelé body, jež přispívají k jejich kreditu. Bouvetův ostrov patří mezi elitní položky tohoto seznamu. Američan Charles Veley, „nejzcestovalejší člověk světa“, zde provedl přistání v roce 2003. Na konci února 2012 byla na ostrov vypravena mezinárodní expedice s cílem ostrov podrobněji zmapovat, stanout na Olavtoppenu a uložit do ledovce padesátiletou časovou kapsuli.\n\nBouvetův ostrov se nachází na rozhraní tektonických desek a bylo zaznamenáno několik velkých zemětřesení s epicentry poblíž ostrova, z posledních např. 23. února 2006 s hodnotou 6,2 stupně Richterovy stupnice, 15. dubna 2014 s hodnotou 6,9 či 10. října 2017 s hodnotou 6,7 stupně. Zemětřesení poničila menší sklad, jež na ostrově Norové zřídili v roce 1987, a novější z roku 2014.\n\nPoprvé byl ostrov fotografován z moře v roce 1898, ze vzduchu Norskou expedicí v roce 1928, v roce 1985, za výjimečně vyjasněné oblohy byl poprvé ze vzduchu vyfotografován celý; poslední letecké fotografické materiály jsou z roku 2008.\n\n"}
{"id": "58372", "url": "https://cs.wikipedia.org/wiki?curid=58372", "title": "Nalčik", "text": "Nalčik\n\nNalčik (nebo také Nal'čik, v ruštině pak На́льчик a v kabardino-čerkeštině Налшык) je hlavní město Kabardsko-Balkarské republiky Ruské federace. Žije zde obyvatel.\n\nOkolí dnešního města Nalčiku bylo osídlené původně Balkary a Kabardinci; existence moderního města je datována od 19. století. V roce 1818 tu Rusové postavili pevnost, tento rok byl až do roku 1999 ve znaku města. Až do Říjnové revoluce byl Nalčik poměrně nevýznamným sídlem, roku 1921 získal ale statut města a se centrem nově vzniklé Kabardskobalkarské autonomní oblasti. Mezi 28. říjnem 1942 a 3. lednem 1943 okupovala město nacistická vojska, bylo velmi poškozeno. V roce 2005 tu zaútočili ozbrojenci na budovy úřadů Ruské federace, při tomto útoku bylo zabito nejméně 136 lidí.\n\nVe ekonomice města hraje významnou roli strojírenství, hutnictví, zpracování dřeva a potravinářský průmysl.\n\n\n\n\n"}
{"id": "58373", "url": "https://cs.wikipedia.org/wiki?curid=58373", "title": "Tropický podnebný pás", "text": "Tropický podnebný pás\n\nTropický podnebný pás neboli tropy či tropické šířky jsou oblasti s tropickým podnebím. Slovo tropy má původ v řeckém tropos = obrat, a tropy dle toho jsou obvykle vymezeny obratníky Raka (23°26′ s. š.) a Kozoroha (23°26′ j. š.). V tomto smyslu tvoří tropy jeden souvislý pás obepínající Zemi podél rovníku. Tropy jsou také označovány jako „horký pás“, který leží mezi obratníky Raka a Kozoroha.\n\nDalší definice o tropech říká, že leží mezi oblastmi se subtropickým podnebím a oblastmi s podnebím rovníkových monzunů, v některých oblastech jsou vymezeny na hranici s oblastmi s rovníkovým podnebím. Nově se tomuto pásu říká teplý pás a je k němu připojena půlka pásu subtropického.\n\nTropy mají tropické podnebí – tak jsou vlastní tropy také definovány. Je tu velké teplo a střídá se tu hodně počasí. Někdy je tropický pás ztotožňován s rovníkovým deštným podnebím, což v Köppenově klasifikaci podnebí odpovídá pásům s označením A, Af – podnebí tropického deštného pralesa, Am – podnebí monzunové, Aw – podnebí savanové. Jsou to tedy nearidní (angl. \"arid\" – vyprahlý) oblasti a průměrné měsíční teploty přesahují 18 °C.\n\nV Alisově klasifikaci podnebí, která se vztahuje k druhé definici, jsou hranice vymezeny klimatickými polohami tropické fronty a polární fronty. Pro severní i jižní polokouli platí, že tropická vzduchová hmota se na území zdržuje během celého roku.\n\nDále může být tropické podnebí rozděleno na 4 typy: pevninské (kontinentální), mořské (maritimní), západních břehů pevnin (středomořské) a východních břehů pevnin (monzunové).\n\nPro pevninský tropický typ podnebí je charakteristické suché a velmi teplé klima, s velkými denními výkyvy teploty vzduchu. V těchto oblastech leží pouště.\n\nZ ryze astronomického hlediska je tropické pásmo oblastí, na kterou alespoň jednou za rok dopadají sluneční paprsky kolmo (tj. Slunce je v zenitu). Rozloha tropického pásma je tak dána sklonem rotační osy Země. Tato definice je dost obecná na to, aby se dala aplikovat i na jiné planety.\n\nTropický pás oceánů je charakterizován stálou a vysokou teplotou svrchních vod, jejichž roční kolísání nepřevyšuje 2 °C. V mořích a oceánech je poměrně velká druhová biodiverzita, ale nízká početnost jedinců (abundance).\n\nPodle první definice zahrnují tropy oblasti s tropickými deštnými lesy, savanami.\n\nPodle druhé definice patří do tropů především velké pouště jako je Sahara s typickou pouští vegetací a živočišstvem. Lidé zde chovají velbloudy a v oázách pěstují palmy, ovoce a zeleninu.\n\n"}
{"id": "58381", "url": "https://cs.wikipedia.org/wiki?curid=58381", "title": "Protokol (informatika)", "text": "Protokol (informatika)\n\nProtokol je v informatice konvence nebo standard, podle kterého probíhá elektronická komunikace a přenos dat mezi dvěma koncovými body (realizované nejčastěji počítači). V nejjednodušší podobě protokol definuje pravidla řídící syntaxi, sémantiku a synchronizaci vzájemné komunikace. Protokoly mohou být realizovány hardwarově, softwarově a nebo kombinací obou.\n\nProtokoly mohou specifikovat mnoho vlastností, například:\n\n\nPřesný popis komunikačního protokolu usnadňuje interoperabilitu různých implementací počítačových programů, které se podílejí na vzájemné komunikaci. Otevřený přístup ke specifikaci protokolu urychluje rozvoj a rozšiřování počítačových technologií do nejrůznějších oborů lidské činnosti.\n\nHlavním pozitivním příkladem užitečnosti otevřeného přístupu k definici a popisu protokolů je prudký rozvoj Internetu v posledních desetiletích. Internetové protokoly jsou publikovány jako veřejně přístupné RFC dokumenty, které jsou zastřešeny sdružením Internet Engineering Task Force (IETF).\n\nMezi hlavní protokoly Internetu patří rodina protokolů TCP/IP, do které patří Internet Protocol (IP), Transmission Control Protocol (TCP), User Datagram Protocol (UDP) a další protokoly. Kromě rodiny protokolů TCP/IP jsou na Internetu používány i další (aplikační) protokoly jako například: HTTP, DHCP, FTP, Telnet, SSH, POP3, IMAP, SMTP a další.\n\nObjektově orientované programování rozšířilo použití protokolů umožňujících spojení a komunikaci mezi objekty.\n\nReferenční model ISO/OSI je mezinárodní standard, který popisuje vrstvový model komunikace v počítačových sítích. Protokol definuje systém komunikace mezi vzájemně odpovídajícími vrstvami. Referenční model ISO/OSI je komplikovanější (a má více vrstev) než model použitý v TCP/IP.\n\nV rámci TCP/IP je například definován IP nebo TCP protokol, v rámci DNS je pak definován protokol pro přenos DNS zpráv, E-mail používá pro přenos mailů protokol SMTP a podobně).\n\nTestování protokolů probíhá tak, že se zachytávají informace vyměňované mezi testovaným zařízením a porovnávají se se správně fungující komunikací mezi referenčními zařízeními. Někdy se stává, že fungující komunikace se odchyluje od definice protokolu a tvůrce zařízení pak musí implementovat do komunikačního protokolu výjimky ( ), které zajistí kompatibilitu s chybně fungujícím zařízením. Při testování koncových zařízení jsou často záměrně zasílány testovanému zařízení nesprávné zprávy, aby byla otestována schopnost zařízení vyrovnat se s mezními nebo nedefinovanými stavy komunikace.\n\nPokud zařízení testování vyhoví, může získat certifikaci, která potvrzuje, že způsob komunikace odpovídá definici protokolu (např. logo Wi-Fi, HD ready a podobně). V rámci Internetu se však spíše spoléhá na to, že implementace nedodržující RFC budou mít problémy při komunikaci s ostatními a jejich tvůrci budou sami usilovat o nápravu problematické odchylky od definovaného protokolu.\n\nVětšina protokolů z rodiny TCP/IP používá z důvodu snadnějšího testování protokol v otevřené podobě, kde si komunikující strany vyměňují zprávy a příkazy v podobě prostého textu ( ), protože takový způsob komunikace může člověk sledovat a porozumět mu i bez speciálních nástrojů.\n\n"}
{"id": "58382", "url": "https://cs.wikipedia.org/wiki?curid=58382", "title": "Slovanské náboženství", "text": "Slovanské náboženství\n\nSlovanské náboženství, nebo běžně také slovanské pohanství, staroslovanské náboženství apod. jsou tradičně užívaná označení pro původní náboženství Slovanů před jejich přijetím křesťanství. Slované byli polyteisté, uctívali více bohů. Kult se, kromě božstev, soustředil především na uctívání přírodních objektů jako byly posvátné stromy nebo prameny, nadpřirozených bytostí jako byly víly, duše předků a praktikování rituálů. Existují mimo jiné teorie, které zpochybňují výhradně polyteistický charakter slovanského náboženství, například že Slované vyznávali formu předetického dualismu, tedy víru v existenci boha dobra a boha zla ve vzájemné rovnováze, snad na základě íránských vlivů. Neexistují prameny, dokazující existenci uceleného panteonu bohů, zejména oblast Polabí se vyznačuje mocnými kmenovými kulty. Jediný historicky doložený panteon slovanských bohů byl v 9. století, kdy byl založen kyjevským knížetem Vladimírem.\n\nDoba vzniku náboženství starých Slovanů je neznámá, s největší pravděpodobností vznikalo postupně a zaniklo až během středověku pod vlivem nástupu křesťanství. Mnoho pohanských zvyků se však zachovalo až do současnosti především v lidové kultuře a o obnovu tohoto náboženství se snaží novopohanská hnutí, zejména takzvané rodnověří. Slovanské náboženství vykazovalo mnoho shodných rysů s ostatními indoevropskými náboženstvími a bylo ovlivněno i představami různých sousedních etnik.\n\nZ důvodů jisté kontroverznosti pojmu pohanství bývá někdy užíváno pojmu slovanské (staré, staroslovanské, předkřesťanské atp.) náboženství, případně slovanský polyteismus. Nepřesně je také někdy používán pojem slovanská mytologie, který však označuje pouze část slovanského duchovního systému, a to konkrétně bájesloví.\n\nOtázka doby vzniku slovanského náboženství souvisí se stále nevyřešenou otázkou slovanské etnogeneze, která bývá kladena jak do doby před naším letopočtem tak až do okamžiku jejich objevení se v historických pramenech, tedy do doby stěhování národů. Další nejasnou otázkou je nakolik si byly podobné náboženské představy a kult jednotlivých slovanských kmenů.\n\nV době expanze došlo nejspíše ke zvýšení akcentu na válečná božstva, jak tomu odpovídá zmínka Prokopia o ctění hromovládce z 6. století. S rozvojem protostátních celků došlo ke vzniku oficiálních lokálních kultů jako byl panteon kyjevského knížete Vladimíra nebo kult polabských bohů Svarožice a Svantovíta. V druhém zmiňovaném případě vznikla i kněžská vrstva a byly stavěny chrámy (např. chrámy Polabských slovanů v Retře či Arkoně)\n\nSlovanské náboženství vychází ze stejného substrátu jako náboženství ostatních indoevropských etnik. Příkladem může být zachování trojfunkčního schématu ve funkcích hlavních božstev, nebo výraznou úctou vzdávanou hromovládnému válečnému bohu, kterému byl zasvěcen dub.\n\nVýrazné jsou íránské analogie, některé íránské kmeny se dokonce mohly podílet na etnogenezi Slovanů. U obou etnik došlo k záměně některých náboženských výrazů, například slovanské \"diva\" a íránské \"déva\" označuje démona, zatímco příbuzné sanskrtské \"déva\", latinské deus a germánské \"tiu\" označuje boha. Korespondence také existuje mezi praslovanským \"*bogЪ\" \"bůh\" a staroperským \"baga\" \"bůh\" nebo \"*svętЪ\" \"svatý\" a avestánským \"spenta\" \"magicky mocný\" a jinými náboženskými výrazy.. Tentýž vliv je spatřován jako příčina velké úcty k ohni a slunci, prvcích dualismu a jménech některých bohů, z nichž u Chorse je prokázán.\n\nPodobné bylo náboženství Baltů, nejbližších příbuzných Slovanů, spojuje je například úcta k ohni a podobným bohům, příkladem je dvojice Perun – Perkunas nebo Veles – Velnias. Některé prvky jako upalování vdov, tedy zvyk analogický indickému satí, nebo mnohohlavost idolů, vedly některé badatele k úvahám o přímém vlivu indické civilizace na Slovany. Jedná se však spíše o dědictví společných kořenů. Jistý vliv mělo také náboženství antické, germánské, keltské a to nejen v rovině obecných indoevropských paralel a také náboženství Turkotatarů a Ugrofinů, které se odráží například ve slovanském kosmogonickém mýtu. Ačkoliv počali Slované přijímat křesťanství až v 9. století, ovlivnilo toto náboženství jejich představy nejspíše už předtím.\n\nPrvní historicky zaznamenané přijetí křesťanství mezi Slovany se odehrálo okolo roku 750 v Korutanech, v dnešním Rakousku. Od 8. do 9. století se pak šířilo mezi jižními a západními Slovany a roku 988 byl oficiálně christianizována Kyjevská Rus. Nejdéle se udrželo původní náboženství mezi polabskými Slovany a Pomořany. O jejich christianizaci se pokoušel již Karel Veliký na konci 8. století, ale misionáři do oblastí těmito kmeny dorazili až v 11. a 12. století. Nové náboženství zde narazilo na výrazný odpor.\n\nStejně jako v jiných christianizovaných oblastech došlo ke vzniku dvojvěří, kdy lidé kromě křesťanství, o kterém zpravidla měli pouze mlhavé představy, praktikovali staré náboženství, což vedlo k zachování mnoha pohanských reliktů v lidové kultuře, jako je Vynášení smrti. Zakořeněnost původního náboženství a případy násilné christianizace vedly také k povstáním vedeným především slovanskými čaroději (na Rusi tzv. \"volchvy\", česky \"vlchevci\") a pohanskými kněžími.\n\nV 19. století přinesl nastupující romantismus zájem o předkřesťanskou kulturu předků evropských národů, včetně slovanských. Přímá snaha o obnovu slovanského náboženství se pak objevila ve 30. letech na Ukrajině a poté v 60. letech v Sovětském svazu. Od 90. let se rodnověří začalo prosazovat i v ostatních slovanských zemích.\n\nV rámci slovanských pohanských představ měl člověk nesmrtelnou duši, kterou staří Slované ztotožňovali se \"stínovou postavou\" schopnou mluvit a jednat tak jako sám člověk. Tato duše se však často zjevovala v podobě různých druhů ptáků (holubice, vlaštovka, slavík, havran) nebo hmyzu (motýl, včela, vosa) i dalších živočichů (netopýr), přičemž holubice byla symbolem duše dobré, havran duše zlé. Duše sídlila v srdci, a například ve spánku či v jiných výjimečných případech mohla duše dočasně opouštět tělo - zážitky z těchto „výletů“ se pak projevovaly ve formě živých snů, majících význam věštby. Teprve po fyzické smrti duše definitivně opouštěla tělo, spojovala se s přírodou nebo vesmírem a dostávala se do ráje - pojem ráj, jenž Slované znali již v předkřesťanském období, představoval sídlo blažených. Podle některých náznaků věřili Slované i v převtělování duše (reinkarnaci). Kromě pohřbívání těla do země (inhumace) užívali Slované v některých obdobích či lokalitách také pohřeb žárový (kremaci), která měla duši zajistit rychlejší opuštění těla a cestu do ráje.\n\nPraslovanské slovo pro boha je \"*bogЪ\" a pochází z praindoevropského kořene \"*bhago\", který souvisí s bohatstvím a jídlem. Někteří badatelé jako Henryk Łowmiański zastávali názor, že Slované nebyli polyteisté, ale měli mlhavou představu nejvyššího nebeského božstva (prototeismus) a ctili širokou plejádu duchovních bytostí (pandémonismus), vzniklých oživením přírodních jevů (animatismus) a předků (manismus). Ke vzniku představy božstev mělo dojít až pod vlivem křesťanstvím a slovanští bohové jsou tak povýšení přírodní duchové či významní předci. Tato teorie je však v rozporu s všeobecným názorem, že polyteismus existoval už u Praindoevropanů. \n\nSlované také jakožto animisté ctili přírodní objekty a jevy. Pro duchovní bytosti na nižší úrovni než bohové byly užívány výrazy \"divЪ\" a \"běsЪ\", ale jako božské a hodné uctívání byly také chápány hory, skály a kameny, prameny, vodní toky a plochy, stromy a háje, země, nebeská tělesa a oheň. Významnou pozici zaujímali především víly a duchové spojení se zemědělstvím a domovem. Obětiny byly také přinášeny předkům.\n\nSlovanské náboženství se praktikovalo především pod širým nebem. Důležitou roli hrála přírodní posvátná místa jako háje, stromy, hory, prameny, řeky, jezera a kameny či skály. Některé z těchto posvátných přírodních lokalit se po nástupu křesťanství transformovaly v křesťanská poutní místa. Kultovní roli měly i pohřebiště (nekropole) nebo uměle vytvořená či upravená obětiště a sakrální hradiště. V řadě lokalit je písemně či archeologicky doložená existence kultovních objektů či chrámů - identifikovat historicky zmiňované svatyně v terénu se podařilo např. v případech svatyně Rujána na poloostrově Arkona u Polabských Slovanů či svatyně Peryn v Rusku. V Čechách bývá přisuzován kultovní význam např. horám Říp či Milešovka, nebo ostrožna dnešního Pražského hradu nazývaná dříve názvem Žiži, na Moravě např. Hostýnu, Radhošti či Děvínu v Pavlovských vrších. V Polsku patří mezi hory či místa, které byly předmětem kultu, např. Ślęża, Radunia, Góra Grodowa v Tumlinu nebo Łysa Góra. Na kultovních místech hrály významnou úlohu idoly bohů, ať už dřevěné, kovové či kamenné. Jejich existence je dokázána od doby expanze v 6. století, ačkoliv někteří badatelé tvrdili, že Slované počali vytvářet modly až později a pod cizími vlivy. V kultu se také využívaly další předměty jako zbraně a výstroj a široká škála objektů souvisejících s magickými praktikami.\n\nU Slovanů nedošlo, s výjimkou Polabanů a Pomořanů, ke vzniku kněžské vrstvy. Jejich funkci zaujímali rodoví a kmenoví vůdci, zatímco nositeli náboženského světonázoru a znalci individuální magie byli čarodějové. Důležitou součástí slovanské duchovní praxe byla magie, která byla kromě čarodějů, běžně praktikována i běžnými lidmi. Soustředila se především na ochranu před zlými silami, zajištění plodnosti a bohatství, věštění, ale také působení zla nepříteli.\n\nZákladními prvky slovanského náboženství byly invokace a modlitby spojené s obětí, v některých případech krvavou. Byly známy i oběti lidské. Obřady se soustředily především na svátky během roku, jako jsou slunovraty a rovnodennosti, a v životě je jednotlivce, jako je jeho narození, svatba a smrt.\n\nSezonní rituály byly založeny na pozorování zdánlivého pohybu slunce a měly především hospodářský význam. Po nástupu křesťanství byly jak zakazovány, tak překrývány svátky církevními, přesto si však až do moderní doby často zachovaly svůj pohanský ráz. Rok začínal zimním slunovratem, svátkem zvaným Hody či Kračunem. Tato slavnost byla doprovázená maškarní průvody, které probíhaly i později v zimě, během masopustu. Počátek jara byl spojen se zvykem Vynášení smrti a na přelom jara a léta připadaly různé slavnosti jako rusalné, často spojené s výrazným sexuálním nábojem. Následovala významná slavnost letního slunovratu, kupadelné svátky, později transformované ve svátek Jana Křtitele. Počátek podzimu byl ve znamení oslavy Dožínek.\n\nNarození člověka bylo spojeno především s praktikami, jež ho měly ochránit před zlými duchy a zajištění jeho šťastné budoucnosti. Důležité místo v narození dítěte měly Sudičky či Rožanice. Během dětství chlapce čekal obřad postřižin a dívky předávání pásků, věnců či jiných podobných předmětů. K sňatku docházelo výkupem či únosem nevěsty a byl provázen dalšími praktikami, které měly zajistit plodnost a ochranu.\n\nSlované tradičně pohřbívali žehem, s žádnou nebo minimální posmrtnou výbavou. Společně s Balty patřili k posledním etnikům, která si tento způsob pohřbu zachovala. Později se počal rozlišovat pohřeb nespáleného těla, pod nepřímým vlivem křesťanství a kočovných kmenů. Do kostrových hrobů se dávaly dary, které měly být po smrti užitečné nebo zdůrazňovat postavení pohřbeného. Tento zvyk se jistou dobu udržel i po přijetí křesťanství, jelikož se mu církev nebránila. (Beranová, s. 233) Existoval také zvyk upalování vdov podobný indickému satí.\n\nSlované věřili v existenci lidské duše a posmrtný život, někteří badatelé předpokládají i primitivní formu víry v reinkarnaci. Duše byla chápána jako síla oživující tělo, ale také jako bytost. Různé byly představy o tom co se s ní stane po smrti, existovala víra, že zůstává na místě, kde přebývalo její tělo, splývá s přírodou či vesmírem nebo odchází do podsvětí. Pro podsvětí jsou známa dvě označení, navЪ a ráj. Smrt měla podobu bíle oděné ženy s kosou, srpem, hráběmi či ratolestí, která přebývá v podzemí, kde svíce ukazují délku života lidí. Mrtvým byly na hroby i jiná místa přinášeny oběti.\n\nPodstatnou část pohřebních zvyklostí tvořily odlučovací rituály jako bdění u mrtvého, omývání jeho těla a vynášení mrtvého z jeho domu. Pohřební obřad nemíval jen smuteční charakter. Kromě rvaní vlasů, drásání tváří, trhání roucha, obřadního pláče a kvílení bývala jeho součástí i pohřební hostina (tzv. \"strava\") a tance nebo symbolické hry v maskách z kůže a dřeva - tyto pohřební tance a hry doprovázené bezuzdným veselím a pitím omamných nápojů bývaly pozdějšími křesťanskými interprety chápany jako „ďábelské zpěvy“. Pohřební škrabošky máme doložené v archeologických nálezech z 10.-11. století například z polské Opole či ruského Novgorodu. Podle některých výkladů představovaly tyto pohřební masky duše zemřelých předků a jejich reje měly zastrašit či zmást duchy a démony, kteří při pohřbu ohrožovali přítomné pozůstalé. Duchové mrtvých byli následně ctěni dalšími slavnostmi na nekropolích, spojených opět s dalšími hostinami - termíny těchto oslav (zádušnic) se odehrávaly několikrát do roka, některé souvisely s výročím úmrtí, slunovratem či jinými pohanskými svátky a po christianizaci Slovanů se transformovaly do oslavy dušiček. Do hrobů byly při pohřebních obřadech vkládány různé symbolické dary, např. vejce, symbolizující život a související s představou, že se zesnulý svou smrtí rodí pro posmrtný svět. Některé pohanské rituály přežívaly i ve formálně christianizovaném prostředí, jak o tom svědčí např. zvířecí kosti a vejce nalezené v hrobě knížete Boleslava II.\n\nSlované měli také jako jiné národy svou náboženskou symboliku, kterou užívali ke zdobení předmětů denní potřeby, ozdob či zbraní. Symboly plnily funkci nadpřirozené ochrany nebo sloužily k magickým úkonům. Některé přetrvaly v lidovém prostředí až hluboko do novověku. Časem a často i v důsledku christianizace ztrácely své původní významy, nebo vlivem křesťanství získávaly úplně nové. Původní významy symbolů a jejich vývoj jsou předmětem bádání archeologů, antropologů a religionistů, jejichž hypotézy získávají odezvy u laické veřejnosti. Ty náboženské pak zejména u moderních novopohanů, kteří se vlastními silami pokouší zaniklá náboženství s větší či menší mírou úspěšnosti obnovovat. Někdy dochází k dezinterpretacím a komolení původně odborných článků.\n\nK nejzákladnějším symbolům starých Slovanů snad patřil kruh, pravděpodobně symbol slunce, bláhodárný původce světla a tepla, podle jiných výkladů mohlo vyjadřovat dokonalost a nekonečno. Objevuje se též v zesílené formě do sebe vložených kruhů.\n\nDalším možným symbolem mohl být kříž vyjadřující posvátné číslo čtyři, jež podle moderního výkladu mohlo představovat čtvero období, čtyři živly či měsíční fáze. Není známo, že by tyto přírodní jevy byly součástí starobylého kultu Slovanů, spíše se jedná o moderní neopohanské či esoterní výklady a představivost o staroslovanském náboženství.\n\nV pohanské době byly známy i různé varianty jako např. pozdější ondřejský kříž, zmiňovaný Kosmou v pověsti o Lucké válce, sloužící k ochraně. Kříž podobný maltézskému byl používán na amuletech.\n\nČastým motivem je také kříž v kruhu podobný symbolu kola nebo kolo s loukotěmi. Prvním takovým často užívaným symbolem je pravotočivý či levotočivý solární symbol pojmenovaný jako tzv. „kolovrat“, hranatý tvar podobný svastice s ostrými konci však získal až vlivem moderních, patrně ruských, novopohanů. Druhým symbolem je tzv. „rozeta“, ta se objevuje i ve starších kulturách, jmenovitě řecké, ale i na bosenských náhrobcích středověké sekty Bogomilů, mimo jiné se ve větším množství nachází také na pravoslavné ikoně Panny Marie z 18. století. Jak kolovrat, tak i rozeta, jsou pokládány dnešními novopohany za solární symboly, přestože na pravoslavné ruské ikoně plní rozety jednoznačně funkci symbolu zastupující živel ohně. Někteří novopohané pokládají také kolovrat za symbol hromovládného boha Peruna, připomínaje jim letící sekyru symbolizující blesk. Není však zřejmé, že by sekyra byla symbolem Perunovým. Literární prameny v této souvislosti hovoří spíše o mlatu či palici. Po celém slovanském území sice byly nalezeny miniaturní sekyrky, jež byly zprvu identifikovány jako ochranný amulet a atribut boha hromovládce, přesto četnost výskytu obdobného šperku ve Skandinávii může nasvědčovat, že se jen jedná o velmi oblíbený módní doplněk, rozšířený mezi Slovany na základě styků se skandinávskými kupci, případně mohl plnit funkci jako znamení příslušnosti jeho nositele ke kastě válečníků.\n\nKe slunci se váže také svastika znázorňující tok času a pohyb slunce a měsíce, ve větší míře se zachovala v pobaltském prostředí, kde nabírá složitějších tvarů. Obecněji slouží k zajištění úspěchu, tak k ochraně před zlem.\n\nLunárním symbolem je tzv. lunice, amulet ve tvaru srpku měsíce, nošená zejména jako ženský šperk. Ve spojením s křížem vyjadřovala spojení muže a ženy a hrála roli například v běloruském svatebním obřadu.\n\nZnámý je také pentagram, jako symbol elementárních sil a člověka (pozn. nejedná se o slovanský symbol, zde se patrně projevil vliv moderního čarodějnictví Wicca). Hexagram zase vyjadřuje spojení protikladů a stejně jako pentagram má ochranný význam.\n\n\n"}
{"id": "58383", "url": "https://cs.wikipedia.org/wiki?curid=58383", "title": "Grabštejn", "text": "Grabštejn\n\nGrabštejn, dříve také \"Olsytz\", \"Wlsitz\" nebo \"Grafenstein\", je původně gotický hrad ze 13. století, který byl v 16. století přestavěn na výstavný renesanční zámek. Grabštejn leží v Čechách, při údolí Lužické Nisy, nad vesnicí Chotyně nedaleko Hrádku nad Nisou. Zámek je ve vlastnictví státu a je spravován Národním památkovým ústavem; je přístupný veřejnosti.\n\nO tom, kdy byl původní hrad Grafenštejn založen, dodnes nepanuje mezi historiky shoda. Jisté však je, že se zde ve 2. polovině 13. století, v době vlády Přemysla Otakara II., objevují purkrabí z Donína, pánové na Grafenštejně. Donínové hrad drželi po tři století.\n\nV 15. století, za husitských válek, byl hrad několikrát se střídavými úspěchy dobýván, jednou však odolal i útoku vojsk Šestiměstí. Ve druhé polovině 16. století jej však Donínové pro dluhy a spoluvlastnické problémy prodali císařskému radovi a zemskému místokancléři dr. Jiřímu Mehlovi ze Střelic. Ten jej během dvaceti let (1566 – 1586) nechal přebudovat na renesanční zámek a nechal pod ním vystavět poplužní dvůr. Během těchto mohutných úprav, dotýkajících se horního i dolního hradu, byla původní kaple sv. Barbory opatřena vynikající malířskou výzdobou. Díky této výzdobě a také náročnému vnitřnímu vybavení je kaple považována za jednu z perel renesance a raného manýrismu v Čechách. Podle nejnovějších výzkumů je autorem maleb v kapli nejspíše Heinrich Bocksberger, malíř salcburského původu, pokládaný též za autora slavného, tzv. Malého postního plátna v blízké Žitavě. Kvůli zhoršenému postavení u dvora po nástupu Rudolfa II. a následným finančním těžkostem však byl roku 1586 Mehl nucen zámek opustit.\n\nZámek od něj získal nejprve Ferdinand Hoffmann z Grünbühelu, po něm rod Černousů, pak Nosticové a Trauttmansdorffové. Během té doby uplynula třicetiletá válka – na jejím začátku roku 1622 vyhořela velká hradní věž, v jejím průběhu hrad obsadila roku 1645 švédská posádka, a po jejím skončení bylo na příkaz císaře roku 1655 strženo původně mohutné hradební opevnění. Roku 1704 prodal Jan Josef z Trauttmannsdorffu zámek hraběti Janu Václavu Gallasovi. Gallasové a po nich Clam-Gallasové provedli na zámku několik přestaveb. Roku 1818 dostal dolní zámek zásluhou Kristiána Kryštofa Clam-Gallase dnešní klasicistní podobu a kolem něj vznikl park s mnoha vzácnými dřevinami. V roce 1930 zemřel poslední mužský příslušník rodu František Clam-Gallas a hrad a zámek Grabštejn zdědila jeho dcera Marie, provdaná Podstatzká z Liechtensteinu. Komplex využívala spolu s rodinou až do jeho konfiskace na základě dekretů prezidenta republiky Edvarda Beneše v roce 1945, kdy byli Clam-Gallasové nuceni kraj (v dobytčím vagónu) opustit. Následně byl ještě v nejnutnější míře udržován.\n\nRoku 1953 se však na zámku usídlila Československá lidová armáda. Po odchodu armády z horního hradu na dolní Nový zámek roku 1973 začala zkáza celého hradu, kdy hrad nemající majitele hodně rychle chátral a během několika let se z něj stala téměř zřícenina. Záchranné práce začaly roku 1988 a trvaly do roku 2010, během nich byly původně značné škody postupně zahlazovány. Drobnější opravy a rekonstrukce přetrvávají dodnes.\n\nDnes zámek patří k příkladně restaurovaným památkovým objektům mimořádného významu, postupně jsou veřejnosti zpřístupňovány další části areálu. O obnovu zámku se významnou měrou zasloužil Jan Sedlák, který zastával funkci kastelána v letech 1991-2013.\n\nKe dni 1. ledna 2014 se funkce kastelánky ujala Iva Bártová.\n\nDolní zámek a přilehlý park využívá Armáda České republiky k výcviku služebních psů a jako základnu armádních psovodů.\n\n\n\n"}
{"id": "58384", "url": "https://cs.wikipedia.org/wiki?curid=58384", "title": "Protokol", "text": "Protokol\n\nProtokol může být:\n\n\n\n\n"}
{"id": "58387", "url": "https://cs.wikipedia.org/wiki?curid=58387", "title": "Vranov nad Topľou", "text": "Vranov nad Topľou\n\nVranov nad Topľou (maďarsky \"Varannó\") je okresní město na východním Slovensku v Prešovském kraji. Má 23 109 obyvatel. Městem protéká řeka Topľa.\n\nPřed rokem 1927 a mezi lety 1944 a 1969 neslo město jméno jen \"Vranov\". Německé názvy města jsou \"Fröhnel\", \"Frönel\" či \"Vronau an der Töpl\", maďarský název zní \"Varannó\".\n\nPrvní archeologické nálezy pochází z doby stěhování národů. Budoucí město Vranov nad Topľou bylo tehdy malou slovanskou osadou. Ve středověku osada těžila ze svojí výhodné polohy na trase obchodní stezky vedoucí z Prešova, rozvíjel se obchod a řemesla. Ve 14. století nastal skutečný rozvoj, osada se změnila v město. Městská práva Vranov získal před rokem 1363, vznikla městská samospráva a bylo mu povoleno i vybírat daně a konat trhy. V 16. století zde vznikla škola.\n\nO dalších 300 let později, v 19. století však patřilo město do méně rozvinutých oblastí Horních Uher, lidé se odsud stěhovali za lepšími podmínkami. Na začátku století dvacátého, v roce 1903 sem byla zavedena železnice, o další tři roky později i elektřina a telefonní spojení. Po vzniku Československa patřilo k méně průmyslově rozvinutým městům, hlavní roli tu stále hrálo zemědělství. Změna přišla až po roce 1945, byla vybudována panelová sídliště a průmyslové závody.\n\n\n\n"}
{"id": "58391", "url": "https://cs.wikipedia.org/wiki?curid=58391", "title": "Erekce", "text": "Erekce\n\nErekce je ztopoření samčího (mužského) pohlavního orgánu penisu. Dojde přitom k zvětšení objemu penisu a jeho ztvrdnutí, což je předpokladem k zavedení penisu do pochvy samice a k vykonání koitu. Fylogenetickým účelem erekce je reprodukce. Při reprodukci dochází po zavedení penisu do pochvy k ejakulaci a k následnému oplodnění. Erekce probíhá i u klitorisu, erektilního orgánu ženy. Ten nemá žádný význam pro reprodukci, má však pro ženy různě velký význam pro navození sexuálního vzrušení. Při pohlavním vzrušení dochází také u některých žen a mužů ke kontrakci hladké svaloviny prsních bradavek, čímž nastane celková erekce prsních bradavek.\n\nPohlavní orgán samce (výjimkou jsou některé šelmy, kde podkladem jejich erekce je kost - oss penis) obsahuje topořivá neboli kavernózní tělesa (corpora cavernosa), která se při pohlavním vzrušení postupně plní tepennou krví. Topořivá tělesa jsou cylindrické duté prostory vystlané endotelem a rozdělené množstvím trabekul, kde se sbírají odvodné žíly. Středem topořivých těles vede tepna – arteria penis profunda. Při erekci dochází ke zvýšenému průtoku arteriální krve distálně od a. iliaca interna, která vede přes arteria pudenda do penisu, kde se cestou a.penis profunda a následně uzavřením protruzí helicinních arteriol dostavuje erekce. Penis muže obsahuje dvě kavernózní tělesa – párové corpus cavernosum penis, která spolu vzájemně komunikují (výjimkou je onemocnění Komplex extrophie - epispadie) nacházející se na hřbetní straně penisu a a zanořují se do žaludu (glans penis), a jedno nepárové (dominantně žilní) obalující močovou trubici a tvořící žalud (corpus spongiosum penis). Toto topořivé těleso se od kavernózních významně liší, také tím, že nemá tak výrazný obal - tuniku albugineu, a v erekci se neplní, aby nedošlo k přílišné kompresi močové trubice (při erekci se uretra elonguje a tím zmenšuje svůj průsvit). Kavernózní tělesa se po vstupu do oblasti pánve větví a upínají se k pubické kosti, zatím co spongiózní těleso provází uretru a zaniká.\n\nErekce je pod vlivem parasympatiku, ejakulace a jevy doprovázející ejakulaci pod vlivem sympatiku.\n\nNa počátku procesu erekce jsou sexuální představy v mozku a aferentní (dostředivé) signály z taktilních (dotykových) receptorů na povrchu žaludu penisu (\"glans penis\"), případně z jiných erotogenních zón muže. Tyto aferentní signály cestou \"nervi pudendales\" putují do tzv. erekčního centra v sakrální (křížové) míše, které je v míšních segmentech S2-S4. V tomto místě jsou signály přepojeny na parasympatické \"nervi splanchnici pelvici\", které zapříčiní pohlavní vzrušení (erekci). \"Nervi splanchnici pelvici\" jsou pro erekci tak důležité, že dostaly druhý název \"nervi erigentes\" (\"erekční nervy\"). \"Nervi erigentes\" vedou do pánevních pletení. Z nich jdou signály cestou \"plexus prostaticus\" a \"nervi cavernosi penis\" k cévám penisu. Na synapsích nerv - céva jako neurotransmiter funguje acetylcholin. Velmi důležitá je také úloha VIP (vazoaktivní intestinální peptid) jako kotransmiteru.\n\nPřitom však v erekčním centru dochází k ovlivnění procesu erekce nadřazenými centry v mozku, především v mezimozku. Tato ovlivnění mohou být jak facilitační, to jest zesilující (příznivé sexuální představy, fantasie) tak i inhibiční (nepříznivé představy, sociální vlivy, únava, stres aj.). Parasympatické \"nervi splanchnici pelvici\" v topořivých tělesech penisu způsobuje dilataci arterií zvaných \"arteriae helicinae\". Jako mediátor mezi endotelem cév a svalovými buňkami cév funguje endotelový oxid dusnatý (NO). Naplněním větví \"aa.helicinae\" prudce vzroste jejich tlak (až na 1000 mm Hg). Jelikož dilatované \"aa.helicinae\" kontrahují odvodné žíly, je tím znemožněn odtok krve. (Jakkoliv se zvýší tlak v \"aa.helicinae\", není při tom přerušeno krevní zásobování v žádné tkáni penisu.) Navenek se celý děj projeví jako erekce, tzn. jako zvětšení objemu penisu a jeho ztvrdnutí. To umožňuje při pohlavním styku proniknutí do pochvy ženy.\n\nNaplnění krví není stejné ve všech topořivých tělesech. Maximální je v párovém \"corpus cavernosum penis\". V nepárovém \"corpus spongiosum penis\" je mnohem menší, protože středem tohoto topořivého tělesa prochází močová trubice. (Stlačení močové trubice by znemožnilo ejakulaci.) Po překročení určitého prahu sexuálního vzrušení může dojít k ejakulaci.\n\nPo ejakulaci klesne průtok \"aa.helicinae\", otevírají se odvodné žíly, krev z těles odtéká a penis se vrací do klidového stadia.\n\n\n\n"}
{"id": "58394", "url": "https://cs.wikipedia.org/wiki?curid=58394", "title": "Badminton", "text": "Badminton\n\nBadminton je individuální olympijský raketový sport. Jeho přímým předchůdcem je indická \"poona\". Dva protivníci (nebo dvě dvojice) při hře odpalují pomocí rakety míček (košík) přes síť a snaží se donutit protivníka k chybě. Chybou je zahrání míčku mimo vymezené území (tzv. out) nebo neodehrání protivníkem správně zahraného míčku. Na rozdíl od tenisu se míček neodráží od země a je hrán přímo ze vzduchu\n\nBadminton je nejrychlejší raketový sport. Hráč musí mít postřeh, hbitost a výbornou kondici. Během jediného zápasu často naběhá až několik kilometrů. Rychlost smeče u špičkových hráčů dosahuje běžně 300 km/h; světový rekord drží malajský deblista Tan Boon Heong, který zasmečoval rychlostí 493 km/h, ve dvouhře je držitelem tohoto rekordu Lee Chong Wei (453 km/h).\n\nBadminton patří mezi nejstarší sporty na světě – první doložené záznamy o tomto sportu pocházejí ze 7. století, kdy Číňané provozovali hru zvanou Di-Dčijan-Dsi. Na podobném principu odbíjení opeřeného míčku byla hrána v Japonsku hra cibane a v Koreji se potom badmintonový předchůdce jmenoval Tije-Kiča-Ki. Mimo asijský kontinent byly badmintonu podobné hry provozovány i mezi Indiány Severní, Střední i Jižní Ameriky a dokonce i ve středověké Evropě, kde však byla časem tato hra zapomenuta.\n\nDějiny moderního badmintonu se začaly psát hrou nazývanou jako poona, pojmenovanou podle indického města Puné, kde jej okolo roku 1850 „objevili“ britští vojáci. Ti hru přivezli do Anglie, kde o deset let později, v roce 1850 získala své současné jméno. Isaac Spratt svůj pamflet, ve kterém popisoval hru provozovanou v Badminton House vévodou z Beufortu, pojmenoval „Badminton Battledore – a new game“.\n\nV roce 1934 byla založena IBF (International Badminton Federation, Mezinárodní federace badmintonu), 24. září 2006 přejmenovaná na BWF (Badminton World Federation).\n\nV roce 1972 se badminton poprvé hrál na olympiádě v Mnichově, ale teprve roku 1992 byl zařazen mezi olympijské sporty. Dosavadními českými olympijskými účastníky byli v Barceloně 1992 Tomasz Mendrek a Eva Lacinová a v Pekingu 2008 Petr Koukal a Kristína Ludíková. Na OH v Londýně 2012 si svoji účast zopakoval Petr Koukal i Kristína Gavnholt, rozená Ludíková.\n\nPři badmintonu musíme rozlišovat kurt na dvouhru („singl“) a na čtyřhru („debl“). Singlový kurt je 5,18 m (17 stop) široký a 13,40 m (44 stop) dlouhý. Kurt na čtyřhru má shodný rozměr na délku, odlišná je šířka, čtyřhrový kurt je o tři stopy širší – 6,10 m (20 stop). Dvorec musí být pravoúhlý a je vymezen čarami širokými 40 mm. Čáry musí být snadno rozeznatelné, nejlépe bílé nebo žluté.\nVšechny čáry jsou součástí pole, které vymezují. Sloupky musí být vysoké 1,55 m od povrchu dvorce a musí zůstat kolmé při napnutí sítě. Sloupky nesmí zasahovat do dvorce. Sloupky musí být umístěny na postranních čarách pro čtyřhru, bez ohledu na to, zda se hraje dvouhra nebo čtyřhra. Síť musí být zhotovena z jemné šňůry tmavé barvy a jednotné síly s oky o velikosti od 15 do 20 mm. Samotná síť musí být vysoká 760 mm a široká minimálně 6,1 metru.\nHorní okraj sítě musí být ohraničen přeloženou bílou páskou o celkové šířce 75 mm, kterou prochází šňůra nebo lanko. Tato páska musí spočívat na šňůře či lanku. Šňůra či lanko musí být pevně nataženy a lícovat s vrcholky sloupků. Horní okraj sítě je vzdálen od povrchu dvorce 1,524 metru uprostřed dvorce a 1,55 metru nad postranními čarami pro čtyřhru. Mezi konci sítě a sloupky nesmí být žádné mezery. V případě potřeby musí být konce sítě přivázány po celé šířce ke sloupkům.\n\nCílem hry je umístit košík přes síť do pole tak, aby jej soupeř nezasáhl (nebo se dotkl soupeře či jeho oděvu). Chybou je tedy, pokud míč spadne do sítě nebo mimo pole soupeře. Míč, který dopadl na čáru, se hodnotí jako platný. Situace, kdy se míček dotkne sítě a skončí na straně soupeře, takzvané „prase“, je v badmintonu povolena (i při podání). Jako nový míč se považuje stav, kdy se míček zachytí na vrcholu sítě, nebo přejde přes síť a potom se v ní zachytí (pokud se nejedná o podání).\n\nVe vyšších soutěžích pomáhají rozhodčím s rozhodováním o sporných míčích při dopadu blízko vymezující čáry čároví („lajnoví“) rozhodčí. Pokud ani to nestačí, případně pokud jeden z hráčů vznese námitku (tzv. challenge), lze využít „jestřábí oko“ – speciální zařízení pro přesné měření místa dopadu míčku, které se používá i v tenise. Každý hráč (nebo dvojice) mohou využít maximálně 2 námitky za zápas.\n\nPodávající hráč stojí v obdélníku pro podání (při sudém počtu jeho bodů v pravém, při lichém počtu v levém) a musí míček odehrát do protilehlého obdélníku, při čtyřhře zkráceného o 0,76 metru a rozšířeného o 0,42 m.\nPři podání musí být úder do míčku veden pod úrovní pasu (spodní žebro) a raketa se musí nejdříve dotknout hlavičky míčku. Pokud ve čtyřhře podávající strana získá bod, pokračuje v podání stejný hráč, ale z opačného obdélníku. Tím pádem podává na druhého protivníka. Při ztrátě podání podávají protihráči ze stejného postavení, v jakém stáli při svém posledním podání (tím pádem podává hráč, který minule nepodával).\nPodávajícího v prvním setu určí los (kdo vyhraje, může si vybrat stranu, podání nebo příjem). V dalším setu podává hráč, který vyhrál minulý set.\n\nBadminton se hraje s míčkem; kvalitnější jsou vyrobeny z pravého husího peří (na jeden je zapotřebí 16 brk, používá se peří z levého křídla), míčky s horšími letovými vlastnostmi, na druhou stranu ale s delší trvanlivostí, jsou plastové. Míček musí vážit 4,74 až 5,5 g, u plastového jsou povoleny výjimky o 10 % celkové váhy. Délka per musí být jednotná v rozmezí od 62 do 70 mm, měřeno od konce pera k horní části základny. Nevýhodou péřových míčů je vyšší cena a nižší trvanlivost (na vrcholových turnajích dokáží hráči během jednoho zápasu spotřebovat i 27 péřových míčů).\n\nDne 6. 5 2006 IBF na svém výročním zasedání valné hromady v Tokiu rozhodla o zavedení nového systému počítání. Všechny disciplíny se podle tohoto systému hrají na dva vítězné sety do 21 bodů a strana, která vyhrála výměnu, vždy získává bod. Opouští se tedy pravidlo o ztrátování. Za stavu 20:20 se pokračuje ve hře, dokud jedna strana nedosáhne dvoubodového vedení, za stavu 29:29 vítězí strana, která dosáhne 30. bodu. Strana, jež vyhrála set, začíná podáním v následujícím setu. V okamžiku, kdy jedna strana docílí 11 bodů, mají hráči k dispozici 60sekundovou přestávku. Mezi prvním a druhým i mezi druhým a třetím setem je hráčům k dispozici dvouminutová přestávka. Ve čtyřhrách přestává platit systém dvou podání, každá strana má pouze jedno.\n\nPůvodně se badminton hrál na dva vítězné sety do patnácti bodů, výjimkou byla dvouhra žen, která se hrála na dva vítězné sety do jedenácti bodů. Pokud výměnu vyhrál podávající, získal bod. V opačném případě byla ztráta, skóre se neměnilo, ale podával protivník. Ve čtyřhře měl podání každý z dvojice. Ve dvouhře i v párových disciplínách platilo pravidlo o možnosti nastavit set za stavu 13:13 do 18 bodů, případně za stavu 14:14 do 17 bodů. Ve dvouhře žen bylo nastavení možné za stavu 10:10, nastavovalo se do 13 bodů. Mezi prvním a druhým setem byla 90 sekund dlouhá přestávka a před případným třetím setem byla přestávka pětiminutová. V současné době se testuje nový systém počítání na 3 vítězné sety do 11, ten nicméně schválen nebyl.\n\nJde o individuální sport, kde se hraje pět disciplín:\n\n"}
{"id": "58395", "url": "https://cs.wikipedia.org/wiki?curid=58395", "title": "Dolní Vilémovice", "text": "Dolní Vilémovice\n\nDolní Vilémovice ( ) jsou obcí ležící jihovýchodně od města Třebíče. Nadmořská výška obce je 495 metrů nad mořem. Obec patří do správního obvodu obce s rozšířenou působností Třebíč. Žije zde obyvatel. První zmínka o obci pochází z roku 1294. Obec se nachází v Moravskobudějovické kotlině.\n\nKolem roku 1294 odkázal Oldřich z Hradce Vilémovice Václavu II., v 1. polovině 14. století vlastnil Vilémovice Konrád Payer, který roku 1353 je odevzdal svému bratru Bohuši ze Starce. Po jeho smrti, tedy od roku 1376, patřilo panství jeho synům. V roce 1390 byly Vilémovice prodány Martinovi z Jemnice a Radoštic, poté se majitelé střídali až do roku 1437, kdy byly prodány Vojtěchovi z Moštěnice. V roce 1481 patřily Vilémovice Janu Bočkovi, v roce 1522 je získali Pernštějnové. V roce 1678 byly prodány hraběti z Vladštejna. Tento rod držel obec 267 let.\n\nV roce 1790 zde byla zřízena škola, v roce 1792 postavena školní budova, další školní budova byla postavena až roku 1872. V letech 1905–1908 byla vybudována silnice do Vladislavi. Dne 24. června 1913 se v obci narodil hrdina protinacistického odboje Jan Kubiš. V roce 2017 z osobních důvodů odstoupila starostka obce Jitka Boučková, rezignovala i na členství v zastupitelstvu. Novým starostou se stal Miroslav Sedlák ze sdružení \"Všichni pro Vilémovice\", stejně jako původní starostka. Starostka se zasloužila o rekonstrukci rodného domu Jana Kubiše, to přineslo obci i starostce uznání nejen zvenčí.\n\nObec Dolní Vilémovice v roce 2011 obdržela ocenění v soutěži Vesnice Vysočiny, konkrétně získala ocenění hnědý diplom, tj. diplom za vzorné vedení kroniky.\n\n\n\n\n\n"}
{"id": "58398", "url": "https://cs.wikipedia.org/wiki?curid=58398", "title": "Carl David Anderson", "text": "Carl David Anderson\n\nCarl David Anderson (3. září 1905 – 11. ledna 1991) byl americký experimentální fyzik, který se proslavil objevem pozitronu při studiu kosmického záření. Za tento objev získal v roce 1936 Nobelovu cenu, kterou sdílel s Victorem Hessem, který ji obdržel za objev kosmického záření.\n\nCarl D. Anderson se narodil v New Yorku švédským přistěhovalcům. Studoval fyziku a techniku na Caltechu v Kalifornii v USA (titul B.S. získal v roce 1927, titul Ph.D. v roce 1930). Pod dohledem Roberta A. Millikana začal studovat kosmické záření pomocí fotografií z mlžné komory. Během tohoto výzkumu nečekaně objevil novou částici s hmotností elektronu, avšak s opačným elektrickým nábojem, kterou nazval pozitron (Andersonův návrh přejmenovat elektron na „negatron“ se neujal). Objev pozitronu, publikovaný v roce 1932, potvrdil teoretickou předpověď Paula Diraca o existenci antičástice k elektronu.\n\nCarl D. Anderson též jako první získal přímý důkaz existence pozitronu tak, že vytvořil elektron-pozitronové páry dopadem záření gama na různé materiály.\n\nV roce 1936, kdy obdržel Nobelovu cenu za objev pozitronu, objevil se svým studentem Sethem Neddermeyerem další novou částici. Tato částice se při průchodu magnetickým polem stáčela pod větším úhlem než elektrony, ale menším než protony. Anderson a Neddermeyer předpokládali, že nová částice má stejnou velikost náboje jako elektron a hmotnost mezi elektronem a protonem (zhruba 207krát větší než elektron). Proto se domníval, že jde o mezon (tehdy nazývaný „mezotron“ či „mu mezon“), který měl být podle Jukawovy teorie z roku 1935 částicí zprostředkující silnou interakci mezi protonem a neutronem. Později se ukázalo, že tato částice neinteraguje silně a patří tedy mezi leptony. Dnes ji nazýváme mion.\n\nCarl D. Anderson pracoval většinu svého života na Caltechu. Během druhé světové války řídil výzkum raketové techniky. Zemřel v roce 1991 a je pochován ve Forest Lawn, Hollywood Hills Cemetery v Los Angeles. \n\n\n\n"}
{"id": "58403", "url": "https://cs.wikipedia.org/wiki?curid=58403", "title": "Dubravius", "text": "Dubravius\n\nDubravius je jméno, jehož nositelů bylo více:\n\n"}
{"id": "58407", "url": "https://cs.wikipedia.org/wiki?curid=58407", "title": "Doprava v Londýně", "text": "Doprava v Londýně\n\nLondýn je centrem silniční, železniční a říční dopravy Velké Británie. Doprava je jednou ze čtyř oblastí, které patří do správy starosty Londýna. Výkonným orgánem řízení londýnské dopravy je instituce Transport for London (TfL). Síť městské hromadné dopravy je jednou z nejrozsáhlejších na světě.\n\nLondýnské metro je nejstarší podzemní dráhou na světě a jednou z nejrušnějších. Předpokládá se, že denně použijí metro téměř 3 miliony lidí.\n\nLondýn má druhou největší síť městské kolejové dopravy na světě po Tokiu. Tuto síť tvoří:\nMnoho železničních tratí začíná v Londýně. Železniční zastávky v Londýně – \"Blackfriars\", \"Cannon Street\", \"Charing Cross\", \"Euston\", \"Fenchurch Street\", \"Kings Cross\", \"Liverpool Street\", \"London Bridge\", \"Marylebone\", \"Paddington\", \"St. Pancras\", \"Victoria\" a \"Waterloo\". S výjimkou nádraží \"Fenchurch Street\", jsou u ostatních přidruženy stanice metra.\n\nHeathrow Express není částí městské hromadné dopravy, ale je vlastněn soukromou dopravní společností \"BAA plc\".\n\nOd roku 2003 řídí londýnské metro, běžně označované \"Tube\", Transport for London. V metru je, podle rozhodnutí britské vlády, uplatňována spolupráce státních a soukromých firem.\n\nNedávno byla dokončena 2. etapa železničního spojení \"Stratfordu\" (\"Channel Tunnel Rail Link\" - (CTRL) Phase 2) ve východním Londýně k CTRL etapa 1 (dokončena v roce 2003), přes Eurotunel do Paříže, Bruselu a dalších měst Evropy. Dříve vyjížděly vlaky Eurostar ze stanice \"Waterloo\" a musely projíždět klikatými trasami místních železničních tratí přes \"Vauxhall\", \"Clapham\" a \"Brixton\" aby se u \"Ebbsfleetu\" v Kentu napojily na trať vybudovanou ve fázi CTRL etapa 1. CTRL etapa 2 zahrnuje i obrovskou stavební akci, jíž je vybudování tunelu ze \"Stratfordu\" do stanice \"St Pancras\", ve které se má provádět úprava na odbavování vlaků Eurostar.\n\nOd roku 2007 jsou vlaky Eurostar vypravovány z nově zrekonstruovaného nádraží St. Pancras International. Při rekonstrukci byl suterén přeměněn na odbavovací halu a lounge pro cestující a kvůli délce vlaků Euraostar byla prodloužena střecha nad nástupišti. Nástupiště a odbavovací halu nyní spojují eskalátory a výtahy. Ze stanice také jezdí vlaky na sever a jihovýchod Anglie. Bezprostředně před budovou samotného nádraží stojí výrazná budova dlouho uzavřeného Midland Grand Hotelu. Ten byl v roce 2011 po rozsáhlé rekonstrukci po 138 letech znovuotevřen. Nyní je z něj luxusní hotel pro mezinárodní klientelu.\n\nNejvětším projektem současné doby je Crossrail, 118 km dlouhé železniční spojení mezi východem a západem Londýna a přilehlých oblastí. Stavba začala v roce 2009 a zprovoznění prvních linek se očekává v roce 2015. Crossrail je největší stavební projekt v Evropě.\n\nVětšina londýnských ulic byla vytyčena předtím, než byly vynalezeny automobily a tak se zde často vyskytují dopravní zácpy. Pokusy o nápravu se datují už do 40. let 18. století, kdy byla na severu města vybudována silnice \"New Road\" - v současné době rovněž přeplněná provozem. Na konci 19. století a počátku 20. století byly vytvořeny nové široké silnice – \"Victoria Embankment\", \"Shaftesbury Avenue\" a \"Kingsway\". Na konci 20. století se preferuje především rozvoj hromadné městské dopravy.\n\nHlavní dopravní tepnou současného Londýna je okružní dálnice \"M25\", která v některých částech vybočuje za hranice Velkého Londýna. V Londýně existuje i vnitřní okruh tvořený \"severním okruhem\" (silnice \"A406\" z \"Gunnersbury\" do \"West Hamu\") a \"jižním okruhem\" (silnice \"A205\").\n\nMnoho britských dálnic začíná v Londýně. Jsou to \"M1\" (na sever), \"M11\" (na severovýchod), \"M2\" a \"M20\" (na jihovýchod), \"M23\" (na jih), \"M3\" (na západ), \"M4\" (na západ), \"M40\" (na severozápad). V Londýně má svůj počátek i mnoho dalších významných autostrád – \"A1\" (\"Great North Road\"), \"A10\" (do \"Cambridge\"), \"A2\" (do \"Doveru\"), \"A20\" (přes \"Folkestone\" do \"Doveru\") a \"A3\" (do \"Portsmouthu\").\n\nTypické červené londýnské patrové autobusy stále i v roce 2013 jezdí! Mezi lidmi velmi rozšířený omyl o ukončení provozu těchto autobusů není ani zdaleka pravda. Tyto typy autobusů obsluhují podstatnou část z přibližně 700 linek.\n\nDalším typickým představitelem dopravy v Londýně jsou známé černé londýnské taxi.\n\nV únoru 2003, TfL, ve snaze zmenšit dopravní zácpy v centru Londýna, začal uplatňovat poplatek za vjezd soukromých motorových vozidel do vymezené oblasti centrálního Londýna během pracovních dní od 7:00 do 18:30 tzv. London Congestion Charge.\n\nTento poplatek, jehož výtěžek je určen pro rozvoj městské hromadné dopravy, má podporovat její využití na úkor dopravy soukromými vozidly. Ačkoli je většinou Londýňanů přijímán s pochopením, přináší problémy malým obchodníkům v centru města. Od 4. června 2005 byl poplatek zvýšen z původních 5 na 8 £.\n\n4. února 2008 zavedl Londýn tzv. nízkoemisní zónu.\n\nV oblasti Londýna je šest důležitých letišť. Největší z nich (Heathrow ) a dvě nejmenší (London City a Biggin Hill) jsou uvnitř Velkého Londýna, další tři (Gatwick, Stansted a Luton) jsou mimo hranice Velkého Londýna.\n\nHeathrow je hlavním londýnským letištěm s 5 odbavovacími halami, 5. otevřela osobně Alžběta II. v roce 2008. City a Biggin Hill jsou menší letiště; Biggin Hill neprovozuje pravidelné linky.\n\nGatwick a Stansted jsou také mezinárodní letiště s přibližně 30 a 20 milióny pasažérů ročně. Obě letiště mají, i vzhledem k tomu, že se obě nacházejí mimo Velký Londýn, speciální vlakové spojení s centrem Londýna.\n\nDoprava z letiště Stansted je zajišťována tramvajemi. Z letiště Heathrow je možno se dopravit do centra Londýna Heathrow Expressem a trasou \"Piccadilly Line\" londýnského metra. Čtvrté největší letiště – City airport se nachází nejblíže centra v \"Docklands\".\n\nŘeka Temže je splavná pro zaoceánské lodě až po London Bridge a pro menší lodě v rámci celého Velkého Londýna. Historicky byla řeka jednou z nejdůležitějších dopravních tepen Londýna. To již v současnosti neplatí, i když existuje určitý počet lodních linek dopravujících pasažéry a určitý rozsah dopravy zboží. Navíc jsou po řece dopravovány některé velkorozměrové náklady a TfL má snahu tento způsob dopravy rozšiřovat.\n\nV Londýně je i několik kanálů, například \"Regent's Canal\", který spojuje Londýn s \"Grand Union Canal\" a tím i s říční sítí napříč většiny Anglie. Tyto kanály nejsou využívány pro dopravu zboží, ale jsou populární pro vyjížďky ve volném čase.\n\n\n"}
{"id": "58408", "url": "https://cs.wikipedia.org/wiki?curid=58408", "title": "Travelcard", "text": "Travelcard\n\nTravelcard je papírová jízdenka pro městskou hromadnou dopravu v oblasti Velkého Londýna s různou dobu platnosti od jednoho dne do jednoho roku. Jízdenku lze zakoupit v prodejnách Transport for London a National Rail a je ji možno použít na linkách obou provozovatelů.\n\nPřed zavedením systému Travelcard museli cestující v Londýně platit odděleně v různých typech dopravních prostředků. To působilo velké obtíže, protože to vedlo ke zpožděním a nutnosti mít průkazky pro různé typy dopravy.\n\nV roce 1981 byl zaveden integrovaný systém jízdného pro linkové autobusy a metro. V lednu 1985 byl tento systém rozšířen na hlavní železniční trasy v Londýně. V 80. a 90. letech 20. století byl rozšířen i na nově vznikající druhy dopravy.\n\nDo roku 1980 existovaly dva druhy jízdenek – Travelcard, která platila v autobusech a metru a \"Capitalcard\", která platila v autobusech, metru a na železnici. Současná Travelcard je ekvivalentem druhého typu jízdenky jejíž jméno zaniklo v roce 1989.\n\nTravelcard opravňuje k cestám těmito dopravními prostředky v oblasti Velkého Londýna:\n\n\nDržitelé Travelcard mají nárok na slevu na některých linkách říční dopravy\n\nTravelcard je vydávána s platností na jeden, tři a sedm dní nebo na dobu od jednoho měsíce do jednoho roku. Je platná do 4:30 dne následujícího po posledním dni platnosti.\n\nJednodenní a třídenní jízdenka existuje ve variantě mimo dopravní špičku (\"off-peak\") nebo včetně dopravní špičky (\"peak\"). Druhou variantu je možno použít pro cestování v libovolnou hodinu, zatímco levnější první varianta je platná pouze v době od 9:30 v pracovní dny a po celý den v soboty, neděle a svátky. Jízdenky se sedmidenní a delší platností mohou být použity pro cesty bez omezení denní doby, včetně denní dopravní špičky.\n\nPro Travelcard s platností jeden měsíc a více je požadována registrace – průkazka s fotografií, a tato jízdenka je nepřenositelná.\n\nPokud je Travelcard zakoupena v prodejně TfL, pak jednodenní a třídenní jízdenka je papírová s magnetickým proužkem a jízdenka se sedmidenní a delší platností je dostupná pouze pro Oyster card (je nahrána na tuto kartu).\n\nV případě zakoupení Travelcard v prodejnách \"National Rail\" jsou poskytovány pouze papírové jízdenky s magnetickým proužkem pro libovolnou dobu platnosti. Jen omezený počet prodejen National Rail prodává (nahrává) Travelcard na Oyster card.\n\nTravelcard umožňuje cestování v rámci 6 zón se zónou 1 (která obsahuje City a \"West End\") v centru a zónou 6 (obsahuje letiště Heathrow nebo \"Kingston\", \"Uxbridge\" apod.) na obvodu. Mapa zón systému Travelcard na WWW stránkách Tfl).\n\nTravelcard je možno zakoupit v definovaném počtu kombinací zón. Platnost jízdenky v závislosti na zónách a typu dopravního prostředku:\n\n\nPřípady, kdy je možno Travelcard použít na cesty mimo oblast Velkého Londýna:\n\n\nV některých typech dopravních prostředků, například Heathrow Express, Travelcard neplatí. \n\nStejně tak jen některé říční dopravci, například \"Thames Clippers,\" poskytují pouze slevu na nákup svých vlastních jízdenek pro držitele Travelcard.\n"}
{"id": "58409", "url": "https://cs.wikipedia.org/wiki?curid=58409", "title": "Oyster card", "text": "Oyster card\n\nOyster card je elektronická karta navržená pro použití ve formě elektronické peněženky a schránky na jízdenky pro dopravu v oblasti Velkého Londýna. Používá se od roku 2003, nejprve pro omezený rozsah typů dopravy, který byl dále rozšiřován na většinu druhů městské hromadné dopravy.\n\nOyster card je bezdotyková elektronická karta. Cestující přiloží tuto kartu ke čtečce karet v automatických vstupních branách metra označených výrazným žlutým kruhem při vstupu a výstupu ze stanice. Také každý londýnský linkový autobus je vybaven u vstupních dveří takovouto čtečkou karet. Systém je založen na technologii MIFARE společnosti Philips a je provozován společností \"TranSys\".\n\nKarta může být použita pro nahrání Travelcard platné na dobu jednoho týdne a delší nebo pro použití jako běžná jízdenka. V druhém případě (tento systém je označován jako \"Pre Pay\") je z karty odečtená příslušná částka pokaždé, když cestující vystupuje ze stanice metra nebo Docklands Light Railway anebo když nastupuje do autobusu nebo tramvaje. Příslušná částka je z karty odečtena i v případě překročení hranic zóny Travelcard nahrané na kartě.\n\nNa kartu je možno nahrát až tři časové Travelcard s různou dobou platnosti a pro různé zóny. Na kartu je také možno nahrát různé časové jízdenky pro linkové autobusy. Tuto kartu je možno použít v metru, DLR, tramvajích, linkových autobusech a v Overground..\n\nDobít finanční zůstatek na kartu je možno v prodejnách jízdenek, na automatech ve stanicích metra, telefonicky nebo na internetu.\n\nTato karta je platná i v rámci železniční dopravy v rámci Velkého Londýna pokud je platná pro zóny v nichž probíhá cesta, i když systém odečítání jízdného (\"Pre Pay\") je možno použít jen tam kde železnice probíhá souběžně s trasou metra. Nemožnost uplatnění \"Pre Pay\" systému je dána odlišnou strukturou cen na železnici.\n\nSpeciální slevy cen jízdného platí pro metro a DLR v době před 6:30 a po 19:00 a po celý den o víkendech.\n\nV únoru 2005 byl zaveden systém omezení maximální ceny jízdného (\"capping\"), který zaručuje, že cestujícímu bude odečtena za jeden den maximálně cena odpovídající minimu z ceny jednoduchého jízdného, Travelcard nebo časové jízdenky autobusu za všechny cesty provedené v jeden den.\n\n\n"}
{"id": "58410", "url": "https://cs.wikipedia.org/wiki?curid=58410", "title": "Transport for London", "text": "Transport for London\n\nSprávním orgánem zodpovědným za dopravu ve Velkém Londýně je Transport for London (TfL). Jeho úkolem je uskutečňovat dopravní strategii a řídit dopravní služby v Londýně. TfL nahradil \"London Transport\", po kterém převzal v roce 2000 většinu funkcí. Londýnské metro bylo převedeno pod jeho pravomoci v roce 2003.\n\nTfL je kontrolován správní radou, jejíž členové jsou jmenováni starostou Londýna, který je jejím předsedou. TfL je rozdělen na několik funkčních jednotek se zodpovědností za určitou část dopravy.\n\n\n\n\nKaždá výše zmiňovaná jednotka má svou vlastní firemní značku, tvořenou specificky barevnou verzí standardního kruhu doplněnou o příslušný nápis v příčném pruhu. Kruh modré barvy bez nápisu je symbolem TfL jako celku.\n\nVětšina typů dopravy, které kontroluje TfL, má svůj sazebník jízdného a své vlastní jízdenky. Výjimkou jsou dvojice autobusy a tramvaje spolu s metrem a DLR, které mají sloučené jízdné a společné jízdní doklady.\n\nNadstavbou tohoto odvětvového způsobu účtování jízdného je Travelcard – systém, který nabízí zónové jízdenky s platností od jednoho dne do jednoho roku a variantu jízdenky platné mimo dopravní špičku (\"off-peak\"). Tyto jízdenky jsou platné v DLR, autobusech, vlacích, tramvajích, metru a na některých trasách říční dopravy.\n\nOd roku 2003 se v londýnské dopravě začal zavádět nový systém bezkontaktních karet – Oyster card, které se dají použít jako elektronické peněženky na platbu jednotlivého jízdného nebo v nich mohou být nahrány různé zónové jízdenky systému Travelcard. Údaje z této karty jsou snímány přiložením karty na čtečku karet, která je u vstupu do každé stanice, kde je jinak potřeba vložit papírovou jízdenku aby se otevřel průchod.\n\nTfL vyvinula vlastní plánovač jízd, který umožňuje naplánovat cestu různými dopravními prostředky v Londýně jeho blízkém okolí. Je dostupný na jeho WWW stránkách, v některých kioscích nebo prostřednictvím některých telefonních budek.\n\nTfL vlastní a provozuje Londýnské dopravní muzeum (\"London Transport Museum\") v Covent Garden – muzeum, které zachovává a vysvětluje dopravní dědictví Londýna. V současné době je zavřeno pro rekonstrukci a má být znovu otevřeno v roce 2007. Muzeum má rovněž své depozitáře v \"Actonu\", které obsahují materiály, jež nejsou běžně vystavovány; bývají otevřeny několik týdnů do roka.\n\n"}
{"id": "58412", "url": "https://cs.wikipedia.org/wiki?curid=58412", "title": "Docklands Light Railway", "text": "Docklands Light Railway\n\nDocklands Light Railway (DLR) je systém bezobslužné lehké kolejové městské hromadné dopravy ve východní části Londýna, v oblasti Docklands. DLR je oddělen od metra, má oddělenou dráhu a odlišné vlakové soupravy ale v místech, kde se tyto dva systémy potkávají jsou integrovány, včetně jednotného systému jízdného. Trasy DLR jsou zobrazeny na mapě metra. Všechny vlaky jsou řízeny počítačově bez přítomnosti řidiče, i když v soupravě je vždy přítomen pracovník DLR (\"Passenger service agent\" - PSA ), který je zodpovědný za kontrolu jízdného a také v případě výpadku počítačového řízení přebírá řízení soupravy.\n\nMyšlenka DLR byla formulována na konci 80. let 20. století rozvojovou společností oblasti Docklands - \"London Docklands Development Corporation\" (LDDC) jako podpora obnovy bývalých doků ve východním Londýně, které zůstaly opuštěné od 60.let. Podle původního návrhu se jednalo o nadzemní dráhu sestávající ze tří tras s konečnými stanicemi v \"Tower Gateway\", \"Stratfordu\" a \"Island Gardens\".\n\nPůvodní myšlenkou bylo použití lehkých souprav odvozených z tramvají s trakčním vedením nad vozidlem. LDCC chtěla použít modernější technologii a tak byl navržen bezobslužný, automaticky řízený systém s třetí trakční kolejnicí ale vozové soupravy byly odvozeny z tramvajových vozidel.\nTrať byla vybudována na vyvýšeném betonovém pásu nebo na nepoužívaných železničních tratích. Systém byl slavnostně uveden do provozu za účasti královny Alžběty II. 31. července 1987 a běžný provoz byl zahájen 31. srpna.\n\nPůvodní systém měl v době zahájení provozu charakter lehké železnice, s jednovozovými soupravami. Tři trasy o délce 13 km, se křížily v uzlu poblíž \"Poplar\" a spojení bylo zajišťováno mezi všemi třemi konečnými stanicemi.\n\nPůvodní systém se ukázal jako příliš lehký pro to co měl zajišťovat, vzhledem k tomu, že oblast \"Docklands\" se stávala významným finančním centrem s velkým počtem zaměstnanců. Navíc umístění stanice \"Tower Gateway\" situované na okraji finančního centra v City, bylo kritizováno pro špatnou dostupnost.\n\nVýsledkem první etapy rozvoje DLR bylo prodloužení nástupišť a souprav na dvouvozovou jednotku a rozšíření trasy (vedené tunelem) do centra City ke stanici metra \"Bank a Monument\", která byla otevřena v roce 1991. Tato větev odbočovala z původní západní trasy ve stanici \"Tower Gateway\". Byl obnoven i původní vozový park, který nevyhovoval provozu v podzemí.\nV té době se také objevila potřeba rozšíření dopravního spojení do části na východ od \"Docklands\", aby byl podpořen její rozvoj. Byla vybudována čtvrtá trasa z \"Poplaru\" přes křižovatku \"Canning Town\" do \"Becktonu\" podél severní části komplexu královských doků. Součástí této úpravy byla i rekonstrukce původního uzlu v \"Poplaru\" na soustavu oddělených uzlů východně od \"Poplaru\" a byla vybudována soustavu uzlů na místě odboček trasy \"Stratford\" a \"Beckton\". Stanice \"Poplar\" byla rekonstruována aby umožňovala křížení spojů mezi těmito dvěma trasami.\n\nRůst kancelářského komplexu Canary Wharf si vyžádal rekonstrukci stanice \"Canary Wharf\" z malé zastávky na úrovni silnice na velký komplex se šesti nástupišti, který obsluhoval tři trati, s velkou kulatou střechou integrovanou do obchodního komplexu.\n\nNárůst počtu lidí pracujících v \"Canary Wharf\" vyžadoval podporu jejich dopravy do jihovýchodních obytných částí města. Tento problém byl řešen rozšířením DLR ze stanice \"Island Gardens\" tunelem pod řekou \"Temže\" přes \"Greenwich\" a dále podél \"Deptford Creek\" k železničnímu uzlu v \"Lewishamu\". Kromě dvou nových zastávek umožňujících přestup na železnici (\"Greenwich\" a \"Lewisham\") zajišťuje tato trasa i dopravu turistů do oblasti Greenwich (stanice \"Cutty Sark\").\n\nSoučasný DLR má délku tratí 27 km. Trasy DLR – jižní do \"Lewishamu\", severní do \"Stratfordu\", východní do \"Becktonu\" a do centra Londýna (stanice \"Bank\" a \"Tower Gateway\"). Severní a jižní trasa má konečnou stanici (\"Stratford\" a \"Lewisham\") na zastávkách National Rail. Další přímé přestupy mezi DLR a železnicí jsou ve stanicích \"Limehouse\", \"Canning Town\" a \"Greenwich\".\n\nSoupravy DLR zastavují v každé stanici na trase.\n\nObsluhu a údržbu DLR zajišťují od roku 1992 soukromé společnosti na základě dlouholetého kontraktu uzavřeného s Transport for London.\n\nV současnosti jsou před dokončením, nebo se připravují některé rozšíření DLR – prodloužení východní trasy k \"North Woolwich\" pro dopravu k letišti London City, prodloužení této trasy tunelem pod \"Temží\" až do \"Woolwich Arsenal\", prodloužení trasy k stanici vlaků Eurostar ve stanici \"Stratford\".\n\nPlánována je rovněž rekonstrukce nástupišť na trase \"Bank\" – \"Lewisham\" tak, aby bylo možno provozovat soupravy se třemi vozy.\n\nVozový park DLR tvoří vysokopodlažní, obousměrná, jednokloubová vozidla se čtyřmi dveřmi na každé straně. Vlaková souprava je tvořena dvěma vozidly. Vůz nemá kabinu pro řidiče i když obsahuje uzamčený ovládací panel na každém konci vozu, pomocí něhož PSA může řídit vůz v případě výpadku počítačového ovládání. Další ovládací panely umístěné u každých dveří, umožňují PSA ovládat dveře a podávat informace cestujícím.\n\nPůvodní vozový park z roku 1987 obsahoval 11 lehkých vlakových souprav, vyrobených v roce 1986 v Německu. Byly vyrobeny pro pozemní provoz a vzhledem k nedostatečnému protipožárnímu zabezpečení nemohly být použity na podzemní trase do stanice \"Bank\". S ohledem na tento fakt a vzhledem k tomu, že přestavba na nový signalizační systém by byla příliš nákladná byly tyto vozy prodány.\n\nPro rozšířené trasy DLR společnost \"Bombardier\" dodala v roce 1991 23 vozů typu B90 a v období let 1993 až 1995 47 vozů typu B92 a v letech 2001 až 2002 dalších 24 vozů typu B2K. Vyznačují se běžným designem, jsou schopné provozu ve skupině dvou vozidel a jsou v provozu do současnosti.\n\nV květnu 2005 společnost \"Bombardier\" oznámila úmysl nabídnout dalších 24 vozů s novým designem, které by mohly být provozovány v třívozové soupravě. Tyto vozy budou zajišťovat po rekonstrukci stanic, plánované na období let 2007 až 2008, dopravu na trase \"Bank\" – \"Lewisham\".\n\nJednoduché a zpáteční jízdné odpovídá jízdnému v rámci zón používaných například v metru a \"Travelcard\" pro odpovídající zónu je platná.\n\nExistují i jednodenní a dlouhodobé jízdenky platné pouze pro cesty na DLR (\"Rower\") a jednodenní jízdenky platné pro DLR a říční dopravu. V rámci DLR je možno použít i \"Oyster card\". Zaznamenání vstupu a odchodu přiložením této karty ke čtečce je požadováno na vybraných stanicích.\n\nJízdenky platné na DLR musí být teoreticky zakoupeny před vstupem na stanici DLR. Na většině stanic DLR nejsou vstupní brány, u kterých by byla kontrolována platnost jízdenky (oproti metru). Platnost jízdenky (a záznam přiložení \"Oyster card\" ke čtečce při vstupu na stanici) je kontrolována PSA během jízdy vlaku. Výjimkou jsou stanice \"Bank\", \"Canning Town\" a \"Stratford\" kde je stanice DLR totožná se stanicí metra nebo železnice.\n\n"}
{"id": "58413", "url": "https://cs.wikipedia.org/wiki?curid=58413", "title": "Letiště London Heathrow", "text": "Letiště London Heathrow\n\nLetiště Heathrow (\"London Heathrow Airport\", IATA: LHR, ICAO: EGLL) je největší londýnské letiště nacházející se na jeho západě v městské části Hillingdon. Název nese podle osady Heathrow, která byla roku 1944 kvůli výstavbě letiště srovnána se zemí. Heathrow bylo v roce 2018 podle počtu odbavených cestujících nejvytíženější letiště v Evropě a sedmé na světě. V roce 2018 odbavilo letiště 80,1 milionů cestujících při 480 tisících pohybech letadel.\n\nHeathrow začalo fungovat jako letiště vlastněné společností \"Fairey Aviation\" v 30. letech 20. století, nejprve ve zkušebním provozu. Jméno pochází z názvu obce \"Heath Row\", která stála zhruba tam kde je nyní odbavovací hala číslo 3 a byla zbořena z důvodu stavby letiště. Letiště neodbavovalo komerční lety a hlavním letištěm Londýna byl \"Croydon Airport\".\n\nV roce 1944 bylo Heathrow začleněno pod ministerstvo dopravy, později 1. ledna 1946 pod úřad pro civilní letectví. Prvním civilním letem v tento den byl let do Buenos Aires s mezipřistáním v Lisabonu pro doplnění paliva.\n\nLetiště bylo otevřeno pro plný civilní provoz 31. května 1946. Od roku 1947 mělo Heathrow tři přistávací dráhy a tři další byly ve výstavbě. Tyto starší dráhy byly stavěny pro letadla s pístovými motory, byly krátké a měly různou orientaci tak, aby umožňovaly vzlétnout a přistát letadlům při různém směru větru.\n\nPrvní nová dráha byla slavnostně otevřena, za účasti královny Alžběty II., v roce 1953. Královna také v roce 1955 slavnostně otevřela první odbavovací halu (\"Europa Building\", později odbavovací hala číslo 2). Krátce nato byla uvedena do provozu i další odbavovací hala (\"Oceanic Terminal\", později odbavovací hala číslo 3). Odbavovací hala číslo 1 (\"Terminal 1\") byla otevřena v roce 1968. Koncentrace odbavovacích hal v centru letiště (nepředpokládalo se že cestující budou vyžadovat rozsáhlá parkoviště, protože letecká doprava byla velmi drahá) se stala překážkou rozšíření letiště.\n\nV roce 1977 byla prodloužena trasa metra \"Piccadilly Line\" až k letišti Heathrow a tím bylo umožněno spojení do centra Londýna v době pod jednu hodinu.\n\nOdbavovací hala číslo 4 byla postavena mimo tři původní haly na jih od jižní přistávací dráhy. Hala byla uvedena do provozu v roce 1986 a stala se sídlem nově privatizovaných British Airways. V roce 1987 britská vláda privatizovala Britskou správu letišť (\"British Airports Authority\"), která zahrnovala sedm britských letišť, včetně Heathrow. K roku 2019 je to skupina společnosti Heathrow Airport Holdings Limited (dříve BAA Limited). Po prodeji letišť Aberdeen, Glasgow a Southampton v roce 2014 je hlavní činností společnosti Heathrow provoz letiště Heathrow. \n\nV roce 2009 Terminál 4 prošel významnou rekonstrukcí za účelem zlepšení zařízení. V roce 2014 byl otevřen zcela nový terminál 2. První letecká společnost, která sem přešla, byly United Airlines. V roce 2015 byl Terminál 1 po 47 letech uzavřen. Dne 1. června 2015 komise pro letiště ve Velké Británii doporučila rozšíření Heathrow. Podle údajů z roku 2019 cestuje přes toto letiště 78 milionů cestujících ročně. \n\nHeathrow je dosažitelné z blízké dálnice M4 (odbavovací haly 1–3) a M25 (haly 4 a 5). U letiště jsou parkovací plochy pro krátkodobé a dlouhodobé parkování.\n\nDostupnost městskou hromadnou dopravou je dostatečná se třemi stanicemi metra (\"Terminals 1–3\", \"Terminal 4\" a \"Hatton Cross\") a dvěma zastávkami linky Heathrow Express (rychlejší ale znatelně dražší varianta dopravy – pravidelné spojení každých cca 15 minut, doba jízdy cca 15 minut, cena cca 18 £).\n\nDalší informace o dopravě na Heathrow - Heathrow Express.\n\nZ londýnského letiště Heathrow létá do České republiky pouze společnost British Airways na letiště Václava Havla v Praze. Nejčastěji na tento spoj nasazuje Airbus A319 nebo A320, v minulosti do Prahy British Airways létala s letadly Boeing 737, BAC1-11-510, HS121 Trident 2E, několikrát se na této trase ukázaly také Airbus A321, Boeing 757, 767 nebo Concorde, který předvedla společnost v Praze jako první.\n\nV minulosti na této lince působily také České aerolinie.\n\n"}
{"id": "58414", "url": "https://cs.wikipedia.org/wiki?curid=58414", "title": "Letiště London City", "text": "Letiště London City\n\nLetiště London City (anglicky \"London City Airport\" – LCA) je mezinárodní letiště na východě Londýna v Newhamu, vybudované soukromou stavební společností \"Mowlem\" v letech 1986 až 1987. Letiště využívá přes 10 aerolinek, které odsud nabízejí lety do více než 30 destinací v Evropě (2017).\n\nLCA má jednu dráhu, která je poměrně krátká, mohou tak na ni přistávat maximálně menší proudové letouny. Rozvoj letiště je limitován přísnými předpisy upravujícími maximální hladinu hluku startujících letadel a omezeným počtem typů letadel, které jsou schopné přistát a vzlétnout z krátké dráhy tohoto letiště. Největší letadlo, které zde může přistávat je Bombardier CS300.\n\nNávrh na stavbu tohoto letiště předložila v roce 1981 London Docklands Development Corporation. Stavba začala v roce 1986. Původní krátká přistávací dráha byla později prodloužena.\n\nV listopadu 1987 bylo letiště za účasti královny Alžběty II. slavnostně otevřeno a od té doby je považováno za jedno z nejvýznamnějších letišť pro obchodní cesty v Evropě. LCA se stalo vhodným doplňkem ostatních velkých londýnských letišť, hlavně pro zaměstnance firem, které mají sídlo v Canary Wharf.\n\nMezi roky 2009 až 2016 odsud byla provozován společností British Airways transatlantický let do New Yorku. Létal na něm Airbus A318 v luxusní konfiguraci. Jednalo se o jedinou dálkovou linku, která odsud kdy fungovala. Dopravce ji ukončil z ekonomických důvodů\n\nLetiště je v dosahu Docklands Light Railway – stanice Canning Town, která byla otevřena v prosinci 2005.\nDopravu na letiště zajišťují i časté spoje expresních autobusů do zastávek Canning Town, Canary Wharf a Liverpool Street. Pomalejší, ale levnější spojení poskytují linkové autobusy do stanic Walthamstow, Plaistow, Canning Town a Stratford. Všechny tyto stanice jsou dostupné metrem.\n\n"}
{"id": "58415", "url": "https://cs.wikipedia.org/wiki?curid=58415", "title": "Bavorové ze Strakonic", "text": "Bavorové ze Strakonic\n\nBavorové ze Strakonic byli jedním z nejpřednějších českých šlechtických rodů\n13. století. Nejvýznamnějším členem rodu byl Bavor II. ze Strakonic, nejvyšší komorník království českého, zeť krále železného a zlatého Přemysla Otakara II.\n\nPočátky rodu sahají až do 12. století. Se strakonickým rodem jsou spojeny i další vladycké větve např. z Drahonic, z Chlumu, z Křemže, z Nečtin, z Pořešína, z Tmáně, z Újezda a další. Jeden z příslušníků příbuzných větví daroval litomyšlskému klášteru Ivanovice.\n\nRod Bavorů založil na počátku 13. století hrad na soutoku řek Otavy a Volyňky. V tomto místě se již nacházelo starší pohřebiště a pravděpodobně i kostel či kaple.\n\nNejstarší písemnou zmínkou o rodu Bavorů ze Strakonic je listina Přemysla Otakara I. z roku 1225, která potvrzuje obdarování řádu johanitů uskutečněné Bolemilou, manželkou Bavorovou. Potvrzení bylo vydáno na její vlastní žádost, protože se její synové tomuto obdarování snažili zabránit. Darována byla část rodových pozemků. Roku 1235 je na listině Václava I. poprvé mezi svědky podepsán „Bavor ze Strakonic“.\nBavor I. ze Strakonic a jeho manželka Bohuslava roku 1243 darují řádu johanitů řadu vesnic a \"„strakonický kostel a dům, vyjma domu zakladatelova“\", tzn. že od tohoto roku sídlí na strakonickém hradě současně řád johanitů (východní část hradu) i rod Bavorů (západní část hradu). (Není jisté, zda osoba jménem „Bavor“ na listinách z let 1225, 1235 a 1243 je stále stejná, nebo zda jde o různé generace rodu. Označení příslušníků rodu pořadovým číslem se používá zpětně až v moderní době.)\n\nNejvýznamnějším z rodu byl pravěpodobně Bavor II. ze Strakonic, který spravoval strakonické panství v letech 1260 – 1279 a který se stal nejvyšším královským komorníkem a maršálkem. Oženil se s Anežkou, levobočnou dcerou krále Přemysla Otakara II. Dalšími příslušníky tohoto rodu byli bratři Bavor III. ze Strakonic, který byl purkrabím na královském hradě Zvíkov, Vilém Bavor a Mikuláš. Po nich převzal strakonické panství Bavor IV., který roku 1367 udělil Strakonicím městská práva.\n\nPosledním z rodu byl Břeněk, který roku 1402 prodal zbytek hradu i panství johanitům. Roku 1405 je o Břeňkovi i o celém rodu poslední dochovaná zpráva a rod Bavorů tím z pramenů mizí.\n\nSňatky byli tudíž spojeny i s královskou dynastií, dále pak s Rožmberky, Lichtemburky, Šternberky a dalšími významnými českými šlechtickými rody. Po jejich zániku většinu rodových majetků koupil řád johanitů a zbylý majetek přešel na pány z Rožmitálu, kteří byli potomci prvních Bavorů po přeslici.\n\nErbem Bavorů ze Strakonic byla modrá střela s červeným střelištěm na zlatém štítě. Klenotem byla křídla ve zlaté barvě.\n\n\n"}
{"id": "58416", "url": "https://cs.wikipedia.org/wiki?curid=58416", "title": "Kaple Jména Panny Marie (Mladotice)", "text": "Kaple Jména Panny Marie (Mladotice)\n\nKaple Jména Panny Marie je barokní stavba v Mladoticích, první realizací J. B. Santiniho-Aichela pro cisterciácký klášter v Plasích na severním Plzeňsku. Od roku 1964 je chráněna jako kulturní památka.\n\nKaple nahradila zchátralou kapli svaté Kateřiny ze 16. století stojící na místě románské kaple svaté Hedisy. Stavba kaple je protkána motivy šesticípé hvězdy: v exteriéru především svým šestiúhelníkovým půdorysem s konkávně prohnutými zdmi, v interiéru pak vytvářejí hvězdy v klenbě a lucerně díky světelným podmínkám zdání jedné mariánské dvanácticípé hvězdy. Velká okna v ose stěn vytvářejí ambientní osvětlení nad hlavami návštěvníků, prostor samotné lucerny je pak díky svému přesvícení a od něj sestupujícímu světlu živým symbolem zářící hvězdy.\n\nDnešní kaple stojí na místě románské kaple svaté Hedviky (Hedissy), kterou podle pozdní klášterní tradice získali plaští cisterciáci směnou a doplatkem od benediktinského kláštera v Kladrubech spolu se statkem roku 1205. V potvrzení majetku plaského kláštera papežem Inocencem IV. z roku 1250 je nicméně uváděna jen grangie Mladotice.\n\nRoku 1405 dali cisterciáci svému poddanému Martinovi, synu Přibíka z Černé Hati, náhradou za dlužných 80 kop grošů dědičnou mladotickou rychtu a učinili jej svobodným. K rychtě patřily dva svobodné lány, třetina pokut, dvůr s kaplí a svobodná krčma s právem vařit pivo. Rychtář Martin měl kapli ochraňovat a starat se o ni jako předchozí rychtář.\n\nV průběhu válek byla kaple pravděpodobně poškozena a znovu obnovena cisterciáky, kteří ji zasvětili svaté Kateřině.\n\nMladotičtí se v 16. století přiklonili k protestantství a kaple pozbyla jejich úcty. Rychtář Brož, který ji měl udržovat pro bohoslužby, v kapli skladoval dříví, slámu a choval slepice a husy. Plaský opat Adam Wild se proto rozhodl zpochybnit výsady z roku 1405 a dědičnou rychtu odebrat. Když se rychtář Brož se svými syny ohradil, neváhal je vsadit do vězení. Celý spor byl nakonec řešen před českou zemskou komorou, která rozhodla ve prospěch kláštera. Brož o dědičné rychtářství přišel a v úřadu se střídali mladotičtí poddaní.\n\nZa třicetileté války byla kaple svaté Kateřiny pravděpodobně poškozena, ale cisterciáci ji opět opravili. Usedlost rychty s kaplí vlastnil později pekař Ondřej Trop, po jeho smrti přešla ve značně špatném stavu do majetku Benedikta Honomona, jehož potomci usedlost užívali až do roku 1698. Tehdy usedlost se zchátralou kaplí koupil opat Ondřej Trojer a připojil ji k bývalému dvoru Jana Tillingera. Roku 1707 byla pobořená kaple svaté Kateřiny stržena.\n\nNovou kapli nechal opat Evžen Tyttl vybudovat dle projektu J. B. Santiniho-Aichela. Pokládání základního kamene 2. května 1708 se zúčastnil opat se všemi obyvateli konventu. O dva roky později byla kaple dokončena a 14. září 1710 opat kapli slavnostně požehnal. Zasvěcení kaple v sobě spojuje základní cisterciácké zaměření na Pannu Marii s novou barokní úctou ke Jménu Panny Marie, jehož svátek byl určen v roce 1683. Kaple Jména Panny Marie byla prvním projektem J. B. Santiniho-Aichela pro plaský klášter i jeho raným dílem, přesto se jedná o stavbu výjimečně kvalitní a zajímavou.\n\nProjekt kaple Jména Panny Marie je důkazem Santiniho geniální virtuozity, založené na geometrické spekulaci a variacemi na motiv hvězdy. Jedná se o centrální stavbu na půdorysu šestiúhelníku. Geometrické schéma půdorysu je vytvořeno z navzájem se protínajícími kružnicemi. Výsledkem toho je šestiúhelník s konkávně prohnutými stranami a s protaženými cípy nároží. Dojem hvězdy vytváří v exteriéru právě až manýristické napětí mezi pevným protaženým nárožím a propadajícími se plochami stěn. Okna mají profilovaná ostění se svazkovým klenákem nad každým z nich. Nároží je bosované a spolu s ostěním oken a hlavní římsou je cihlově červené. Plochy stěn jsou potom žluté. Hlavní portál je zdoben velkým kamenným znakem plaského opata Evžena Tyttla.\n\nKaple je zastřešena takzvanou vlašskou kupolí. I ona svou skladbou ploch s akcentovanými liniemi vyvolává, v kombinaci s lucernou, představu hvězdy. Nárožní pilíře lucerny jsou, stejně jako okraje střechy, výrazně zašpičatělé a tvoří jakousi kostru, která je vyplněna skleněnou plochou. Nejdůležitější je zde motiv vytočení lucerny od hlavního půdorysu o polovinu určujícího úhlového intervalu. Tím je pak tvořen dojem hvězdy nejvýrazněji.\n\nV interiéru je motiv hvězdy v půdorysu vidět hned dvakrát, vždy jako výsledek konstrukční úvahy. Nejprve v zaklenutí, kdy je báň protnuta šesti výsečemi, které ve finále tvoří dojem hvězdy stejně jako mělká kopule lucerny. V obou případech je efekt tvaru podpořen chytrou manipulací se světlem. V lodi je světlo dovnitř pouštěno velkými obdélnými okny, která jsou umístěna v každé hlavní ose konvexně prohnuté plochy stěny. Tím jak jsou okna umístěna vysoko, kumuluje světlo nad hlavami diváků a vytváří tak souvisle prozářenou atmosféru, skrze niž vnímáme hvězdy kleneb. V malé lucerně je řešení světla odlišné. Její plášť je téměř celý tvořen ze skla a členěn jen subtilními pilířky. Díky tomu je tento prostor až přezářen a vzhledem k tomu, že z pohledu zespoda nejsou téměř vidět, tvoří to v nás iracionální dojem zářící hvězdy, vznášející se v prostoru nad námi. Obě tyto hvězdy opět vykazují ono vytočení lucerny vůči půdorysu lodi, jaké se projevuje už v exteriéru a tak vytvářejí dojem dvanácticípé Mariánské hvězdy. Interiér je v rozích členěn sdruženými pilíři s jónskými hlavicemi. Každý pilastr je pak zdoben pozlacenou šesticípou hvězdou. I hlavní oltář souzní s celou ikonografickou koncepcí kaple. Sestává z drobného bohatě vyřezávaného ciboriového oltáře, nad nímž visí obraz Panny Marie, jíž kladou andělé na hlavu velkou korunu – jako královně nebes. Obraz je umístěn v rámu opět ve tvaru šesticípé hvězdy. Právě za tímto obrazem byla nalezena zakládací listina. Ve které je zmínka, že polopostavu Panny Marie na půlměsíci s paprsčitou svatozáří snad zhotovil malíř Petr Brandl, který opravdu pro opata párkrát pracoval. Tato malba je však i po restaurátorském zákroku tak zasažena pozdějšími přemalbami, že toto autorství bohužel nelze po formálně-stylistické analýze potvrdit. Klenbu kaple mezi cípy hvězdy zdobí šestice medailonů zachycující výjevy setkání cisterciáckých světců s Pannou Marií, vylíčených v jejich životopisech. Tyto práce provedl rakouský malíř Jakub Pink. Byla to jeho první práce pro plaské opatství a zřejmě se velice osvědčil, protože se posléze stal dvorním malířem opata Tyttla. Rámy medailonů zdobí heraldické motivy plaského kláštera, jsou jimi hvězda, lilie a růže, které jsou zároveň atributy Panny Marie. Na klenbě lucerny se pak vznáší holubice, jako symbol Ducha Svatého. Z mobiliáře se dochovala dvě skříňová klekátka s kováním a vyřezávaná kazatelna, na jejímž vrcholu stávala socha svatého Bernarda. Celá kaple je vymalovaná v oblíbených Santiniho barvách, ve světle zelené a růžové.\n\nUrbanistické umístění kaple jen podtrhovalo její význam. Jako hvězda se kaple Jména Panny Marie snesla do údolí na pokraj velikého rybníka, ve kterém se i jako hvězda zrcadlila. Zároveň zářila nad doškovými střechami jako nad Betlémem. Nedaleko ní stál poplužní dvůr, v němž stála nezbytná hospoda a také kamenná rychta, asi pozůstatek z tvrze, z níž zbylo ve zdivu střílnové okénko a gotický portálek.\n\nHlavním ikonografickým významem hvězdy je Panna Marie. Ta je zde zjevena jako hvězda v záplavě světla a zpřítomněna jako nadvláda božského nad hmotou a temnotou, jako zpřítomnění Světla na zemi. Panna Marie je i Matkou Boží a je tedy celým svým životem nejdůležitější spojnicí mezi nebem a zemí v celých dějinách. Udržuje celistvost Kosmu, kterému vládne Boží Řád a Vůle. Tato až ontologická oslava Panny Marie je čitelná i celé z dispozice centrální kaple, dominance vertikality, v jejím formování a spojení obrazce hvězdy a zpřítomnění světla v estetickém řádu stavby. Nahrazení staré svatyně novou kaplí a novým zasvěcením, je zde tedy aktem znovu založením ve velice podstatném smyslu jako zjevení řádu stvořeného světa a posílením a prohloubením tradiční posvátné struktury místa.\n\nŠesticípá hvězda má ovšem i jinou symboliku. Šestka je kosmické číslo – může symbolizovat šest dní ve kterých byl stvořen svět. Je ale také dávným symbolem rovnováhy, stromu života, magickým hexagramem, který je považován za symbol spojení ducha a hmoty. Hvězda je symbolem zrození, zářila nad chlévem, kde se narodil Ježíš Kristus a donedávna se psávala k datu narození.\n\nPočet 12 hvězd na hlavicích pilířů interiéru kaple také může odkazovat na 12 mnichů, kteří podle řeholní tradice zakládali nový klášter. Také je zřejmě též upomínkou na 12. rok objednavatele Evžena Tyttla na opatském křesle. Dále byly hvězdami v řádovém pojetí znázorňovány cisterciácké kláštery a jejich mniši jako synové světla. Toto je vidět i na obraze opata Tyttla jako generálního vikáře, kde jsou kláštery české provenience vyznačeny jako hvězdy. Šesticípou hvězdu také najdeme v samotném plaském znaku. V Mariánské Týnici jsou věže místo klasickým křížem zakončené šesticípou hvězdou, stejně tak na hrotici v Mladoticích. Dvanáct hvězd má také Panna Marie na svatozáři. V této kapli jsou vyjádřeny všechny náboženské i duchovní mariánské symboly.\n\nPři restaurování kaple v letech 2008-2009 byla za rámem obrazů na hlavním oltáři nalezena listina, díky níž známe podrobnosti o výstavbě kaple a víme, kdo se na ní podílel. Vedle objednavatele opata Evžena Tyttla a architekta Santiniho, který kapli „vymyslel a nakreslil“, jsou zde zaznamenáni i další nadějní, mnohdy zrovna začínající umělci. Jedná se o zedníka, dva malíře a štafíra. Stavbu prováděl podle Santiniho návrhu kaznějovský poddaný Matyáš Kučera, zedník a polír, kterého Tyttl naučil „umění architektury“. Autorem freskové výzdoby stropu kaple byl Jakub Antonín Pink, rakouský malíř z panství cisterciáckého kláštera Zwettl. Augustin Übereil, byl štafíř a pozlacovač pocházející z braniborského Sommerfeldu. Autorem samotného obrazu Panny Marie by podle listiny byl sám Petr Brandl, což je z hlediska formálně-stylové analýzy naprosto nepravděpodobné. Toto dilema není doposud hlouběji prozkoumáno a čeká na své podrobné probádání.\n\nOpat Tyttl si mladotickou kapli zřejmě oblíbil – jen do konce roku 1710 ji navštívil ještě patnáctkrát. V následujících letech kapli navštěvoval méně, přesto stále pravidelně. Poslední jeho zápis v pamětní knize je z podzimu 1736, kdy mu bylo již 70 let.\n\nV kapli se konaly několikrát měsíčně bohoslužby až do zrušení kláštera v roce 1785.\n\nPo zrušení kláštera za vlády Josefem II. přešla kaple v Mladoticích jako všechen majetek plaského kláštera do správy náboženského fondu. Uvažovalo se o jejím zboření, ale obyvatelé Mladotic uspořádali mezi sebou sbírku a rychtář jménem obce 24. ledna 1800 kapli za 107 zlatých a 55 krejcarů odkoupil. Obec se zavázala opravovat kapli \"na věčné časy\", neboť si Pannu Marii zvolila za svou patronku.\n\nBohoslužby v kapli příležitostně sloužili světští kněží – do roku 1857 z fary v Žebnici, později z fary ve Strážišti.\n\nV roce 1885 zasáhl Mladotice velký požár, při kterém byla poškozena kopule kaple. Opravena byla roku 1894 a vrchol byl osazen křížem s šesticípou hvězdou.\n\nKaple se stala předmětem sporu v roce 1921, kdy nárok na pořádání vlastních bohoslužeb vznesla i nová československá církev husitská. Obecní zastupitelstvo, které kapli vnímalo jako obecní majetek, se usneslo, že v kapli budou slouženy mše československé i katolické. Katolický farář ze Strážiště s usnesením nesouhlasil a stěžoval si na hejtmanství. Spor rozhodl až v roce 1929 Okresní úřad v Kralovicích ve prospěch římsko-katolické církve. Obec se odvolala, ale zemský úřad odvolání zamítl, neboť se prokázalo, že kaple vždy sloužila katolickým bohoslužbám a pro tento účel byla i obcí koupena.\n\nExteriér kaple je opraven a kontrastuje se zanedbaným vzhledem dvou křídel dvora.\n\n\n"}
{"id": "58424", "url": "https://cs.wikipedia.org/wiki?curid=58424", "title": "Vyšné Bielovodské Žabie pleso", "text": "Vyšné Bielovodské Žabie pleso\n\nVyšné Bielovodské Žabie pleso je ledovcové jezero, jedno ze dvou Bielovodských Žabích ples v Bielovodské Žabí dolině, která tvoří jednu z bočních větví Bielovodské doliny ve Vysokých Tatrách na Slovensku. Má rozlohu 9,4640 ha. Je 538 m dlouhé a 260 m široké. Dosahuje maximální hloubky 24,8 m. Objem činí 839 413 m³. Leží v nadmořské výšce 1699,1 m.\n\nNa západě se nad plesem zvedají stěny Žabího hrebeně, ve kterém je nejvyšší Nižný Žabí štít. Na jihu je dolina ukončena skalními stěnami Žabího Mnícha a Velkého Žabího štítu. Na východě je výrazný vrchol Mlynár a o něco menší Malý Mlynár. Okolí plesa je kamenité.\n\nPleso nemá povrchový přítok a převážně pod povrchem z něj odtéká voda směrem k Nižnému Bielovodskému Žabímu plesu, z něhož pokračuje Žabím potokem do Biele vody. Rozměry jezera v průběhu času zachycuje tabulka:\nOd Nižného Bielovodského Žabího plesa vede k plesu stezka z \"Bielovodské doliny\" od modré turistické značky, pro veřejnost je však přístup zakázaný.\n\n\n"}
{"id": "58425", "url": "https://cs.wikipedia.org/wiki?curid=58425", "title": "Bílé moře", "text": "Bílé moře\n\nBílé moře (rusky \"Белое море\") je malé vnitrozemské moře Severního ledového oceánu u severních břehů evropské části Ruska. Z jihu a jihovýchodu je ohraničuje severní pobřeží Ruska, ze západu Karélie a ze severu poloostrov Kola. Má rozlohu 90 000 km². Dosahuje průměrné hloubky 60 m a největší hloubku 330 m (v severovýchodní části Kandalakšského zálivu).\n\nNa severovýchodě je průlivem \"Gorlo\" (\"Горло\"), jehož severní část se nazývá \"Voronka\" (\"Воронка\"), spojena s Barentsovým mořem. Hranice mezi nimi probíhá mezi mysy \"Kanin nos\" (\"Канин Нос\") a \"Svjatoj nos\" (\"Святой Нос\"). Velké zálivy, nazývané \"guby\" (\"губы\") jsou Kandalakšský, Oněžský, Dvinský a Mezeňský. Velké ostrovy jsou Solověcký, \"Moržovec\" (\"Моржовец\") a \"Muďjugskij\" (\"Мудьюгский\"). Severozápadní břehy jsou vysoké a skalnaté, zatímco jihovýchodní ploché a nízké. Do Bílého moře se vlévají řeky Severní Dvina, Mezeň, Oněga, Vyg, Niva, Umba, Varzuga, Ponoj aj.\n\n\"Bílé moře\" je šelfové moře, jehož prohlubeň současně představuje okrajově nemateřskou depresi, vzniklou na skloně krystalického Baltského štítu. Dno moře má silně členitý reliéf. V severozápadní části se nachází \"Kandalakšská propadlina\" (\"Кандалакшская впадина\") s ostře řezanými okraji zřejmě zlomového původu. Na jih od ní se nachází vyvýšenina základna \"Solověckých ostrovů\". Mnoho nevelkých podvodních vyvýšenin tzv. \"lud\" (\"луд\") se nachází v \"Oněžském zálivu\". V \"Gorle\", \"Voronke\" a \"Mezeňském zálivu\" jsou charakteristické podvodní písečné kosy, vytvořené přílivovým prouděním. Složení dna převážné části moře a \"Dvinského zálivu\" představuje jíl a písečný jíl, v \"Kandalakšském\" a \"Oněžském zálivu\" převládá písčitý a kamenitý základ. Nezřídka (hlavně blízko břehu) jsou na dně obnažené ledovcové pozůstatky. Kotlina \"Bílého moře\" byla v polední době ledové vyplněná ledem, podobně jako v případě historicky spřízněného \"Baltského moře\". Teprve když kraj ledovce odstoupil na severozápad, byla kotlina zatopena mořskou vodou.\n\nKlima je přechodové od mořského polárního k mírnému kontinentálnímu. Průměrná teplota vzduchu je v lednu od -9 do -13 °C a v červenci od 8 do 15 °C. V zimě převládají jihozápadní větry a v létě severovýchodní. Oblačnost v průběhu celého roku je velká (7 až 8 stupňů). Časté jsou mlhy. Roční úhrn srážek se zmenšuje od jihu (529 mm – \"Oněga\") k severu (282 mm \"Kanin nos\").\n\nTeplota vody na povrchu je v létě od 6,9 °C (\"Voronka\", \"Gorlo\", \"Oněžský záliv\") do 15 °C (střední část) a s objevením ledu v zimě od -1,3 do -1,7 °C uprostřed a od -0,5 do -0,7 °C v zálivech. Slanost vody je ve \"Voronce\" 34 až 34,5 ‰, v \"Gorle\" 30,5 ‰ a uprostřed 24 až 26 ‰. Led se objevuje v říjnu až v listopadu a zůstává do května až června. Hlubinné vody \"Bílého moře\" (pod 100 m) se vyznačují stálou teplotou (-1,4 °C) a slaností (30 ‰).\n\nPovrchové proudy v odkryté části moře jsou slabé, nestálé a jejich rychlost je menší než 1 km/hod. V zálivech se rychlost proudů výrazně zvyšuje. Přes \"Voronku\" a \"Gorlo\" probíhá stálá výměna vody mezi \"Bílým mořem\" a \"Barentsovým mořem\". Zde mají hlavní význam přílivové proudy. Příliv je pravidelný dvanáctihodinový od 1 m (na jihu) do 10 m (v \"Mezeňském zálivu\"). Hlubinné vody se formují v zimě při procesu ochlazování a turbulentního promíchávání v \"Gorle\".\n\nFauna je představována zástupci arktických i severních forem. Na dně žije 720 druhů, ryb je více než 60 druhů a mořských savců 5 druhů (bez občasně se zatoulaných).\n\n\"Bílé moře\" znali již Novgorodci v 11. století. Bohatství území na kožešinovou a mořskou zvěř a pohodlné mořské spojení umožnili jeho rychlé ovládnutí. Už v této době byly navázány tržní vztahy mezi národy usídlenými na březích Kaspického a \"Bílého moře\", které se utužovaly díky říčnímu spojení. Na březích \"Bílého moře\" se objevilo staré ruské osídlení (Cholmogory).\n\nOd konce 15. do začátku 18. století bylo \"Bílé moře\" významnou mořskou cestou, která spojuje \"Rusko\" se Západní Evropou. Na začátku 18. století se jeho význam zmenšil v souvislosti se založením Sankt Petěrburgu a otevřením přístupu \"Ruska\" k Baltskému moři. Od 20. let 20. století se významná část mořských transportů začala uskutečňovat přes nezamrzající přístav \"Barentsova moře\" Murmansk.\n\nPrvní hydrografické průzkumy Bílého moře jsou z poloviny 16. století. Podrobné mapování a vyměřování bylo provedeno v letech 1827-32 vědcem M. F. Rejnekem, který sestavil a vydal Atlas Bílého moře a provedl jeho hydrografický popis. Pravidelná meteorologická pozorování začala v roce 1840 a na začátku 20. století začal hydrologický průzkum. Ve druhé polovině 19. století začalo expediční zkoumání Bílého moře, během kterého se prováděl hlubokovodní hydrologický a biologický výzkum. V letech 1891-1902 byl dokončen kompletní hlubokovodní výzkum pod vedením N. M. Knipoviče. Na konci 19. a na začátku 20. století bylo dokončeno kompletní podrobné hydrografické zaměření a zmapování.\n\n\"Bílé moře\" má velký význam pro dopravu. Spojuje ekonomické oblasti na severu Evropy s přístavy v asijské části Ruska a jiných zemích. Velké přístavy \"Bílého moře\" jsou Archangelsk, Belomorsk, Oněga, Mezeň, Kem, Kandalakša, Severodvinsk a Umba. V hrubém obratu převládá dřevo, uhlí a sůl. \"Bílé moře\" je spojeno Bělomořsko-baltským kanálem s Baltským mořem a Volžsko-baltskou vodní cestou s Azovským, Černým a Kaspickým mořem. Jelikož je Bílé moře zcela obklopené ruským územím, je doprava na něm téměř výhradně vnitroruská. Archangelsk je od sovětské éry významnou základnou nejprve sovětského a nyní ruského válečného loďstva.\n\n"}
{"id": "58433", "url": "https://cs.wikipedia.org/wiki?curid=58433", "title": "Aldous Huxley", "text": "Aldous Huxley\n\nAldous Leonard Huxley (26. července 1894, Godalming, Spojené království – 22. listopadu 1963, Los Angeles, Kalifornie, USA) byl anglický spisovatel a filozof, který od roku 1937 pracoval ve Spojených státech. Nejvíce proslul svými knihami—včetně dystopického románu \"Konec civilizace\" (1931) a utopického románu \"Ostrov\" (1962)—psal ale také eseje, poezii, příběhy, cestopisy, satiry a scénáře.\n\nSvým založením byl pacifista a humanista, nemálo se také zajímal o filozofický mysticismus, duchovní univerzalismus a pozitivní potenciál psychedelické zkušenosti. Ke konci života byl v některých kruzích označován za předního intelektuála své doby.\n\nNarodil se ve Velké Británii jako syn spisovatele Leonarda Huxleyho a jeho první ženy Julie Arnoldové. Pocházel z významné rodiny Huxleyů, ze které vzešlo mnoho významných osobností anglického vědeckého a kulturního života. Jeho děd Thomas Henry Huxley byl významný přírodovědec 19. století, otec Leonard Huxley spisovatel a bratr Julian Huxley biolog. Huxleyho matka zemřela v roce 1908, právě když mu bylo 13 let. O tři roky později vážně onemocněl, což vedlo k těžkému poškození jeho zraku. V první světové válce byl pro svou oční vadu osvobozen z vojenské služby. V sedmnácti letech napsal svůj první román (nezveřejněný). Studoval literaturu na Balliol College v Oxfordu. Během první světové války strávil většinu času v „Garsington Manor“, sídle lady Ottoline Morellové ve vesnici Garsington nedaleko Oxfordu. Ve svém pozdějším románu \"Crome Yellow\" (1921) karikoval životní styl v Garsingtonu, přesto však jeho přátelství s lady Morellovou zůstalo zachováno. Právě v Garsingtonu se seznámil s Marií Nysovou, se kterou se oženil. Od svých dvaceti let se živil jako spisovatel. K nejznámějším dílům jeho prvního období patří dystopie \"Brave New World\" (česky vyšlo pod názvem \"Konec civilizace\" (1970)). Tento román napsal pod vlivem zpráv z fašistické Itálie a stalinistického Sovětského svazu, je ovlivněn Zamjatinovým románem \"My\" a ovlivňuje Orwellův román 1984, nejslavnější dystopii vůbec. Popisuje v něm společnost složenou z vyšlechtěných jedinců, kteří jsou rozděleni na kasty. Vědecký pokrok umožnil dokonale ovládnout jednotlivce, který se dobrovolně vzdává své svobody výměnou za neustálé smyslové radovánky a opájení se „zdravotně neškodnou“ drogou zvanou symbolicky „soma“. Současně psal i o pacifistických tématech (např. \"Eyeless in Gaza\"). Byl silně ovlivněn Frederickem Matthiasem Alexandrem, podle něhož dokonce pojmenoval postavu v \"Eyeless in Gaza\". Z jeho meziválečného období také pochází několik cestopisů a sbírek poezie.\n\nV říjnu 1930 večeřel s okultistou Aleisterem Crowleym, předpokládá se, že jej tehdy Crowley zasvětil do požívání peyotlu. V roce 1937 se přestěhoval do Kalifornie se svou ženou a přítelem Geraldem Heardem. Jeho přesídlením do USA začalo druhé tvůrčí období, ve kterém se hlavně zabýval mystickými tématy. Gerald Heard jej uvedl do védanty a meditace. V roce 1938 se také spřátelil s Jiddu Krišnamurtim, jehož velice obdivoval. Také se učil védantu v okruhu žáků kolem Svámího Prabhavanandy. Krátce na to napsal knihu široce pojednávající o náboženských hodnotách a idejích - \"The Perennial Philosophy\" (do češtiny přeloženo jako \"Věčná filozofie\"). Kvůli svému onemocnění byl po většinu života téměř slepý, jen díky částečné rekonvalescenci byl schopný studovat na Oxfordu. Kolem roku 1939 slyšel o Batesově metodě přirozeného zlepšení zraku a setkal se s učitelkou, která byla schopná ho této metodě naučit. On sám tvrdil, že došlo k dramatickému zlepšení jeho zraku a vydal o tom knihu nazvanou \"The Art of Seeing\", která v USA vyšla roku 1942 a ve Velké Británii v roce 1943. Zde uváděl, že po 25 letech byl opět schopný číst bez brýlí a vypětí.\n\nPo druhé světové válce požádal o americké státní občanství, ale byl odmítnut, jelikož nepozvednul zbraň na obranu USA. Pod vlivem mysticismu začal experimentovat s halucinogenní drogou mescalinem, s kterou ho seznámil psychiatr Humphry Osmond v roce 1953. Své psychedelické zkušenosti popsal v legendární knize \"The Doors of Perception\" (do češtiny přeloženo jako \"Brány vnímání\") a \"Heaven and Hell\" (do češtiny přeloženo jako \"Nebe a peklo\"). Název prvně jmenovaného titulu byl odvozen z veršů v knize \"The Marriage of Heaven and Hell\" od Williama Blakea a stal se inspirací pro název rockové skupiny The Doors. Jeho díla pojednávající o psychedelických drogách se stala velmi oblíbenými mezi ranými hippies. 24. prosince 1955 požil svou první dávku LSD. Ohledně jeho užívání psychedelických látek kolují nepravdivé představy o spisovateli, který je denně omámen mescalinem či LSD, ve skutečnosti používal tyto látky jen jednou až dvakrát ročně.\n\nV roce 1955 zemřela jeho první žena Marie na rakovinu prsu. V roce 1956 se znovu oženil, a to se spisovatelkou Laurou Archerovou, která později napsala jeho životopis. V roce 1960 mu byla diagnostikována rakovina krku. V následujících letech v průběhu zhoršující se nemoci napsal svůj utopický román \"Island\" (do češtiny přeloženo jako \"Ostrov\"). V tomto díle popisuje svou vizi společnosti, která je uspořádána tak, aby každému jedinci umožnila dosáhnout vnitřní poznání. Představil zde své názory na správné používání vědeckého pokroku a technologie, psychedelických látek, na křesťanství a buddhismus. Na smrtelné posteli, neschopný mluvit, napsal své ženě, aby mu podala LSD (\"LSD, 100 μg, intramuskulárně\"), jelikož chtěl v okamžiku smrti zažívat stav změněného vědomí způsobený drogou. Díky této události se rozšířila nepravdivá pověst, že se předávkoval LSD. Naopak zemřel klidnou smrtí následujícího rána, dne 22. listopadu roku 1963 - ve stejný den jako spisovatel C. S. Lewis a prezident J. F. Kennedy. Tato souhra inspirovala Petera Kreefta k napsání knihy \"Between Heaven and Hell: A Dialog Somewhere Beyond Death with John F. Kennedy, C. S. Lewis, & Aldous Huxley\", v níž se tři výše jmenovaní setkávají v očistci.\n\nJe považován za jednoho z nejvýznamnějších humanistických myslitelů dvacátého století. Na amerických univerzitách je rozbor jeho díla pravidelně zařazován do filozofických přednášek. Byl jedním z autorů, který zpopularizoval východní učení na západě, zejména buddhismus, i když některé jeho názory na toto učení byly zkreslené. Jeho pokusy s psychedelickými látkami ovlivnily tzv. generaci hippies. Podle něj je intelektuál člověk, který objevil něco daleko zajímavějšího nežli je sex.\n\n\n\n\n\n\n\n\n\n\n\n"}
{"id": "58439", "url": "https://cs.wikipedia.org/wiki?curid=58439", "title": "Res iudicata", "text": "Res iudicata\n\nRes iudicata (též \"res judicata\") označuje v právu věc pravomocně rozhodnutou soudem nebo jiným příslušným orgánem.\nZpravidla se používá ve spojení překážka rei iudicatae (překážka věci pravomocně rozhodnuté). Jedná se o negativní podmínku řízení, spočívající v tom, že jakmile bylo o totožné věci pravomocně rozhodnuto, nemůže být tatáž věc v rozsahu závaznosti výroku rozhodnutí projednávána znovu; totožnost věci je dána stejným předmětem řízení a stejnými účastníky.\n\nVěcí rozsouzenou nazýváme spor, který byl ukončen soudním výrokem; uskutečňuje se buď odsuzujícím nebo zprošťujícím rozsudkem.\n\n\"Res iudicata dicitur, quae finem controversiarum pronuntiatione iudicis accipit: quod vel condemnatione vel absolutione contingit.\" \n\n(Modestinus, Digesta 42, 1, 1).\n\n\"Je nepochybné, že správní orgán může vydat rozhodnutí jen tehdy, jestliže dosud neexistuje. Neexistence rozhodnutí znamená, že buď dosud v určité formě (písemné či ústní) nebylo vydáno, anebo vydáno bylo, ale trpí takovými těžkými vadami, které měly za následek jeho nicotnost (tj. neexistenci, nulitu). Pokud z uvedených důvodů nelze považovat rozhodnutí za neexistující, čili je prokázáno, že rozhodnutí správního orgánu vydáno bylo a netrpí takovými těžkými vadami, které by mohly způsobit jeho nicotnost, brání překážka rei iudicatae (překážka věci rozhodnuté) dalšímu rozhodnutí ve stejné věci.\"\n\n\"Zamítnutí návrhu na nařízení výkonu rozhodnutí nezakládá překážku věci pravomocně rozhodnuté ve vztahu k novému návrhu na nařízení výkonu rozhodnutí podle stejného exekučního titulu.\"\n\n\"Podle § 159a odst. 5 o. s. ř. jakmile bylo o věci pravomocně rozhodnuto, nemůže být projednávána znovu. Předpokladem je, že jde o totožnou pravomocně rozsouzenou věc. Totožnost věci je dána totožností účastníků řízení (žalobce a žalovaného) a totožností předmětu řízení. O totožnost předmětu řízení jde v případě, že v novém řízení se jedná o tentýž nárok, opírající se o tentýž právní důvod, a to za podmínky, že tento důvod plyne ze stejného skutkového stavu jako v předchozím řízení. Pro posouzení, zda je dána překážka věci pravomocně rozsouzené, není však významné, jak byl skutek, který je předmětem řízení, posouzen soudem po právní stránce.\"\n\n\"Odpadne-li překážka věci rozsouzené, pokračuje se v dřívějším stíhání, aniž je třeba zrušit usnesení o zastavení pozdějšího, nepřípustného trestního stíhání pro týž skutek téhož obviněného (§ 11 odst. 1 písm. f) tr. ř.). Toto usnesení netvoří překážku rei iudicatae ve vztahu k dřívějšímu stíhání , které se po zrušení pravomocného rozhodnutí, jímž bylo ukončeno, znovu vede.\"\n\n\"Právo Společenství brání použití zásady překážky věci pravomocně rozsouzené, pokud tato zásada brání vrácení státní podpory, která byla poskytnuta v rozporu s právem Společenství.\" \n\n"}
{"id": "58446", "url": "https://cs.wikipedia.org/wiki?curid=58446", "title": "Evropský parlament mládeže", "text": "Evropský parlament mládeže\n\nEvropský parlament mládeže (anglicky European Youth Parliament – EYP) je nepolitická a nevýdělečná mezinárodní studentská organizace. EYP pořádá konference, na kterých převážně středoškolští studenti diskutují o různých tématech evropské politiky. EYP byl založen v roce 1987 ve Francii. Od roku 2005 spadá pod německou nadaci Schwarzkopf-Stiftung Junges Europa, která zajišťuje jeho nepolitický a neziskový charakter.\n\nV jednotlivých státech Evropy působí takzvané „národní komise“ – smluvně vázané organizace jednající jménem EYP ve své zemi. EYP nepůsobí pouze v Evropské unii, ale v mnoha dalších zemí Evropy. V roce 2014 EYP sdružoval národní komise z 39 zemí.\n\nEvropský parlament mládeže v ČR, z.s. (EPM v ČR) je zapsaný spolek pořádající studentské konference a další vzdělávací akce určené středoškolským studentům, kterých se každý rok účastní přes 1000 studentů středních škol. EPM v ČR navíc vybírá delegáty, kteří reprezentují ČR na mezinárodních zasedáních. EPM v ČR vznikl na ustavující schůzi 27. listopadu 1998 a jako občanské sdružení byl registrován 18. ledna 1999. Členy jsou studenti, kteří absolvovali zahraniční zasedání EYP a učitelé, kteří mají zájem se podílet na rozvoji organizace. V roce 2014 byla EPM v ČR udělena Cena evropského občana jako uznání mimořádných výsledků v oblasti evropské angažovanosti, integrace a spolupráce.\n\nNárodní výběrové konference (NVK) jsou jednou z hlavních aktivit Evropského parlamentu mládeže v České republice. NVK se koná jednou ročně (zpravidla na jaře) a jejím hlavním účelem je vybrat dvě delegace (čítající pět členů), které se následně zúčastní mezinárodních zasedání EYP. První Národní výběrová konference byla uspořádána v roce 1999. Těchto konferencí se zúčastnilo přes padesát středních škol, což znamená zhruba pět set studentů.\n\nNa rozdíl od Národní výběrové konference se Českého fóra neúčastní školní týmy, ale studenti jako jednotlivci. Delegáty jsou pouze studenti z ČR, ale v týmu facilitátorů jsou i členové EYP ze zahraničí.\n\nOd Českého fóra nebo Národní výběrové konference se Evropské fórum liší nejen délkou konání, ale především množstvím a škálou účastníků, neboť tohoto zasedání se účastní zahraniční delegace vybrané vždy národní komisí EPM daného státu. Evropských fór se účastní cca 130 delegátů a až 50 členů organizačního týmu složeného ze zkušených vedoucích komisí, žurnalistů a organizátorů z mnoha zemí.\n\nProjekt Understanding Europe je politicky neutrální a nezávislý vzdělávací program o Evropské unii pro žáky středních škol, jehož úkolem je žáky interaktivní formou seznámit se základními principy fungování Evropské unie. Původně německý projekt pod hlavičkou Schwarzkopf Stiftung Young Europe s úspěchem přispívá ke zvyšování politického povědomí v mnoha státech Evropy.\n\nMezinárodní zasedání EYP trvá 10 dnů a koná se třikrát do roka v různých evropských zemích. Jeho náplň tvoří procedurálně věrná kopie práce Evropského parlamentu. Ta je obohacena doprovodným programem a aktivitami. Jarní a podzimní zasedání jsou vyhrazena delegacím středních škol účastnických států, letní potom jednotlivcům, kteří se již některého mezinárodního zasedání zúčastnili.\n\nDo kategorie regionálních fór patří další konference Evropského parlamentu mládeže, které jsou otevřené mezinárodní účasti. Ročně se jich po celé Evropě uspořádá několik desítek. Výraz „regionální fórum“ se v žargonu Evropského parlamentu mládeže drží od doby, kdy byly na tyto akce zvány pouze delegace z určitého regionu. Dnes se ale většiny regionálních fór účastní delegace z různých částí Evropy. Některé národní organizace Evropského parlamentu mládeže proto nyní svá regionální fóra nazývají „European Forum“ a podobně - to je případ i České republiky.\n\nDalší zmatek způsobuje fakt, že v některých zemích se pojmem „regionální fórum“ označuje místní předkolo národní výběrové konference. Tak je tomu například ve Finsku nebo ve Francii.\n\n\n"}
{"id": "58459", "url": "https://cs.wikipedia.org/wiki?curid=58459", "title": "Celulární radiová síť", "text": "Celulární radiová síť\n\nCelulární neboli buňková rádiová síť je rádiová telekomunikační síť, v níž komunikaci v rozlehlejší geografické oblasti zajišťuje množství základnových stanic, které svým dosahem vytvářejí soustavu vzájemně se překrývajících poměrně malých buněk. Název celulární pochází z latinského slova „celula“ neboli buňka.\n\nDíky použití rádiových vln nejsou jednotlivé stanice vázány na místa, kde končí komunikační vedení, proto mluvíme o mobilních stanicích. Spojení jednotlivých buněk poskytuje rádiové pokrytí větší geografické oblasti. To umožňuje, aby větší množství přenosných stanic (např. mobilní telefony, pagery, apod.) mohlo komunikovat spolu navzájem a s pevnými stanicemi a telefony kdekoli v síti, prostřednictvím základnových stanic, i když se některé z mobilních stanic během vysílání pohybují mezi buňkami.\n\nKaždá buňka celulární sítě je obsluhována vysílačem a přijímačem, které pokrývají určité území, jenž navazuje na území pokryté jinými buňkami (vysílači). Mobility management sítě vhodným způsobem automaticky přepojuje mobilního účastníka mezi jednotlivými buňkami, aby mohl používat služby sítě bez potřeby manuálního přepínání a výběru jednotlivých vysílačů. Celulární radiové sítě se používají pro přenos hovorů a dat a je možné je dále dělit na veřejné (např. sítě mobilních telefonů) a neveřejné (firemní sítě, policie, atd.).\n\nV České republice byla jako první veřejná celulární síť zprovozněna síť NMT 450 firmy Eurotel v posledním desetiletí dvacátého století. V současné době se provozují sítě GSM, UMTS, CDMA a v neveřejných službách pak systémy na bázi MATRA, TETRA, TETRAPOL, MPT1327, SmartNet a další.\n\nCelulární systémy pracují frekvencích od 300 MHz do cca 3 GHz.\n\nBuňkové sítě mají následující výhody oproti jiným řešením:\n\n\nPříklad jednoduchého buňkového systém, který je předchůdcem mobilních telefonních sítí je rádiový systém používaný taxislužbou. Společnost provozující taxislužbu má několik vysílačů rozmístěných po městě, které mohou komunikovat spolu navzájem.\n\nAby uživatel telefonu nebyl vázán pouze na místa, kde je k dispozici telefonní vedení, používají mobilní telefony pro komunikaci rádiové vlny. Rádiové vlny mají omezený dosah, který závisí na mnoha faktorech; mezi nejvýznamnější patří:\n\n\nPokud by mobilní telefony komunikovaly spolu přímo, dosažení potřebných parametrů by šlo na úkor pohodlí uživatele (větší výkon větší odběr z baterie nižší výdrž nebo větší hmotnost baterie; lepší anténa rozměrnější s nutností směrování; lepší prostředí pro šíření vln telefonovat ze střechy nebo z rozhledny). Proto mobilní telefony komunikují se základnovými stanicemi, které mohou používat vyšší výkon vysílače, kvalitnější přijímač, směrové antény s vyšším ziskem umístěné vysoko na terénem. Pro pokrytí území většího než několik desítek kilometrů čtverečních je potřeba použít více základnových stanic, které zajistí, že mobilní telefon je vždy dostatečně blízko od nejméně jedné z nich.\n\nBuňkový rádiový systém. Geografická oblast, která má být pokryta rádiovou službou je rozdělena na buňky pravidelných tvarů, které mohou být šestiúhelníkové, čtvercové, kruhové nebo jiných pravidelných tvarů, ale šestiúhelníkové buňky jsou nejpoužívanější. Každé z buněk je přiděleno několik frekvencí\n(\"f\" - \"f\"), které mají odpovídající rádiové základnové stanice. Stejné frekvence mohou být použity v jiných buňkách, za předpokladu, že stejné frekvence nejsou znovu použity v sousedních buňkách což by způsobovalo mezikanálové rušení.\n\nZvětšená kapacita buňkové sítě v porovnání se sítí s jedním vysílačem pramení z faktu, že stejné radiové frekvence mohou být znovu použity v různých oblastech pro úplně jiná vysílání. V případě jediného vysílače, pouze jeden přenos vysílání mohou být použity na libovolném frekvenci. Naneštěstí existuje nevyhnutelně určitá úroveň rušení signálem z ostatních buněk, které používají stejné frekvence. Proto u FDMA systémů musí být mezi dvěma buňkami, které používají stejnou frekvenci, aspoň jedna buňka, která jí nepoužívá.\n\nV jednoduchém případě rádiové sítě taxislužby, umožňuje každá stanice ruční výběr kanálu. Když řidič přejede z oblasti pokryté jednou základnovou stanicí do jiné, musí přeladit na jiný kanál. Řidiči vědí, jaká frekvence přibližně pokrývá jakou oblast. Když nemohou zachytit signál ze základnové stanice, zkoušejí další kanály, dokud nenajdou kanál v němž je dostatečně silný signál základnové stanice. V každém okamžiku může vysílat pouze jeden taxikář, ten, který je vybrán operátorem základnové stanice (což funguje jako time division multiple access (TDMA)).\n\nPro rozlišení signálů z několika různých vysílačů se používá frekvenční multiplex (FDMA) a kódové dělení (CDMA).\n\nU FDMA se vysílací a přijímací frekvence použité v každé buňce liší od frekvencí použitých v sousedních buňkách. V jednoduché síti taxislužby taxikář musí ručně přeladit na frekvenci zvolené buňky, aby komunikoval se stanicí, která má nejsilnější signál, a která není rušena signály z jiných buněk.\n\nPrincip CDMA je složitější, ale výsledek je stejný: mobilní stanice si mohou vybrat jednu buňku, se kterou budou komunikovat.\n\nOstatní metody multiplexování, jako polarization division multiple access (PDMA) a time division multiple access (TDMA), nelze použít pro oddělení signálu z jedné buňky od jiných, protože efekt obou se liší podle místa. Time division multiple access se však v mnoha systémech používá v kombinaci s FDMA nebo CDMA pro zvětšení počtu komunikačních kanálů v jedné buňce.\n\nKlíčovou charakteristikou buňkové sítě je možnost používat stejnou frekvenci v různých buňkách pro zvýšení jak pokrytí a kapacitu. Jak je uvedeno výše, sousední buňky musí používat různé frekvence, ale není problém, aby dvě vzdálenější buňky používaly stejné frekvence. Faktory, které ovlivňují znovupoužitelnost frekvencí jsou bezpečnostní vzdálenost a reuse faktor.\n\nBezpečnostní vzdálenost (reuse distance) \"D\" se počítá podle vzorce\n\nkde \"R\" je poloměr buňky a \"N\" je počet buněk ve skupině, která používá odlišné frekvence. Poloměr buněk může kolísat v rozsahu 1 km až 30 km. Okraje buněk se navíc musí překrývat a velké buňky mohou být rozděleny na menší.\n\nFaktor znovupoužití frekvence je poměr, v němž stejné frekvence mohou být použity v síti. Vyjadřuje se jako \"1/K\" (u některých autorů \"K\"), kde \"K\" je počet buněk, které nemohou používat stejné frekvence pro vysílání. Obvyklé hodnoty pro faktor frekvenčního znovupoužití jsou 1/3, 1/4, 1/7, 1/9 a 1/12 (nebo 3, 4, 7, 9 a 12 podle způsobu zápisu).\n\nPři použití \"N\" sektorových antén nasměrovaných do různých směrů z jedné základnové stanice, může základnová stanice obsluhovat N sektorů. \"N\" je obvykle 3. reuse pattern \"N/K\" označuje další rozdělení frekvence mezi \"N\" sektorových antén na základnovou stanici. Mezi poměry používané v současných a historických sítích jsou 3/7 (severoamerický AMPS), 6/4 (NAMPS firmy Motorola), a 3/4 (GSM).\n\nPokud celková dostupná šířka pásma je \"B\", může každá buňka používat nejvýše pásmo šířky \"B/K\", a každý sektor pásmo šířky \"B/NK\".\n\nSystémy používající kódový multiplex ( ) používají širší frekvenční pásmo pro dosažení stejné rychlosti vysílání jako FDMA, což je ale vyrovnáno schopností používat faktor frekvenčního znovuvyužití 1, například s reuse pattern 1/1. Jinými slovy, sousední základnové stanice používají stejné frekvence, a různé základnové stanice a uživatelé jsou rozlišeny pomocí kódů místo frekvencí. I když \"N\" je v tomto případě 1, neznamená to, že CDMA buňka má pouze jeden sektor, ale celá šířka pásma buňky je dostupná v každém sektoru.\n\nPodle velikosti města, rádiový systém taxislužby nemusí opakovaně používat stejné frekvence v jednom městě, ale v jiných městech mohou být použity stejné frekvence. Naproti tomu ve velkých městech bude nutné, aby se stejná frekvence používala ve více místech.\n\nV poslední době se používají i systémy využívající ortogonální multiplex s frekvenčním dělením jako LTE s frekvenčním znovupoužitím 1. Protože takové systémy nešíří signál v různých frekvenčních pásmech,\nmezibuňkový management rádiových prostředků musí být použit pro koordinaci přidělování prostředků mezi základnovými stanicemi a pro omezení mezibuňkového rušení. Existují různé prostředky Inter-cell Interference Coordination (ICIC) definované různými standardy. Koordinované plánování, MIMO pro vícesektorové antény stejně jako tvarování vyzařovacího diagramu jsou další příklady správy mezibuňkových rádiových prostředků, které mohou být v budoucnu standardizovány.\n\nI když původní anténní stožáry základnových stanic byly uprostřed buňky a používaly všesměrové antény, mapa buněk může být překreslena se základnovými stanicemi umístěnými v místě, kde se stýkají tři buňky. Každá věž má tři sady směrových antén nasměrované do tří různých směrů, která se liší o 120° pro každou buňku (celkem 360°) a přijímají/vysílají do třech různých buněk na různých frekvencích. To poskytuje minimálně tři kanály (ze tří věží) pro každou buňku. Čísla na obrázku jsou čísla kanálů, které se opakují každé 3 buňky. Větší buňky mohou být dále rozděleny na menší v místech, kde se očekává větší provoz.\n\nPrakticky každý buňkový systém používá nějakou metodu vysílání pro všechny (broadcast). To může být použito přímo pro distribuci informací více mobilním stanicím, například v systémech mobilní telefonie, ale nejdůležitější použití všeobecného vysílání je pro předávání informací o kanálu, který má používat mobilní stanice pro komunikaci se základnovou stanicí. Tento postup se nazývá stránkování. Používají se tři způsoby stránkování: sekvenční, paralelní a selektivní.\n\nV různých sítích se detaily procesu stránkování liší, ale obvykle je známý omezený počet buněk, kde se může telefon nacházet (tato skupina buněk se v GSM a UMTS nazývá Location Area, v GPRS (paketová data) se nazývá Routing Area; u LTE, jsou buňky seskupeny do tak zvaných Tracking Areas). Stránkování se provádí posíláním broadcast zpráv všem těmto buňkám. Stránkovací zprávy mohou být použity i pro přenos informací. To se stává u pagerů, v CDMA2000 systémech pro posílání SMS zpráv, a v UMTS sítích, kde umožňuje dosažení nízké latence pro downlink v paketových spojeních.\n\nV jednoduchém rádiovém systému taxislužby, když taxi vyjede z prostoru pokrytého signálem jedné základnové stanice do prostoru pokrytého jinou, taxikář musí ručně přeladit z jedné frekvence na jinou podle potřeby. Pokud byla komunikace přerušena kvůli ztrátě signálu, taxikář musí požádat operátora základnové stanice o zopakování zprávy na nové frekvenci.\n\nPokud se v buňkovém systému mobilní stanice při komunikaci pohybují mezi buňkami, přechod mezi frekvencemi buněk se děje elektronicky bez přerušení a bez zásahu operátora základnové stanice nebo ruční akce účastníka. Toto se nazývá předání spojení ( ). Nový kanál je typicky vybrán automaticky pro mobilní stanici na nové základnové stanici, která s ní bude komunikovat. Mobilní zařízení pak automaticky přepne z aktuálního kanálu na nový kanál a komunikace pokračuje.\n\nDetailní postup, jak mobilní stanice přechází od jedné základnová stanice k jiné jsou v různých sítích různé (viz příklad níže jak mobilní síť provádí handover).\n\nNejdůležitější příklad buňkové sítě je mobilní síť. Mobilní telefon je přenosný telefon, který přijímá nebo navazuje spojení pomocí (základnové stanice) nebo vysílací věž. Pro komunikaci s mobilním telefon se používají rádiové vlny.\n\nModerní mobilní sítě používají buňkovou architekturu, protože rádiové frekvence jsou omezený sdílený prostředek. Základnové stanice a telefony mění frekvenci podle příkazů počítače a používají vysílače s nízkým výkonem, takže omezený počet rádiových frekvencí může být současně používán mnoha volajícími s nižším rušením.\n\nMobilní operátor používá buňkovou síť, aby dosáhl jak pokrytí tak potřebnou komunikační kapacitu pro své účastníky. Větší geografické oblasti jsou rozděleny na menší buňky, aby se zabránilo ztrátě signálu, který příliš nepřesahuje přímou viditelnost a umožnilo pracovat v dané oblasti většímu počtu aktivních telefonů. Všechny základnové stanice jsou propojeny s mobilní telefonní ústřednou, která zajišťuje připojení na veřejnou telefonní síť.\n\nVe větších městech mají buňky velikost do 1 kilometru, zatímco ve venkovských oblastech mohou mít velikost do 10 km. V nezastavěných otevřených oblastech se může uživatel připojovat k základnovým stanicím až na vzdálenost 40 km.\nProtože téměř všechny mobilní telefony používají buňkovou technologii, včetně GSM, CDMA2000, a AMPS (analog), termín \"buňkový telefon\" je v některých zemích, např. v USA ekvivalentem termínu \"mobilní telefon\". Satelitní telefony, které nekomunikují s pozemní základnovou stanicí přímo, ale nepřímo pomocí satelitu, jsou také mobilní telefony.\n\nMezi nejrozšířenější technologie digitálních buňkových sítí patří:\n\n\nZákladní prvky buňkové mobilní rádiové sítě jsou:\n\n\nTato síť je základem sítě GSM. Mnoho funkcí, které síť provádí, aby poskytla účastníkovi požadované služby včetně řízení mobility, registrace, spojování hovorů, a předávání mezi buňkami.\n\nLibovolný telefon se připojuje do sítě prostřednictvím RBS (Radio Base Station) přes základnovou stanici, které zajišťuje propojení s mobilní telefonní ústřednou ( ). MSC poskytuje připojení k veřejné telefonní síti (PSTN). Směr z telefonu k RBS se nazývá \"uplink\", opačný směr \"downlink\".\n\nPro efektivní využití radiových kanálů se používají následující multiplexní a přístupová schémata: frekvenční multiplex (FDMA), časový multiplex (TDMA), kódový multiplex (CDMA), a prostorový multiplex (SDMA).\n\nKdyž se uživatel s telefonem přesune během hovoru z oblasti jedné buňky do jiné, mobilní stanice začne hledat nový kanál, aby se k němu připojila a aby nedošlo k přerušení hovoru. Jakmile nový kanál najde, síť dá příkaz mobilní jednotce, aby přepnula na nový signalizační i hovorový kanál.\n\nU CDMA sdílí více telefonů jeden rádiový kanál. Signály jsou rozlišovány pomocí pseudonáhodného kódu (PN kód), který je pro každý telefon jiný. Když se účastník pohybuje mezi buňkami, telefon navazuje radiové spojení s více základnovými stanicemi (nebo sektory jedné stanice) současně. Tomu se říká \"soft handoff\", protože na rozdíl od tradiční buňkové technologie neexistuje žádný definovaný bod, kde telefon přepíná na novou buňku.\n\nU IS-95 a u starších analogových systémů jako NMT není možné před přechodem mezi frekvencemi testovat budoucí kanál během komunikace. V tomto případě se musí používat jiné techniky jako pilotní majáky v IS-95. To znamená, že při hledání nového kanálu se téměř vždy objeví krátká přestávka v komunikaci následované nebezpečím neočekávaného návratu na starý kanál.\n\nPokud komunikace neprobíhá nebo může být přerušena, je možné, aby mobilní jednotka přešla sama z jedné buňky do jiné a pak to oznámila základnové stanici se silnějším signálem.\n\nVliv frekvence na velikost buňky znamená, že určité frekvence slouží lépe pro určitá účely. Nižší frekvence, jako 450 MHz NMT, slouží velmi dobře pro pokrytí venkova. GSM 900 (900 MHz) je vhodné pro řidčeji osídlené městské oblasti. Frekvence GSM 1800 (1.8 GHz) jsou omezovány stavebními konstrukcemi. UMTS s frekvencí 2.1 GHz má velmi podobné vlastnosti jako GSM 1800.\n\nVyšší frekvence jsou nevýhodné z hlediska velikosti pokrytí, ale výhodné z hlediska kapacity. Tak je možné používat pikobuňky pokrývající např. jedno poschodí budovy, a stejné frekvence mohou být použity i pro téměř sousedící buňky.\n\nOblast buňky se může také měnit kvůli rušení od ostatních vysílačů uvnitř i mimo buňku. To platí zvláště pro CDMA systémy. Přijímač vyžaduje určitý odstup signál-šum, vysílač nesmí vysílat příliš vysokým výkonem, aby nezpůsoboval rušení ostatních vysílačů. Když se přijímač vzdaluje od vysílače, přijímaný výkon se snižuje, takže algoritmus řízení výkonu (power control) vysílače zvětšuje vysílací výkon, aby se dosáhlo požadované úrovně přijímaného signálu. Když rušení (noise) převýší signál přijímaný z vysílače, a výkon vysílače už nemůže být zvýšen, signál začne být narušen a nakonec se stane nepoužitelným. V systémech používajících CDMA, je vliv rušení od jiných mobilních vysílačů ve stejné buňce v oblasti pokrytí velmi znatelný a má speciální jméno \"dýchání buněk\".\n\nBuňkové pokrytí lze vidět na mapách pokrytí poskytovaných skutečnými operátory na jejich webech. V některých případech je na nich vyznačeno i umístění vysílače, v jiných jej lze určit podle místa nejsilnějšího signálu.\n\nNásledující tabulka ukazuje závislost oblasti pokrytí jedné buňky na frekvenci pro síť CDMA2000:\n\n"}
{"id": "58477", "url": "https://cs.wikipedia.org/wiki?curid=58477", "title": "Železná opona (divadlo)", "text": "Železná opona (divadlo)\n\nŽelezná opona v divadle je požárně dělící konstrukce, která slouží k oddělení prostoru jeviště od hlediště.\n\nŽelezné opony se v Rakousku staly povinnou výbavou větších divadel v 80. letech 19. století. Přispěl k tomu zejména tragický požár se stovkami obětí ve vídeňském divadle Ringtheater v roce 1881, shodou okolností ve stejném roce, kdy se odehrál i požár Národního divadla,\n\nNapříklad železná opona v Národním divadle v Praze váží 12 tun, má rozměry přes 12 × 12 m, a tloušťku 15 cm. Současná opona je kopií původní, zdobené Františkem Kyselou.\n\nTermín železná opona se později přenesl do politiky, kde označoval nepropustnou hranici kolem východního bloku během studené války.\n\n"}
{"id": "58483", "url": "https://cs.wikipedia.org/wiki?curid=58483", "title": "Hasicí přístroj", "text": "Hasicí přístroj\n\nHasicí přístroj (hovorově \"hasičák\" nebo \"minimax\") je jedním z věcných prostředků požární ochrany. Slouží především k operativnímu zdolávání požárů v počáteční fázi rozvoje.\n\nKonkrétně se dle vyhlášky MV 246/2001 Sb. o stanovení podmínek požární bezpečnosti a výkonu státního požárního dozoru (vyhláška o požární prevenci) jedná o vyhrazený druh věcného prostředku požární ochrany, na jehož projektování, instalaci, provoz, kontrolu, údržbu a opravu jsou kladeny zvláštní požadavky.\n\nVybavení prostor hasicími přístroji určuje požárně bezpečnostní řešení stavby nebo obdobná dokumentace, která je součástí ověřené projektové dokumentace.\n\nV případě prostor a zařízení právnických a podnikajících osob, u nichž nebylo množství a druhy stanoveny nebo, kde povinné vybavení hasicími přístroji nelze jednoznačně prokázat, jsou jejich vlastníci (provozovatelé) povinni zajistit vybavení, v návaznosti na § 2 odst. 5 vyhlášky MV č. 246/2001 Sb. kde se mimo jiné uvádí, že se instalují alespoň hasicí přístroje s určitou hasební schopností na každých započatých 200 m² z půdorysné plochy podlaží objektu.\n\nNavíc je nutné vzít v potaz vyhlášku MV 23/2008 Sb. (o technických podmínkách požární ochrany staveb), kde je stanoveno, např. že minimálně jedním hasicím přístrojem s hasební schopností 34A musí být vybaven rodinný dům.\n\nHasicí přístroje se instalují tak, aby byly snadno viditelné a volně přístupné. Hasicí přístroje se umísťují v prostorách, kde je největší riziko vzniku požáru.\n\nPřenosné hasicí přístroje umístěné na svislé stavební konstrukci musí mít rukojeť max. 150 cm nad zemí. Pokud jsou hasicí přístroje umístěny na vodorovné stavební konstrukci, musí být vhodným způsobem zajištěny proti pádu.\n\nProvozuschopnost hasicího přístroje se prokazuje dokladem o jeho kontrole, kontrolním štítkem a plombou spouštěcí armatury.\n\nLegislativa určuje povinnost provádění každoročních kontrol provozuschopnosti u všech typů hasicích přístrojů a periodických kontrol jednou za tři roky (u vodních a pěnových hasicích přístrojů), resp. pět let (u ostatních hasicích přístrojů).\n\nKontroly, údržbu a opravy vyhrazených druhů věcných prostředků požární ochrany může provádět pouze osoba, která splní podmínky stanovené právními předpisy, normativními požadavky a průvodní dokumentací výrobce konkrétního typu hasicího přístroje, tj. pouze oprávněná osoba.\n\nKromě uvedeného je třeba přihlédnout ke skutečnosti, že HP spadá podle vyhlášky 18/1979 Sb. Českého úřadu bezpečnosti práce a Českého báňského úřadu mezi vyhrazená tlaková zařízení. Z toho důvodu je nutno dodržet další opatření vztahující se k vyhrazeným tlakovým zařízením, např. vhodné uchycení HP, provádění revizí a tlakových zkoušek, které obvykle zajistí revizní technik oprávněný k revizím HP.\n\nHasicí látkou je voda, která obsahuje uhličitan draselný, chránící proti zamrznutí. Nelze s ním hasit elektrická zařízení pod napětím. Má nejnižší účinnost, hasebním účinkem vody je především ochlazování (chladicí efekt). Vodní hasicí přístroje jsou vhodné pro hašení požárů pevných látek. Nesmí být použit k hasení hořících alkalických kovů, k hasení látek, které reagují s vodou ani k hašení hořících tuků a olejů. Příkladem byl přístroj Minimax.\n\nKromě vody obsahuje i pěnidlo, které při provzdušnění vytváří pěnu. Díky pěnidlu dochází k snazšímu smáčení, ale především vytvořená pěna izoluje hořící látky od vzdušného kyslíku – pracuje na principu dusivého efektu. Proto lépe než samotná voda hasí pevné látky, ale především se používá k hašení hořlavých kapalin. Pouze u hasicích přístrojů s náplní pěnidla typu AR (\"alcohol resistant\") jimi lze hasit i polární kapaliny, například líh nebo aceton, které standardní pěnu rozpouštějí. Při použití pěnidel typu AFFF významně působí izolační efekt (zabraňuje výstupu hořlavých par a plynů z pásma hoření a zároveň přístupu kyslíku). Přístrojem nelze hasit elektrická zařízení pod napětím, protože pěna je vodivá.\n\nNesmí se používat na hašení požárů třídy F, protože při styku vody s hořícím tukem nebo olejem může dojít k výraznému rozšíření požáru až výbuchu.\n\nHasivem je speciální nebo univerzální jemný prášek, hnaný plynem. Jedná se o velmi účinné hasivo, jehož velkou výhodou je nevodivost. Proto je možné s ním hasit i elektrická zařízení pod napětím. Hasebním efektem je stěnový efekt. Je nevhodný do prostoru, kde jsou přístroje citlivé na prach (elektronická zařízení atd.).\n\n\"Jako hasivo třídy BC se nejčastěji používá:\"\n\"Hasící směsi BC:\"\n\"Jako hasivo třídy ABC se nejčastěji používá:\"\n\"Hasící směsi ABC:\"\n\"Jako hasivo při hašení kovů se nejčastěji používá:\"\nHasicí směs na kovy je především Totalit M.\n\nHasivem je oxid uhličitý. Hasivo má po opuštění tlakové nádoby velmi nízkou teplotu – při ústí hubice asi −30 °C, proto je nutné hubici držet jen za držadlo. Nelze jím hasit sypké materiály, neboť proud plynu je velmi prudký a hořící sypký materiál by byl rozfouknut. Není vhodný pro hašení pevných látek (dřeva apod.). Jeho použití v uzavřeném prostoru je nebezpečné. K hašení lze využít nejen sníh, ale i plyn, který z hubice uniká po vyčerpání sněhu. Přístrojem lze hasit elektronická zařízení pod napětím do 1 kV, hořlavé kapaliny i hořící plyny.\n\nHasivem jsou halonové plyny. Jedná se o nejúčinnější hasební látku. Hasebním účinkem je fyzikálně-chemický efekt. Hasivo má však negativní vliv na ozónovou vrstvu Země a je jedovaté. Nesmí se proto používat ve špatně větratelných prostorách, na žhoucí látky a na požáry lehkých kovů. V současné době (rok 2008) jsou některá hasiva do halonových hasicích přístrojů zakázaná (Halon 1211, 1301, hasivo FM100) nebo je omezeno jejich použití (hasivo Halotron I). Jsou však vyvinuty jejich velmi účinné náhrady. V současné době se již téměř nevyrábějí a nahrazují je přístroje plněné CO (sněhové). Novými náhradami jsou hasicí přístroje s obsahem hexafluoropropanu. Toto hasivo není zakázáno žádnými mezinárodními úmluvami, je netoxické. Znamená při hašení obrovskou výhodu - je nyní nejúčinnějším hasivem. Hasí všechny běžné hořlaviny, ale není schopen zlikvidovat žhnutí. Je čisté hasivo (halotron uhasí látku, poté se rozptýlí do vzduchu a nezůstanou po něm stopy - je tedy vhodný např. pro archivy - bez rizika promáčení.) Nezůstávají po něm žádná rezidua a nezpůsobuje teplotní šok. Je proto poměrně drahý, jeho cena se pohybuje okolo 5 000 Kč.\nHistoricky se používaly hasicí přístroje plněné tetrachlormethanem, při hašení však vznikají nebezpečné jedovaté zplodiny obsahující fosgen.\n\nPodle provedení rozlišujeme:\n\nJednotlivé hasicí přístroje je možné použít na požáry různých látek. Za tímto účelem se požáry dělí do následujících tříd:\n\nNa hasicích přístrojích je uvedena i jejich hasicí schopnost.\n\nPříklad pro třídu požáru A: Např. „34 A“ znamená, že se jedná o hasicí přístroj, který je vhodný pro hašení pevných látek, a že je schopen uhasit požár, který odpovídá požáru dřevěné hranice dlouhé 3,4 m, široké 0,5 m a vysoké 0,56 m.\n\nPříklad pro třídu požáru B: Např. hasicí schopnost 233B znamená uhasit v kruhové vaně celkem 233 litrů směsi hořlavé kapaliny 1. třídy nebezpečnosti\n\n"}
{"id": "58485", "url": "https://cs.wikipedia.org/wiki?curid=58485", "title": "High-definition television", "text": "High-definition television\n\nHigh-definition television (HDTV), neboli televize s vysokým rozlišením označuje formát vysílání televizního signálu s výrazně vyšším rozlišením, než jaké umožňují tradiční formáty (PAL, SECAM, NTSC) a SDTV. HDTV se vysílá digitálně, a může tak být použita jako jeden z formátů digitální televize DVB. V současné době je HDTV definována pro rozlišení 1080 prokládaných (tzv. 1080i) nebo neprokládaných (progresivních; tzv. 1080p) řádků, případně 720 neprokládaných řádků (tzv. 720p). Rozměry obrazu jsou v poměru .\n\nPro označení formátů obrazu HDTV se používají tři údaje:\n\nPrvní údaj o počtu řádků udává rozlišení obrazu — 720 řádků znamená rozlišení 1280 na 720 pixelů, 1080 řádků se rovná 1920×1080 pixelů.\n\nDruhý údaj říká, jestli má obraz prokládané či neprokládané řádkování - rozdíl spočívá v tom, že neprokládané video vykreslí za sekundu např. 25 kompletních snímků, kdežto prokládané video vykreslí za sekundu 50 půlsnímků, tj. každý jeden plný snímek se rozdělí na snímek pouze s lichými a na snímek pouze se sudými řádky, které jsou promítnuty po sobě. Divák tak uvidí zhruba stejné množství obrazové informace, jako kdyby se díval na neprokládané video s 25 snímky za sekundu, avšak v rychlejším sledu. Toto prokládání umožnilo zvýšit u vakuových obrazovek snímkovou frekvenci z 25 snímků na 50 půlsn./s, takže poblikávání obrazu nebylo tak nepříjemné (pravda je ale taková, že původně se předpokládalo, že bude ke snímkové synchronizaci použito kmitočtu sítě. Proto také ten posun z 24 políček filmu na 25 snímků televize). Zároveň obraz s 50 půlsn./s dává pocit plynulejšího pohybu. V dobách analogové televize bylo prokládání přínosné pro subjektivní zlepšení obrazu při stejném objemu obrazové informace.\n\nModerní zobrazovače problémy s poblikáváním v rytmu obrazové frekvence nemají, proto se od kompromisního prokládaní upouští. V normě HDTV se dnes vysílá prokládaně jen u nejvyššího rozlišení 1920×1080 pixelů. Avšak již v nové generaci nosičů Blu-ray se prosadilo neprokládané řádkování i u rozlišení 1920×1080, takže se pravděpodobně dočkáme této špičkové kvality obrazu i u HDTV. Technika neprokládaného snímání se využívá hlavně při digitalizaci filmového materiálu do HD kvality.\n\nTřetí údaj udává počet snímků, které se vykreslí za jednu sekundu, pro prokládaný obraz se používají jen frekvence 50 a 60, jež v tomto případě označují počet půlsnímků za sekundu.\n\nPříklad: Označení 720p23.976 se použije pro neprokládaný obraz s rozlišením 1280 × 720 bodů a 23,976 snímky za sekundu. 1080i50 znamená rozlišení prokládaného obrazu 1920 × 1080 bodů s 50 půlsnímky (tj. 25 celosnímky) za sekundu, někdy se ale tento formát HDTV označuje také jako 1080i25, protože označování formátů s prokládanými řádky není jednotné. Údaj o počtu snímků za sekundu se často vynechává a většinou se předpokládá hodnota 50 u prokládaného videa a hodnota 23,976 u videa neprokládaného.\n\nVhodný formát závisí na typu zdrojového média a také na druhu obsahu. Rozlišení a počet snímků za sekundu by měly být voleny s ohledem na rozlišení a počet snímků za sekundu zdroje, je možné vhodně využít transformací těchto parametrů přímo v set-top boxech. Vysoké rozlišení vyžaduje velký datový tok, a tak se používá ztrátová komprese, která zmenší nároky na přenos dat, ale zároveň zhorší kvalitu v porovnání s nekomprimovaným obrazem.\n\n35mm film používaný v kinematografii má rozlišení srovnatelné s formáty Full HDTV nebo větší a obrazovou frekvenci 24 sn./s. Pro naskenování takového filmu se v závislosti na možnostech rychlosti datového přenosu a požadovaném množství detailů v obraze jako ideální jeví formáty 720p24 a 1080p24. Pokud se takový film vysílá ve standardu PAL, je nutné ho převést na 25 snímků za sekundu zrychlením o 4,1 procenta. Pro vysílání ve standardu NTSC (30 snímků za sekundu) se používá převod „3:2 pulldown“.\n\nNahrávky určené přímo pro HDTV vysílání se pořizují ve formátu 720p nebo 1080i. Použitý typ závisí na televizní stanici, nicméně platí, že formát 720p se více hodí pro záznamy obsahující rychlý pohyb (např. sporty). 1080i naproti tomu nabídne více detailů při statických nebo málo pohyblivých záběrech. 720p se také hodně používá pro distribuci HD videa na internetu, neboť počítačové monitory nepoužívají prokládání.\n\nV USA používají formát 720p stanice Fox, ABC a ESPN, ve formátu 1080i vysílají NBC, Universal HD, CBS, HBO HD, INHD, HDNet a TNT. Evropské stanice s vysokým rozlišením Sky Deutschland, Sky, Anixe HD, Sat1 a ProSieben používají formát 1080i.\npozn. Z družice Astra 19,2°E se volné HD stanice vysílají většinou ve 720p (ORF, 3sat, HD+).\n\nPro kompresi obrazu HDTV se používá kodek MPEG-4 AVC (H.264), který umožňuje díky vyšší kompresi využít stejný datový tok ve prospěch vyššího počtu pixelů beze ztráty kvality obrazu. Kodek MPEG-2 Video využívaný u digitální televize standarního rozlišení by při zachování stejné kvality obrazu vyžadoval pro zvýšení počtu pixelů mnohem vyšší datový tok, a tak zbytečně ubíral prostor v kanálovém multiplexu. Největším problém při zavádění MPEG-4 je fakt, že zákazníci potřebují přijímač, který tento kodek podporuje, což ve většině případů znamená nákup nového přístroje. Proto některé státy střední Evropy nechtějí dělat digitalizaci nadvakrát, ale rovnou zavést formát MPEG-4.\n\nDVB (Digital Video Broadcasting, DVB-S, DVB-T, DVB-C) SDTV i HDTV podporuje přenos prostorového zvuku ve formátu DD Dolby Digital (kodek AC3) 5.1. Od 8.12.2008 Česká televize doplnila DVB-S (S - satelitní, na pozici 23°E) vysílání o volitelnou AC3 stopou - DD2.0. S příslibem filmů v AC3 formátu DD5.1 (tedy 6 kanálový zvuk).\n\nKe sledování HDTV je třeba mít zařízení, které je schopné pracovat s vyšším rozlišením normy (výrobci ho označují jako „HD ready“). Jako HD Ready jsou obvykle označována zařízení, která dokáží zpracovat obraz ve standardech 720p a 1080i. HD Ready neoznačuje plné HD rozlišení, které se označuje jako „Full HD“ a je definováno rozlišením 1920 x 1080 neprokládaně. Sledováním HDTV na klasické televizi s PAL (pomocí zařízení, které dokáže převest HDTV na PAL) dosáhnete jen o něco málo lepší kvality oproti analogovému vysílaní. Nově se uvádí specifikace takto: \"Full HD/1080p\" apod.\n\n\n"}
{"id": "58486", "url": "https://cs.wikipedia.org/wiki?curid=58486", "title": "Okolek", "text": "Okolek\n\nOkolek (někdy též nesprávně \"nákolek\") je výstupek vytvořený po celém obvodu kola kolejového vozidla bránící sjetí kola z kolejnice. Obvykle se nachází na vnitřní straně kola (směrem dovnitř vozidla), takže brání sjetí kola vně kolejnice; toto umístění je vhodné z hlediska fyzikálních poměrů za jízdy. Ve speciálních případech je okolek oboustranný.\n\nPři průjezdu obloukem dochází k přitížení vnějšího kola (vzhledem ke středu oblouku) vlivem klopného momentu odvozeného od výšky těžiště vozidla a odstředivé síly; vnitřní kolo je naopak odlehčováno. To vede k volbě umístění okolku na vnitřní straně kola, aby vedoucím kolem bylo vnější kolo.\n\nNa výhybkách a kolejových kříženích je kolejnice v protilehlém místě srdcovky doplněna přídržnicí, která jistí okolek z vnitřní strany při přejezdu druhého kola přes srdcovku. \n\nRovněž při použití žlábkové kolejnice se počítá s oboustranným vedením okolku. Opornice na vnější straně kolejnice plní obdobnou roli jako hlava kolejnice u bezžlábkových kolejnic, avšak v celé délce koleje je okolek jištěn z vnitřních stran kolejnic i přídržnicí. Na výhybkách a kříženích je okolek v místě srdcovky veden žlábkem druhé kolejnice.\n\nNa železničních přejezdech a u zadlážděných kolejí se užívá lišta chránící prostor pro průjezd okolku, ta by však neměla přijít s okolkem do kontaktu.\n\nKola s oboustrannými okolky se používají u pozemních lanovek s kyvadlovým provozem, kdy jeden vůz má na jedné straně kola s okolky a druhý vůz je má na straně opačné. Druhé kolo dvojkolí je pak hladké, bez okolků.\n\nToto řešení umožňuje konstrukci výhybek v místě míjení bez pohyblivých částí nazývaných Abtovy výhybky. Ve výhybně se pak každý vůz drží své nepřerušené vnější kolejnice, zatímco vnitřní kolejnice je poskládána z částí tak, aby byl vzniklými mezerami umožněn průjezd okolku druhého vozu a křížení s lanem (lany).\n\nKola s oboustrannými okolky se užívají také u mostových a portálových jeřábů.\n\n"}
{"id": "58493", "url": "https://cs.wikipedia.org/wiki?curid=58493", "title": "Erwin Schrödinger", "text": "Erwin Schrödinger\n\nErwin Rudolf Josef Alexander Schrödinger (12. srpna 1887 Vídeň – 4. ledna 1961 Vídeň) byl rakouský teoretický fyzik, jeden ze zakladatelů kvantové mechaniky, který se proslavil především formulací nerelativistické vlnové rovnice pro popis hmotných částic, kterou na jeho počest nazýváme Schrödingerova rovnice. Za tuto základní práci obdržel v roce 1933 společně s Paulem Diracem Nobelovu cenu. Je také autorem proslulého myšlenkového experimentu Schrödingerova kočka, který asi nejlépe vystihuje Schrödingerův (a také mnoha dalších) skeptický postoj k obecně přijímané pravděpodobnostní interpretaci kvantové mechaniky.\n\nErwin Schrödinger přispěl významnou měrou nejen ke kvantové fyzice. Zabýval se též historií a filozofií fyziky a vědy obecně a jeho kniha \"What is Life?\" (\"Co je život?\") z roku 1944, přestože byla určena široké veřejnosti, ovlivnila celou řadu vědců, kteří stáli u zrodu molekulární biologie a mezi kterými nechyběli objevitelé molekuly DNA Francis Crick či James D. Watson.\n\nNarodil se za Rakouska-Uherska ve Vídni jako jedináček. Otec byl majitelem továrny, věnoval se také italskému umění a botanice. Matka i teta chlapce zbožňovaly a Erwin prožil ideální dětství. Protože měly anglické předky, hovořil Erwin dokonale anglicky i německy. Nejprve měl soukromé učitele, poté navštěvoval akademické gymnázium se zaměřením na literaturu a filosofii. Gymnázium dokončil v roce 1906, poté nastoupil na Vídeňskou univerzitu. Velmi ho ovlivnily přednášky Fridericha Hasenöhrla z teoretické fyziky, v matematice ho zaujala algebra přednášená Franzem Mertensenem. Jeho velkým vzorem byl předčasně zemřelý Ludwig Boltzmann. Dále studoval teorii funkcí, diferenciální rovnice a matematickou statistiku u Wilhelma Wirtinhera a projektivní geometrii, algebraické křivky a spojité grupy v přednáškách Gustava Kohna. V teoretické fyzice studoval analytickou mechaniku, různé aplikace parciálních diferenciálních rovnic v dynamice, problém vlastních čísel, Maxwellovy rovnice a teorii elektromagnetického pole, optiku, termodynamiku a statistickou mechaniku. V roce 1910 obhájil doktorskou dizertaci \"O vedení elektřiny po povrchu izolantu ve vlhkém vzduchu (Über die Leitung der Elektrizität auf die Oberfläche von Isolatoren an feuchter Luft).\" Další čtyři roky byl asistentem profesora Exnera a spřátelil se s Friedrichem Kohlrauschem, což ovlivnilo jeho směřování k teoretické fyzice, ale zároveň vedlo k pochopení významu experimentů. Práci na univerzitě přerušila první světová válka, během níž sloužil u dělostřelectva a poslední rok strávil jako meteorolog. V letech 1918 - 1920 se zabýval teorií barev, radioaktivitou a dynamikou krystalové mřížky. \n\nV roce 1921 se Schrödinger stal asistentem Maxe Wiena v německé Jeně. Poté krátkou dobu pracoval ve Stuttgartu, kde se spřátelil s Hansem Reichenbachem. Získal místo řádného profesora ve Vratislavi a na konci roku 1921 pak začal pracovat na katedře teoretické fyziky Univerzity v Curychu. Zde se nejprve zabýval studiem struktury atomu, silně ovlivněn prací Louise de Broglie se v roce 1924 začal věnovat kvantové statistice. \n\nV roce 1926 Schrödinger publikoval v \"Annalen der Physik\" v šesti článcích svou revoluční práci o vlnové mechanice, v nichž formuloval i slavnou vlnovou rovnici. Díky tomuto úspěchu se stal hlavním kandidátem na Planckovo místo na Univerzitě v Berlíně, kam se v říjnu 1927 odstěhoval. Stal se zde Einsteinovým spolupracovníkem. V souvislosti s perzekucí Židů se Schrödinger rozhodl, že nebude žít v zemi s takovouto politikou. Roku 1933 mu univerzita v Oxfordu nabídla místo asistenta. Krátce po svém příjezdu se dověděl, že jeho práce ve vlnové mechanice byla oceněna Nobelovou cenou za fyziku.\n\nV roce 1935 publikoval práci o třech částech \"Současná situace v kvantové mechanice (Die gegenwärtige Situation in der Quantenmechanik)\", ve které se poprvé objevil známý paradox Schrödingerovy kočky, vyjadřující jeho skeptický postoj k pravděpodobnostní interpretaci kvantové mechaniky.\n\nV letech 1936 až 1938 pobýval v Rakousku na Univerzitě v Grazu. V souvislosti s jeho postojem vůči připojení Rakouska k Třetí říši byl pro svou \"politickou nespolehlivost\" odvolán. Byl nucen narychlo odjet do Říma. Dále se pak stěhoval do Oxfordu a Gentu, roku 1939 se nakonec na delší dobu usadil v Dublinu, kde pracoval v Ústavu pro pokročilá studia. Studoval zde teorii elektromagnetického pole a teorii relativity. Začal se také zabývat sjednocenou teorií pole, která se ale setkala s kritikou Alberta Einsteina. Kromě fyziky studoval také řeckou vědu a filozofii. Během svého pobytu napsal několik desítek vědeckých prací a odborných knih, např. \"What is Life?\" (1944), \"Space-Time Structure\" (1950) \"Science and Humanism\" (1952). V Dublinu pracoval až do roku 1956, kdy se vrátil do Vídně. V roce 1957 těžce onemocněl a odešel do penze do tyrolského Alpbachu. V roce 1958 byl jmenován emeritním profesorem vídeňské univerzity. 4. ledna 1961 zemřel ve věku 73 let na tuberkulózu. Pohřben byl v rakouském Alpbachu. \n\n6. dubna 1920 se Schrödinger oženil s Annemarie Bertelovou. Vztahy s manželkou ale nikdy nebyly příliš dobré a s jejím vědomím měl řadu vztahů. Anny již dlouhou dobu milovala Schrödingerova přítele Weyla. Když v roce 1933 dostal pozvání do Oxfordu, odjel tam i se svým spolupracovníkem Arthurem Marchem. S jeho manželkou Hildou měl milostný poměr. 30. května 1934 se mu narodila dcera Ruth Georgie Erica. Matkou byla Hilde, manželka jeho asistenta Arthura Marcha. Kvůli těmto okolnostem nepřijal místo v Princetonu, které mu bylo roku 1934 nabídnuto. Žít otevřeně se dvěma ženami a mít dítě s manželkou jiného muže bylo v té době ve Spojených státech společensky nepřijatelné.\n\nPozději měl Schrödinger ještě několik mimomanželských vztahů a další dvě dcery se dvěma irskými ženami. Jeho manželství s Annemarie skončilo až Schrödingerovou smrtí. \n\n"}
{"id": "58495", "url": "https://cs.wikipedia.org/wiki?curid=58495", "title": "Čečenština", "text": "Čečenština\n\nČečenština je jazyk z čečensko-ingušské, též vajnachské větve kavkazské jazykové rodiny. Má 1,3 milionů mluvčích, z nichž většina žije v Rusku. Je podobná inguštině.\n\nKavkazskými jazyky se mluví pouze v oblasti Kavkazu, i když gruzínština se někdy považuje za příbuznou baskičtiny.\n\nČečenštinou hovoří asi 950 000 lidí v Čečensku a dále jí používají diaspory Čečenců žijící na Středním východě, zejména v Jordánsku.\n\nČečenština je oficiálním jazykem Čečenska, autonomní republiky Ruska.\n\n\nČečenština má 31 souhlásek.\n\nNěkterá čečenská slova jsou vypůjčena z arabštiny.\n\nČečenské písmo vzniklo po říjnové revoluci a od 20. let 20. století se začala používat latinka namísto arabského písma. V roce 1938 se začala používat cyrilice. Po deklaraci čečenské republiky v roce 1992 začali někteří mluvčí používat latinku, ale většina obyvatelstva stále používá cyrilici. Čečenská diaspora v Jordánsku, Turecku a Sýrii hovoří plynule čečensky, ale s psaním je to již horší (cyrilice).\n"}
{"id": "58504", "url": "https://cs.wikipedia.org/wiki?curid=58504", "title": "Grand Prix Argentiny 1977", "text": "Grand Prix Argentiny 1977\n\nTřináctá Grand Prix Argentiny (XIII Gran Premio de la Republica Argentina) se jako 281. Velká cena seriálu Formule 1 jela 9. ledna 1977 na okruhu Buenos Aires. Závodníci odjeli 53 kol o délce 5,968 km, celkem tedy 316,304 km\n\nZávod skončil 5. vítězstvím Jody Schecktera a premiérovým vítězstvím vozu stáje Wolf.\n\nStupně vítězů\n\n\n\n\n"}
{"id": "58505", "url": "https://cs.wikipedia.org/wiki?curid=58505", "title": "Analogie (rozcestník)", "text": "Analogie (rozcestník)\n\nAnalogie (řec. \"analogia\", podobnost) znamená podobnost nebo obdobu a může označovat:\n\n"}
{"id": "58509", "url": "https://cs.wikipedia.org/wiki?curid=58509", "title": "Renderování", "text": "Renderování\n\nRenderování ( ) je tvorba reálného obrazu na základě počítačového modelu, nejčastěji 3D. Rendering obsahuje v závislosti na softwaru mnoho parametrů a nastavení, kterými lze ovlivnit konečný vzhled scény.\n\nJde o odvětví počítačové grafiky. Zabývá se tvorbou obrazů, napodobující reálný svět. Je to zvláštní způsob vizualizace dat. Data jsou parametry popisující reálný nebo imaginární svět s jeho objekty a jejich vlastnostmi. Úkolem syntézy obrazu je vytvořit z tohoto počítačového modelu obraz, který je pokud možno nerozeznatelný od fotografie definovaného objektu v reálném světě.\n\nSyntéza obrazu je odvětví, které významně ovlivňuje tvorbu počítačových her, programů pro tvorbu grafiky a animaci a programů CAD/CAM.\n\nRealistické počítačové obrazy nacházejí uplatnění při tvorbě filmových efektů, architektuře, vojenství, při simulaci fyzikálních jevů nebo projektech pracující s virtuální realitou.\n\nV posledních letech se začíná znovu objevovat renderování pomocí GPU, kdy jsou využívány moderní herní technologie, zaručující mnohem efektivnější grafické výpočty.\n\n"}
{"id": "58510", "url": "https://cs.wikipedia.org/wiki?curid=58510", "title": "Zabargad", "text": "Zabargad\n\nZabargad je největší z ostrovů Mareine Park Islands v Rudém moři, podmořského parku na jihu Egypta v guvernorátu Al-Bahri al-Ahmari. V minulosti tady faraoni, Římané a v poslední době Egypťané těžili zelené minerály olivíny. Dnes je to poklidný ostrov s tyrkysovou lagunou. Povrch tohoto trojúhelníkovitého ostrova je 5 km² a dominují mu poměrně zašpičatělé pahorky. Jeho pláže přitahují želvy, které zde kladou vajíčka, potápěči je potkávají hlavně v srpnu.\n\n\"Zabargad\", jehož nejvyšší bod se nachází v nadmořské výšce 234 metrů, leží ve vzdálenosti 46 km jihovýchodně od Ras Banas. V minulosti nesl tento ostrov název \"Topazos\", později se stal \"ostrovem svatého Jana\". Dnes je již neobydlený, v místních dolech se však po celých 3 500 let těžily olivíny. Podle legendy byl ostrov zamořen hady, takže těžba drahokamu byla velice nepříjemná do doby, kdy je podnikavý faraon nechal odvézt do moře.\n\nPonory se uskutečňují převážně na chráněné jižní straně, kde jsou úžasné korálové sloupy navzájem spojené a propojené a vytvářejí tak malou stěnu protkanou klikatými tunely. Písčina se pozvolna svažuje do 20 m, kde začíná stěnou strmě padat dolů. Na svahu několik korálových věží, každá z nich je jedinečná.\n\nBěžně tu spatříte pomce, klipky, kanice a murény a na písku se skrývají trnuchy modroskvrnné a ropušnice. Nad vrcholem útesu křižují kranasi a občas i tuňáci, zatímco na písčité plošině odpočívají žraloci leopardí a žraloci chůvy.\n\nU pobřeží leží i několik vraků, jako například vrak německé potápěčské lodě \"Neptun\". Ta se zde potopila 29. dubna 1981 poté, co ji za špatného počasí a problémy se startováním vrhlo moře na skaliska. Její zbytky leží rozptýleny na strmě se svažujícím útesu v hloubkách mezi 15 a 30 m. V západním konci jižní zátoky leží téměř neporušený vrak 70 m dlouhé ruské nákladní lodě, její historie, ale zatím zůstává neobjasněna. Údajně je tu potopený i britský parník \"Maidan\", který zde ztroskotal v roce 1923.\n\n"}
{"id": "58511", "url": "https://cs.wikipedia.org/wiki?curid=58511", "title": "Rocky Island", "text": "Rocky Island\n\nRocky Island je egyptský ostrov v Rudém moři, leží ve vzdálenosti 51 km jihovýchodně od Ras Banas, asi šest kilometrů jižním směrem od ostrova Zabargad. Skládá se z příkré, holé skály zvedající se ze samotných hlubin moře.\n\nObvykle tu lze pozorovat žraloky a větší zástupce pelagických ryb. Jelikož je severní strana vystavena plné síle převládajícího větru, zahajují potápěči ponor z paluby právě zde a pokračují východním směrem kolem útesu do klidnějších vod prostírajících se na jih od ostrůvku. Úzký písečný šelf lemující \"Rocky Island\" dosahuje největší šířky na svém východním konci, jehož jihovýchodní cíp ležící v hloubce 25 m se stal ideálním místem pro pozorování žraloků ve společnosti mnoha druhů pelagických ryb. Slunění na malé písčité pláži s množstvím krabů je vítanou změnou stále se kymácející paluby.\n"}
{"id": "58512", "url": "https://cs.wikipedia.org/wiki?curid=58512", "title": "Král Krysa (Clavell)", "text": "Král Krysa (Clavell)\n\nKrál Krysa (: \"King Rat\") je literární prvotina australského spisovatele Jamese Clavella z roku 1962. Děj románu se odehrává během druhé světové války a popisuje boj australských, britských a amerických válečných zajatců o přežití v japonském zajateckém táboře Čangi u Singapuru. Do příběhu Clavell promítl vlastní zážitky (jedna z hlavních postav, anglický poručík Peter Marlowe, je autorovým alter egem) z tříletého pobytu v tomto nechvalně proslulém místě, jímž prošlo na 87 000 zajatců.\n\nPřestože je kniha řazena mezi beletrii, její výpověď je založena na skutečnosti. Autor dokázal (snad díky vlastním zážitkům ze zajetí) dát knize autentičnost.\n\nKniha samotná velmi věrně popisuje japonskou mentalitu v době války. Krutost japonských vojáků a jejich odhodlání za každou cenu dodržet daný rozkaz dělaly z japonských zajateckých táborů nejhorší a nejtvrdší místa tohoto druhu. Za těchto okolností se ze zajatců stali lidé, kteří už vlastně lidmi ani nebyli. Přesto se mezi nimi našel muž, který i tam dokázal žít – americký desátník, zvaný Král (\"the King\"). Ostatní zajatci ho nenáviděli, ale potřebovali ho: jeho schopnost opatřit, prodat nebo sehnat cokoliv, zejména jídlo (King zřídil v podzemí tábora farmu na chov krys, které pak prodával místním za velké peníze jako pochoutku) a léky ho chránila a zajišťovala mu mimořádné postavení mezi vězni. Až přátelství se zásadovým a čestným Peterem Marlowem mu ukázalo, že peníze a z nich plynoucí moc nejsou v životě vším.\n\nPrvní američtí důstojníci, kteří dorazili po japonské kapitulaci do Čangi, nechápali, jak mohli tito lidé přežít. A zajatci, kteří se tolik let těšili domů, měli najednou strach, strach z budoucnosti, strach z návratu domů. A nejhorší šok to byl pro Krále, pro člověka, který byl v táboře téměř bohem a tam venku byl ničím, bez domova, bez přátel, zlomený a sám.\n\nTři a půl roku strávených v Čangi podkopalo fyzický i psychický stav zajatců. A přesto přežili…\nV roce 1965 byl román zfilmován britským režisérem Bryanem Forbesem (v americké produkci).\n"}
{"id": "58514", "url": "https://cs.wikipedia.org/wiki?curid=58514", "title": "National Geographic Society", "text": "National Geographic Society\n\nNational Geographic Society ( „Národní zeměpisná společnost“) je nezávislá nezisková vzdělávací instituce. Byla založena 27. ledna 1888 na základě večerního ujednání třiceti tří nadšenců, kteří se 13. ledna 1888 sešli ve washingtonském klubu „Cosmos Club“. Hlavní myšlenka byla spatřena ve „\"vhodnosti organizovat společnost zvyšující a rozšiřující zeměpisné znalosti\".“ Prvním prezidentem Národní zeměpisné společnosti se stal Gardiner Greene Hubbard, druhým prezidentem společnosti byl jeho zeť Alexander Graham Bell.\n\nNational Geographic Magazine je populárně-naučný měsíčník, který je vydáván Národní zeměpisnou společností již od října roku 1888, kdy vyšel v nákladu 200 výtisků.\n\nDnes je National Geographic vydáván ve více než 20 jazykových mutacích, přičemž od září roku 2002 vychází také v češtině.\n\n\n"}
{"id": "58515", "url": "https://cs.wikipedia.org/wiki?curid=58515", "title": "Analogie", "text": "Analogie\n\nAnalogie (řec. αναλογία, podobnost, přiměřenost, srovnání) je vztah dvou různých věcí, které se v něčem podobají a dají se tedy přirovnávat. O věcech obtížně uchopitelných se často uvažuje a usuzuje na základě analogie (podobnosti) s věcmi známými. \nAnalogický znamená podobný, obdobný.\n\nUsuzování \"per analogiam\" neboli analogismus je logický postup, který argumentuje takto:\nTento způsob uvažování i usuzování se vyskytuje už u Aristotela, u epikurejců jako prostředek usuzování o neznámém a u Boethia se nazývá \"příklad\" (\"exemplum\"). \nVe scholastické filosofii hraje důležitou roli tzv. analogia entis, uvažování na základě podobného bytí. Analogické uvažování má významné místo u F. Bacona, u D. Huma a u J. S. Milla.\n\nAnalogie v právu představuje právní institut, který se snaží zabránit bezpráví, a tak vyplnit případné mezery, které se v právu mohou vyskytovat. Konkrétně se jedná o proces, kdy je případ rozhodnut obdobným způsobem jako v případě jiném, pokud norma neurčuje jinak. Nelze ji ale brát jako univerzální nástroj. \n\nGrafické znázornění: \"A+B : n = A+C : x\"\n\nRozeznáváme dva typy analogie:\n\n\nV rétorice a v literatuře porovnání, přirovnání, stylistický prostředek, který klade do vzájemného vztahu podobné struktury, přirovnává neznámé ke známému.\n\nTohoto prostředku se často používá v situaci, kdy se již známé informace užije k pochopení informace pro příjemce dosud nepřístupné nebo k pochopení vztahů či kontextu pojednávaného předmětu. Analogie je zároveň stylistickým prostředkem, užívaným pro zesílení či podporu argumentace.\n\nV evoluční biologii je analogie (homoplázie) funkční a tvarová shoda orgánů nebo organismů, která je výsledkem konvergentní evoluce (sbíhavý vývoj) a liší se tedy původem svého vzniku. (např. křídla u obratlovců a hmyzu, komorové oko obratlovců a hlavonožců)\n\nAnalogie mají mimořádný význam při výkladu nenázorných skutečností, například v elektrotechnice, ve fyzice, ve filosofii a v teologii. Vztahy Ohmova zákona se dají vysvětlit na analogii s vodovodním potrubím (proud, odpor a napětí = tlak), pro výklad atomu se používají mechanické analogie.\n\n\n\n"}
{"id": "58530", "url": "https://cs.wikipedia.org/wiki?curid=58530", "title": "Concorde", "text": "Concorde\n\nAérospatiale-BAC Concorde 101/102 (z lat. \"concordia\", jednota, svornost) je britsko-francouzský nadzvukový dopravní letoun, který byl ve službě v letech 1976 až 2003. Provozovaly jej British Airways a Air France a symbolizoval usmíření rivality mezi Velkou Británií a Francií. Jeho maximální rychlost přesahovala dvojnásobek rychlosti zvuku - Mach 2,04 (1335 km/h nebo 2 180 km/h v cestovní výšce) s místy pro 100 cestujících. Poprvé letěl v roce 1969, do služby vstoupil v roce 1976 a v létání pokračoval dalších 27 let. Jde o jeden ze dvou nadzvukových dopravních letounů, které byly provozovány komerčně; druhý je sovětský Tupolev Tu-144, který byl nasazen na konci sedmdesátých let.\n\nConcorde byl společně vyvinut a vyráběn společností Sud Aviation (později Aérospatiale) a British Aircraft Corporation (BAC) na základě anglo-francouzské smlouvy. Bylo vyrobeno dvacet letadel, včetně šesti prototypů a vývojových typů. Air France (AF) a British Airways (BA) byly jedinými leteckými společnostmi, které s Concordem létaly. Letoun využívali hlavně bohatí cestující, kteří si mohli dovolit zaplatit vysokou cenu výměnou za rychlost a luxusní služby letadla. Například v roce 1997 byla cena zpáteční letenky z New Yorku do Londýna 7 995 $ (12,5 tis. USD v přepočtu na rok 2018), což je více než třicetinásobek ceny nejlevnější možnosti letu po této trase.\n\nPůvodní odhad nákladů na program ve výši 70 milionů liber byl velmi překročen a zpožděn, přičemž nakonec stál 1,3 miliardy liber. Právě tyto extrémní náklady se staly hlavním faktorem ve výrobním běhu, kdy se vyrobilo méně letounů, než se očekávalo. Později přibyl další faktor, který ovlivnil životaschopnost všech nadzvukových dopravních programů, tedy to, že nadzvukový let mohl být provozován pouze na trasách nad oceánem, aby se zabránilo šíření rázové vlny v obydlených oblastech. Po patnáctiletém vývoji byl Concorde zařazen do letové služby a Britové s Francouzi provozovali každý pouze 7 letounů Concorde. Náklady na kus nebylo možné kompenzovat, čili náklady na vývoj absorbovala francouzská a britská vláda. British Airways a Air France dokázaly provozovat Concorde se ziskem navzdory velmi vysokým nákladům na údržbu, protože letadlo dokázalo udržet vysokou cenu letenek.\n\nKromě dalších destinací létal Concorde pravidelné transatlantické lety z londýnského letiště Heathrow a pařížského letiště Charlese de Gaulla na mezinárodní letiště Johna F. Kennedyho v New Yorku, na mezinárodní letiště Washington Dulles ve Virginii a na mezinárodní letiště Grantley Adamse v Barbadosu; na těchto trasách létal za méně než polovinu času ostatních letadel. Přelet přes Atlantik trval přibližně 3 až 3,5 hodiny, letová výška byla 15 km po startu a postupně stoupala na 18 km. \n\nV roce 2006 Concorde zvítězil ve Velké britské designové soutěži, kterou pořádala BBC a Design Museum. Porazil další známé designy jako je BMC Mini, minisukně, Jaguar E-Type, schéma londýnského metra a Supermarine Spitfire. V roce 2003, tři roky po havárii letu Air France 4590, při níž byli všichni cestující a posádka zabiti, byl Concorde vyřazen ze služby. Přispěl k tomu také obecný pokles v odvětví komerčního letectví po útocích z 11. září v roce 2001 a ukončení podpory údržby Concordu od společnosti Airbus (nástupnická společnost firem Aérospatiale a BAC). Concorde byl považován za krále vzduchu. Až na zmíněné neštěstí v roce 2000 nedošlo během 27 let jeho provozu nikdy k větším nehodám nebo problémům. \n\nConcorde byl vyvinut v 60. letech a v té době vzbudil velký zájem u aerolinií. V roce 1967 i německá Lufthansa objednala tři letadla. První let Concordu (F-WTSS) provedla zkušební posádka velitele Andrého Turcata 2. března 1969 z letiště v Toulouse. Zálet britského stroje (G-BSST) provedla posádka Brian Trubshaw, John Cochrane a Brian Watts 9. dubna 1969 z továrního letiště ve Filtonu.\n\nNaproti všem očekáváním a hlavně kvůli ropné krizi na začátku 70. let se komerční nadzvuková letadla ukázala jako nezajímavá, hlavně pro enormní provozní náklady. Všechny objednávky byly stornovány, jen letecké společnosti Air France a British Airways musely Concordy převzít. Na trasách Paříž/Londýn – New York byl dokonce dosažen značný zisk v luxusní přepravě cestujících. Koncem 70. let Concorde létal ve spolupráci s British Airways také na trasách dalších leteckých společností – Singapore Airlines a Braniff International. Jedno letadlo mělo dokonce nápis \"Singapore Airlines\". Celkově byly vyrobeny – 2 prototypy, 2 předsériové modely, 16 sériových letadel. V roce 1979 byla výroba zastavena.\n\nOd začátku svého provozu 21. ledna 1976 letoun létal i do Ria de Janiera a Singapuru, nakonec však létal jen na lince mezi Paříží resp. Londýnem a New Yorkem. Jedním z důvodů byl krátký dolet (6 000 km) a na mnohých letištích nedostal povolení k přistání, protože byl příliš hlučný (startující Concorde byl slyšet ve vzdálenosti 8 km). Z prestižních důvodů Concorde létal charterové lety i na jiná letiště.\n\nDne 25. července 2000 se Concordu Air France při startu na letišti Charlese de Gaulla v Paříži roztrhla pneumatika. Protrhl ji kovový díl, který odpadl z letounu DC-10 Continental Airlines, který startoval předtím. Technik totiž dostal špatný kus a při startu letounu mu odpadl a Concorde jej sestřelil. Kromě této oficiální příčiny ovšem existuje i verze, že skutečným důvodem roztržení pneumatiky byl špatně sesazený podvozek (chybějící distanční kroužek na hřídeli mezi koly), což způsobilo rozkmitání kol a jejich přehřátí.\n\nVymrštěné gumové části pneumatiky prorazily elektrický kabel levého podvozku a levou spodní část křídla, které tím bylo zčásti také poškozeno. Kvůli nárazu vznikly v nádržích díry. Vytékající palivo se zapálilo o elektrický kabel v blízkosti pohonné jednotky a postupně se vzňalo v celém levém křídle. Start se už v tomto okamžiku nedal zastavit, letoun byl pro nouzové brzdění příliš rychlý. Pilot, alarmovaný palubními přístroji a řídící věží, měl jedinou možnost - vzlétnout a pokusit se nouzově přistát.\n\nVzlétnout se mu podařilo, ale požár byl příliš velký a ničil strukturu křídla příliš rychle. S rozpadajícím se křídlem a jen částečnou hnací silou stroj nedokázal nabrat výšku a krátce po vzletu se zřítil na hotel v městečku Gonesse u Paříže. Všech 109 osob na palubě a čtyři osoby v hotelu přišly o život.\n\nLetecká společnost Air France proto zastavila provoz všech Concordů a britský letecký úřad stáhl povolení na lety, které byly opět obnoveny až po četných konstrukčních změnách dne 7. listopadu 2001. Britové vyvinuli zesílení nádrží pomocí vložené tkaniny z kevlarových vláken, a francouzský výrobce pneumatik Michelin vyvinul stabilnější pneumatiky, odolné vůči prasknutí, které se používají i u Airbusu A380. Kvůli změnám, které stály okolo 100 milionů euro, se stal Concorde těžší, což zmenšilo jeho šanci na hospodárné využití.\n\n7. listopadu 2001 byla obnovena letecká linka mezi Paříží resp. Londýnem a New Yorkem. Ale kvůli malému zájmu ze strany cestujících, ovlivněného i leteckou krizí v souvislosti s událostmi 11. září 2001, zánikem WTC, kam mnozí cestující dříve směřovali, a novým bezpečnostním nedostatkům, vyhlásily společnosti Air France a British Airways dne 10. dubna 2003, že v průběhu roku 2003 budou letecké linky Concordu zrušeny. Poslední let Concordu společnosti Air-France se uskutečnil 24. června 2003, British Airways ukončil lety Concordu 24. října 2003. Úplně poslední let Concordu s imatrikulací G-BOAF se uskutečnil 26. listopadu 2003 pod vedením šéfpilota Mike Bannistera z londýnského Heathrow do Filtonu v Anglii. Hlavním důvodem je velká spotřeba.\n\nOd 15. do 17. srpna 1995 se Concordu podařil nejrychlejší let okolo světa za 31 hodin, 27 minut a 49 sekund. Měřil se přitom celkový čas, od startu v Paříži až po opětovné přistání v Paříži včetně všech mezipřistání. 7. února 1996 Concorde British Airways přeletěl trasu New York – Londýn za 2 hodiny, 52 minut a 59 sekund. Toto je dodnes rekord pro nejrychlejší přelet přes Atlantik v civilním letadle.\n\nVývoj Concordu byl umožněn výlučně vysokými státními podporami ze strany Francie a Velké Británie. V běžném provozu Concorde přinášel zisk jen částečně. Kromě rekordních výkonů v nadzvukovém létání je nejvýznamnějším dosaženým přínosem technologický pokrok v leteckém průmyslu – z vývoje Concordu a Tu-144 těží výrobci letadel dodnes. Celý projekt Concorde však nebyl za celou dobu své existence nikdy ziskový.\n\nMaximální kapacita letadla činila 144 osob. Sedadla mohla být uspořádána různě ve čtyřech řadách. Paluba byla vybavena toaletami a dvěma kuchyněmi. Pod přední a zadní částí paluby se nacházel prostor pro zavazadla. Příruční zavazadla na palubě povolena nebyla. British Airways provozoval letoun se čtyřicetimístnou přední a padesátimístnou zadní kabinou, ve které obsluhovala šestičlenná posádka. Na palubě existovala jen jedna třída – první, letenky byly přibližně o 20 % dražší než letenky první třídy v podzvukových letadlech. Velmi stísněný prostor na sezení byl vykompenzován koženými sedadly, vynikající kuchyní, podávanou v porcelánu a samozřejmě se šampaňským.\n\nPři letu z Londýna do New Yorku letoun vyletěl do výšky 8 400 m podzvukovou rychlostí, potom jižně od Bristolu zapnul přídavné spalování – forsáž – a stoupal dál, aby zrychlil na nadzvukovou rychlost, které dosáhl přibližně nad ostrovem Lundy. Takto se mohl vyhnout tomu, aby zvukové vlny a zvukový náraz (aerodynamický třesk) při překonávání nadzvukové rychlosti zasáhly pevninu. Letoun zrychlil dál na Mach 1,7, vypnul přídavné spalování a při dosažení výšky 15 000 m dosáhl rychlosti Mach 2, během letu stoupal dál pozvolna až na 17 700 m. To trvalo až do začátku klesání při přistání. Klasická proudová letadla létala pro srovnání ve výškách 12 000 m až 13 500 m.\n\nŠpičku Concordu tvoří hydraulicky sklápěný \"zobák\" se sklopným bočním oknem. Při rychlostech nad 460 km/h byl zobák a ochranný štít úplně vytažen kvůli aerodynamickému odporu. V této poloze měl pilot během letu omezený přední výhled. Ve výškách pod 3 000 metrů při rychlosti okolo 460 km/h byl zobák sklopen o 5°, což zabezpečovalo dobrý přední výhled. Při přistávání byl zobák sklopen o 12° a umožnil tak pilotovi optimální výhled při vysunutém podvozku. Kabina pilota v Concordu leží 11,4 m před předním podvozkem, což znamená, že při odbočení na VPD se pilotova kabina nacházela daleko za hraničním trávníkem. Pilot a druhý pilot seděli v kabině vedle sebe, zatímco letový inženýr seděl na otočné židli za druhým pilotem.\n\n(*) Paříž – Dakar – Rio de Janeiro a Londýn–Bahrajn\n\nLetadla Concorde přistála několikrát i na pražském letišti Ruzyně.\nUvedeny pouze komerčně nasazované stroje.\n\n\n\n\n\n"}
{"id": "58543", "url": "https://cs.wikipedia.org/wiki?curid=58543", "title": "Pajkrův dub v Telecí", "text": "Pajkrův dub v Telecí\n\nPajkrův dub je rodový památný strom, který roste v dolní části obce Telecí při vstupu do údolí Svratky asi 5 km západně od města Polička v okrese Svitavy při žluté turistické značce.\n\n"}
{"id": "58544", "url": "https://cs.wikipedia.org/wiki?curid=58544", "title": "Prahova", "text": "Prahova\n\nPrahova (také \"Prahová\") je župa v rumunském Valašsku. Leží na jihu země, pod Karpaty a jejím hlavním městem je Ploješť.\n\nŽupa hraničí s župou Buzău na východě, s župou Dâmbovița na západě, s župou Brašov na severu a s župami Ialomița a Ilfov na jihu. Sever území vyplňují Karpaty, které k jihu pozvolně přecházejí do nížiny. Župa je pojmenovaná podle stejnojmenné řeky, která tudy protéká. Ta pramení v již zmíněných Karpatech a na svém horním toku v nich vytvořila velké údolí, vedou jím hlavní silniční i železniční spoje mezi Bukureští a Brašovem. Řeka Prahova je přítokem řeky Ialomița a vlévá se do Dunaje. Hlavní město župy je spojené s metropolí Rumunska dálnicí, samo je navíc křižovatkou silniční i železniční dopravy.\n\n"}
{"id": "58550", "url": "https://cs.wikipedia.org/wiki?curid=58550", "title": "Horečka", "text": "Horečka\n\nHorečka (lat:\"febris\", ř:\"pyretos\") je označení stavu organismu, jehož tělesná teplota je vyšší než obvykle. U člověka je za horečku považována teplota vyšší než 38 °C (více než 37 °C se považuje za zvýšenou teplotu). Zvýšení tělesné teploty pro příliš vysokou teplotu okolního prostředí (přehřátí, hypertermie) se za horečku nepovažuje.\nHorečka je vyvolána pyrogeny, které působí na centrum termoregulace v hypotalamu.\n\nUměle snižovat horečku je vhodné jen, pokud přesáhla jistý práh (někdy udávaný jako 38 °C) či pokud trvá příliš dlouho.\n\nHorečka není nemoc, nýbrž pouze projev (příznak) nemoci či jiného chorobného stavu. Je léčebným procesem: zvyšuje rychlost a sílu imunitní odpovědi a omezuje účinnost množení některých patogenů.\n\nHorečka zvyšuje tepovou frekvenci a zrychluje látkovou výměnu, což představuje dodatečnou zátěž především pro starší pacienty a pacienty se srdeční nemocí. Je vysilující, neboť mění rychlost některých biochemických reakcí — klade vyšší nároky na udržování homeostázy, urychluje opotřebovávání některých organických molekul atd. Pokud tělesná teplota překročí určitou hranici, začíná mít silně destruktivní účinky na organismus. Za horní hranici, kterou dokáže lidský organismus ještě přežít, se považuje teplota 41,9 stupňů Celsia.\n\n\nHorečka jako samostatný příznak je snižována především, pokud je tak vysoká, že již přestává plnit svoji fyziologickou funkci. Protože má však nepříjemné a potenciálně nebezpečné průvodní projevy, není chybou ani její snižování paušální.\n\nKe snižování horečky se používají dva přístupy:\n\nNa průběh horečky mohou mít i vliv některé další léky, jejich terapeutické využití je však omezené. Lidová medicína obsahuje celou řadu postupů doporučovaných při horečce (např. čaj z černého bezu), klinická spolehlivost je však značně nejistá. Na \"léčení horečky\" se pokoušejí přiživit i prodejci potravinových doplňků a tak o řadě svých produktů tvrdí, že snižování horečky pomáhají. Pravdivost těchto tvrzení je však v lepších případech sporná, v horších jde o nepravdivá tvrzení.\n\n\n"}
{"id": "58552", "url": "https://cs.wikipedia.org/wiki?curid=58552", "title": "Velký Borek", "text": "Velký Borek\n\nObec Velký Borek leží tři kilometry východně od centra města Mělníka v tzv. Mělnickém úvalu. K Velkému Borku patří ještě dvě části: Mělnická Vrutice a Skuhrov. V obci žije obyvatel. Obcí protéká potok Pšovka.\n\nVznik vsi (tehdy Borku) lze doložit do 13. století. Obec patřila spolu s dalšími vesnicemi mělnické kapitule při kostele sv. Petra. Potvrzuje to listina biskupa Řehoře z 18. dubna 1301. Po husitských válkách Borek zřejmě přešel do vlastnictví mělnického hradu. Krutý osud potkal obec po třicetileté válce. Opuštěná vesnice byla zpustošena, pole, vinice a louky zarostly plevelem a křovinami. Pomalu a těžce se dařilo obec oživit.\n\nTěžký život vedli borečtí vesničané v letech první světové války, v níž položila život řada mužů z Velkého Borku. V poválečných letech bylo v obci vybudováno mnoho prospěšných zařízení trvalé hodnoty: poštovní úřad, obecní vodovod, prodejny potravin ve Velkém Borku a Mělnické Vrutici, v roce 1987 byla otevřena nová mateřská škola. V roce 1992 byla dokončena výstavba zastávky na trati ČD ve Velkém Borku.\n\nMezi pamětihodnosti Velkého Borku patří hlavně menší pomníky různých událostí. Například přímo v srdci obce stojí pomník za padlé v první světové válce, dále je to malá zvonička ve Skuhrově věnována také padlým mužům. Snad největší památka ve Velkém Borku je socha sv. Jana Nepomuckého stojící přímo u odbočky do vesnice.\n\nNázev obcí Borek, s přívlastkem i bez přívlastku, je poměrně častý. Ukazuje na místo pokryté borovým lesem, nebo k němu přiléhající. Ještě před sto padesáti lety byl východně od Velkého Borku, u Přeplatilova, lesík – remízek. Dnes jsou borové lesy necelé dva kilometry severovýchodně od obce.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Velký Borek (\"přísl. Přeplatilov, 700 obyvatel\") byly v roce 1932 evidovány tyto živnosti a obchody: výroba cementového zboží, obchod s dobytkem, družstvo pro rozvod elektrické energie ve Velkém Borku, holič, 3 hostince, kolář, 2 kovář, krejčí, obchod s umělými květinami, 2 pekaři, rolník, 3 řezníci, síťař, 6 obchodů se smíšeným zbožím, Raiffeisenova záložna pro Borek Velký, Spořitelní a záložní spolek pro Velký Borek, školka, švadlena, trafika, 2 truhláři.\n\nV obci Mělnická Vrutice \"(276 obyvatel, samostatná obec se později stala součástí Velkého Borku)\" byly v roce 1932 evidovány tyto živnosti a obchody: obchod s dobytkem, 2 hostince, kolář, košíkář, kovář, krejčí, půjčovna mlátiček, mlýn, obchod s ovocem, 2 pojišťovací jednatelství, pekař, pokrývač, rašeliniště, 2 rolníci, řezník, 2 obchody se smíšeným zbožím, stavební hmoty, švadlena, trafika, obchod s uhlím, včelařství.\n\nV obci Skuhrov \"(236 obyvatel, samostatná obec se později stala součástí Velkého Borku)\" byly v roce 1932 evidovány tyto živnosti a obchody: nákladní autodoprava, továrna na dřevovinu, hostinec, továrna na lepenku, mlýn, obuvník, 2 obchody se smíšeným zbožím, trafika, truhlář.\n\nDo katastrálního území Velký Borek zasahují národní přírodní památka Polabská černava a přírodní památka Dolní Pšovka.\n\n\n"}
{"id": "58553", "url": "https://cs.wikipedia.org/wiki?curid=58553", "title": "Uzzano", "text": "Uzzano\n\nUzzano // je italská obec v horách v toskánské provincii Pistoia, 50 km severozápadně od Florencie. Obec má rozlohu 7 km² a zhruba 5100 obyvatel. Sídlo obce se nachází v části zvané \"Santa Lucia\".\n\n\"Počet obyvatel\"\n"}
{"id": "58555", "url": "https://cs.wikipedia.org/wiki?curid=58555", "title": "Halucinace", "text": "Halucinace\n\nHalucinace je klamný vjem vzniklý bez reálného podnětu v bdělém stavu. Halucinující člověk ji považuje za realitu. Tímto se liší od pseudohalucinace, při níž si je člověk vědom, že je klamán. Pokud člověka nelze ani po odeznění halucinace přesvědčit, že šlo o klam, může z halucinace vzniknout blud. Dochází ke změně smyslového vnímání.\n\nPravé halucinace jsou zpravidla známkou poruchy duševního stavu. Vznikají u schizofrenie, psychotických poruch, afektivních poruch, duševních poruch vyvolaných psychoaktivními látkami a mohou se vyskytnout u množství onemocnění s organickým podkladem v centrálním nervovém systému (epilepsie, nádory, cévní postižení, neurodegenerativní změny, stavy po úrazech). Při smyslové deprivaci (omezení smyslových podnětů) je lze však vyvolat i u jinak zdravého člověka.\n\nOd iluze se halucinace liší tím, že je vyvolána bez podnětu, zatímco u základem iluze je vždy podráždění smyslového receptoru, které je chybně interpretováno.\n\nBlud se v základním vymezení od halucinace liší tím, že halucinace je poruchou vnímání, přičemž blud je poruchou myšlení.\n\n\nPro bližší vyjádření je dobré mít k dispozici několik definic. Ty nám umožní, za pomoci jejich srovnávání s ostatními, udělat si jasnější představu o tom, co je to halucinace.\n\n\n"}
{"id": "58557", "url": "https://cs.wikipedia.org/wiki?curid=58557", "title": "Mirjam Müller Landa", "text": "Mirjam Müller Landa\n\nMirjam Müller Landa (* 13. dubna 1969 Kolín nad Rýnem, Německo) je v Česku žijící německá režisérka a scenáristka, manželka zpěváka Daniela Landy. Vyrůstala s bratrem v Kolíně nad Rýnem a Düsseldorfu. Má mladšího bratra Davida. Její rodiče se nakonec rozvedli, otec Manfred Müller je novinář.\n\nMirjam Müller se v roce 1990 provdala za zpěváka a automobilového závodníka Daniela Landu, se kterým má tři dcery – Anastázii a dvojčata Roxanu a Rozálii. V polovině 90. let absolvovala filmovou a televizní režii na FAMU v Praze, za své studentské snímky byla dvakrát oceněna Cenou Českého literárního fondu.\n\nNa přelomu osmdesátých a devadesátých let působila v dívčí Oi! kapele Jen žádnou paniku.\nV roce 1995 režírovala inscenaci \"Zvláštní schopnosti\". S manželem spolupracuje – režírovala videoklipy \"Protestsong\" z alba \"Neofolk\", \"Dies Irae\" z alba \"Rockquiem\", \"Smrtihlav\" ze stejnojmenného alba, \"Ztracení hoši\" z alba \"Chcíply dobrý víly\" a řadu dalších. Režírovala také videoklipy skupin Olympic, Arakain a další. Společně také v roce 1996 připravili scénář a hudbu muzikálu \"Krysař\", později režírovala muzikál \"Tajemství\". Pro stanici HBO natočila řadu reportáží, jako režisérka se podílela na živém vysílání pořadu \"Prima jízda\" televizní stanice Prima.\n\nV roce 2006 během letních divadelních prázdnin natočila v pražském Divadle Kalich svůj první celovečerní film \"Kvaska\". Snímek z prostředí zákulisí muzikálů vypráví příběh mladého vězně, který uteče z vězení, aby se přiblížil muzikálové hvězdě Karin, své vysněné lásce. Film je pojmenovaný podle alkoholického nápoje, který si z nouze vyrábějí vězni z cukru a chleba. V roce 2008 uvedla s manželem muzikál \"Touha\".\n\nV létě 2010 natočila spolu s manželem film \"Tacho\", který se odehrává během Nitranské rallye a je o automobilovém závodníkovi, který se snaží vyhrát svůj životní závod. Film je pojmenován podle německého názvu pro tachometr.\n\nPodporuje také Nadaci Malina natáčením instruktážních videokazet s tematikou bezpečnosti v dopravě – pro dospělé \"Bourá jen blb\" a \"Auto je zbraň\", pro děti \"Bezpečná cesta\", \"Červený blesk\" a \"Soutěž\".\n\n"}
{"id": "58558", "url": "https://cs.wikipedia.org/wiki?curid=58558", "title": "Jednoručka", "text": "Jednoručka\n\nJednoručka je sportovní nářadí sestávající z tyče, která má na každém konci připevněné závaží tvaru koule nebo kotouče a která se drží jednou rukou. Jednoručky jsou nejběžněji vyráběny z kovu, bývají pochromovány a některé kotouče jsou pogumovány., hmotnost dosahuje až 50 kg na jednu činku \n\n\n"}
{"id": "58561", "url": "https://cs.wikipedia.org/wiki?curid=58561", "title": "Praha (okres Lučenec)", "text": "Praha (okres Lučenec)\n\nPraha je obec na Slovensku s přibližně 100 obyvateli. Leží v okrese Lučenec. Obec založili v 15. století čeští husité – na tuto tradici odkazuje i husitský kalich ve znaku obce. První písemná zmínka pochází z roku 1443.\n\n"}
{"id": "58565", "url": "https://cs.wikipedia.org/wiki?curid=58565", "title": "Praha (rozcestník)", "text": "Praha (rozcestník)\n\nNázev Praha (anglicky Prague, německy Prag) má více významů:\n\n\n"}
{"id": "58570", "url": "https://cs.wikipedia.org/wiki?curid=58570", "title": "Chudoba", "text": "Chudoba\n\nChudoba označuje sociální status člověka vyznačující se hmotným nedostatkem.\n\nV dnešní době se díky medializaci pojem chudoba spojuje zejména s životními poměry lidí v rozvojových zemích a používá se pro stav, který nezajišťuje člověku základní podmínky pro důstojný život a uspokojení nejzákladnějších lidských potřeb. Je spojen se značnou hmotnou nouzí, nedostatkem potravin, nezávadné pitné vody, ošacení, špatné situace s bydlením, nedostatečným či žádným přístupem k základní zdravotní péči, vzdělání, ap. Důsledkem chudoby bývá chronický hlad, podvýživa, nedostatečná imunita nebo nevzdělanost, náchylnost k nemocem, deprese, vysoká dětská úmrtnost, nebo nízká střední délka života. Je stavem kdy jsou životní podmínky člověka v rozporu se základními lidskými právy. Z hlediska sociální politiky představuje chudoba jeden z nejobtížněji řešitelných problémů. Zároveň chudoba představuje jeden z nejvýraznějších motivačních prvků, kdy je motorem vzdělání, migrace obyvatelstva atp.\n\nToto hmotné pojetí chudoby, jakožto stavu zcela způsobeného nedostatkem peněz, se od konce druhé světové války stalo univerzálním a je takto pojímáno naprostou většinou vlád, mezinárodních organizací i obyvatel vyspělých Západních zemí.\n\nDnes nejpoužívanější klasifikací chudoby, vytvořené Světovou bankou, jsou hranice denních příjmů na osobu. Podle jejích odhadů žila v roce 2001 celkem 1,1 miliarda lidí ve stavu extrémní chudoby, tedy za méně než 1,25 USD na den. Za méně než 2 USD denně žilo ve stejném roce zhruba 2,7 miliardy lidí. Nejvíce chudých pak žije v Subsaharské Africe a jižní a jihovýchodní Asii.\n\nChudoba je také úzce spojena s pojmem čára bídy, což je pomyslná hranice v životní úrovni. Hranice odděluje život v bídě (pod minimem). Kudy prochází, je dáno mnoha faktory, jako je geografická poloha, stupeň ekonomiky, úroveň rozvoje atd. Země se snaží bránit propadu pod čáru bídy různými metodami, například zavedením minimální mzdy, sociálními dávkami, nemocenským zabezpečením apod.\n\nV souvislosti se vzrůstajícím uvědoměním veřejnosti v Západních zemích dnes chudoba patří mezi nejzávažnější globální problémy lidstva. Celosvětový boj proti chudobě tvoří prostřednictvím Rozvojových cílů tisíciletí v současné době jednou z nejvýznamnějších součástí agendy mezinárodního společenství. Mimořádná pozornost je mu věnována i v mnoha vyspělých státech Evropy, USA i Japonsku.\n\nChudobu zkoumá od 19. století jak statistika a ekonomie, tak i sociologie. Chudobu lze v zásadě rozdělit na dvě velké skupiny, které se dále dělí.\n\n\n\nPro správné zaměření sociální politiky i pro přidělování sociální pomoci státu mají velký význam celkové a průměrné údaje o chudobě, které je tedy třeba měřit. Měření závisí na stavu společnosti a je velmi obtížné stanovit obecně přijatelná a objektivní kritéria. Vyspělé země se snaží stanovit jako standard to, co by si mohl dovolit každý, kdežto chudší země si něco takového nemohou dovolit. Kritikové tohoto systému často hovoří o jeho nadsazení, čímž se, pro určité skupiny obyvatel, vytrácí motivace k vlastní iniciativě.\nNejběžnější metodou určování chudoby je relativní metoda, která stanoví hranici chudoby podle příjmu ve vztahu k průměrnému příjmu v dané zemi: lidé kteří mají příjem pod touto hranicí mají nárok na sociální pomoc. V Evropě se tato hranice pohybuje mezi 50 - 70 % průměrných příjmů. Výhodou této metody je možnost relativně pružně reagovat na ekonomický a sociální vývoj, tato výhoda však může být zneužita až ke korumpování voličů. Nevýhodou je tendence k nadhodnocení sociálních dávek a nebezpečí, že politici využijí návyku na jejich čerpání.\nNejbezpečnější metodou měření chudoby je tzv. normativní metoda, kdy se stanoví minimální společensky přijatelný spotřební koš a vyjádří se jeho hodnota v penězích. Výhodou této metody je nižší možnost zneužívání sociálního systému, nevýhodou je, že stanovit vyrovnaný spotřební koš je velmi náročné a vyžaduje to hlubší analýzu a znalost společenských poměrů. Druhou nevýhodou je, že spotřební koš velmi pomalu reaguje na změny ve společnosti. Pro svoji náročnost a pro odpor voličů, kteří sociální dávky pobírají, se tato metoda používá méně, bývá však základem pro automatickou valorizaci podpor.\n\n \nNení možné přesně stanovit, kdo jsou chudí lidé, ale lidem z některých sociálních skupin hrozí chudoba více, než jiným.\n\nVětší část dospělých žijících v chudobě tvoří ženy. Je to způsobeno například rozdělením mužských a ženských rolí. Žena při práci musí zvládat ještě starost o domácnost a děti, a proto mnohem častěji pracuje na částečný úvazek a vydělává méně peněz a to se odráží i na výší jejího důchodu.\n\nMnoho lidí po odchodu do penze zažívá velký propad mezi původním příjmem a starobním důchodem. Zvyšuje se průměrná délka života a počet obyvatelstva žijícího v post-produktivním věku. Opět se toto týká častěji žen než mužů.\n\nU etnických menšin je problém jak na straně zaměstnavatelů, kteří nechtějí některé zástupce etnických menšin zaměstnat, tak na straně jejich, protože některé druhy průmyslu považují za „bílé“. Proto dochází k vysoké úrovni segregace pracovního trhu.\n\nFaktorů, způsobujících chudobu je celá řada, za hlavní příčiny (ale i následky) lze ale označit nemoci, nevzdělanost, vládní selhání, nepříznivou geografickou polohu nebo chudobu samotnou. Chudoba jako moderní společenský jev je pak spojena s prudkým hospodářským rozvojem posledních dvou století.\n\nHovoříme-li o chudobě jako o materiálním nedostatku, musíme vývoj chudoby v dějinách sledovat ve spojitosti s rozšiřováním ekonomické prosperity. Zatímco dnes žije pod hranicí bídy necelá polovina světové populace a existují hluboké rozdíly v úrovni bohatství mezi zeměmi i jednotlivci, před pouhými 200 lety byla chudoba všeobecným jevem, s výjimkou úzké vrstvy zástupců šlechty, kléru a bohatých obchodníků a velkostatkářů. Regionální rozdíly v příjmech takřka neexistovaly, a to jak v rámci států, mezi státy i mezi jednotlivými kontinenty. Průměrný příjem v Západní Evropě v roce 1820 představoval zhruba 90 procent dnešního průměrného příjmu v Africe. Střední délka života v Západní Evropě a Japonsku byla okolo 40 let (OECD, 2001). Ekonomická úroveň států i kontinentů byla prakticky stejná v Asii, Evropě, Africe i Americe. V roce 1820 byl poměr příjmu na hlavu mezi tehdy nejvyspělejší a nejzaostalejší ekonomikou světa, tedy Velkou Británií a Afrikou, v poměru čtyři ku jedné. V roce 1998 narostl rozdíl v příjmech mezi nejbohatší ekonomikou, USA, a nejchudším regionem, Afrikou na dvacet ku jedné. Markantní rozdíly v relativním bohatství jednotlivých regionů světa, často označovaných jako bohatý Sever a chudý Jih, a s ním i alarmující zviditelnění chudoby, tedy přinesl až bezprecedentní hospodářský rozvoj vyspělých zemí.\n\nSimon Kuznets, slavný ekonomický historik, uvádí rok 1800 pro tento rozvoj jako přelomový, znamenající konec tisíce let trvajícího období bez hospodářského rozvoje a počátek éry moderního ekonomického růstu. Životní úroveň mezi lety 1000 a 1800 rostla pomalu, za 800 let se důchod na hlavu zvýšil o necelých 50 procent. Od konce 18. století však dochází k prudkému hospodářskému rozvoji, doprovázenému strmým růstem populace a růstem produktu. Zatímco v roce 1000 měl svět 270 milionů obyvatel, a do roku 1800 se zvýšil na 900 milionů, v dalších dvou stoletích narostla světová populace na 6,1 miliard obyvatel. V důsledku vědecko-technického rozvoje však důchod na hlavu rostl ještě rychlejším tempem. Jak uvádí ekonomický historik Angus Maddison, mezi lety 1820–2000 vzrostl průměrný světový důchod na hlavu zhruba devětkrát ze 660 USD na hlavu v roce 1820 na zhruba 6000 USD na hlavu v roce 2000 (vše vyjádřeno v amerických dolarech roku 1990). Ještě výrazněji se tento trend projevil v dnes vyspělých zemích. V Západní Evropě vzrostl důchod na osobu 15× (ze zhruba 1200 USD v roce 1820 na 19 000 USD v roce 2000) a v USA dokonce 22× (z 1250 USD v roce 1820 na 28 400 USD v roce 2000). Celkový hrubý světový produkt za stejné období pak vzrostl 52×.\n\nPříčiny moderního ekonomického růstu lze spatřovat v podmínkách, které panovaly v Evropě a USA. Vynález parního stroje spolu s mobilizací rozsáhlých zdrojů fosilních paliv uvolnily obrovské množství energie, využitelné k masové produkci zboží a služeb. Venkovská populace migrující do měst představovala bohatý rezervoár pracovní síly. Ačkoliv počet venkovského obyvatelstva prudce klesal, fosilní paliva, využívaná jako chemická hnojiva současně umožnila mnohonásobné zvýšení produkce potravin a uspokojení potřeb rostoucí městské populace. Politické a občanské svobody a institucionální stabilita mnoha zemí pak přispěly k radikálnímu přechodu od společností chudých a zaostalých k vyspělým moderním ekonomikám s trvalým ekonomickým růstem založeným na technologiích a vědeckém pokroku. Tento scénář začal v polovině 18. století v Británii a byl později aplikován prakticky ve všech západoevropských i středoevropských zemích i v Severní Americe. USA díky tomu dosahovaly mezi lety 1820–1998 průměrného ročního růstu HDP o 1,7 procenta, západní Evropa za totéž období rostla ročně o 1,5 procenta.\n\nDnešní rozvojové země podobným vývojem prošly částečně anebo neprošly vůbec. Například Africké ekonomiky, které patří k nejchudším na světě, rostly tempem 0,7 procenta ročně. Během 180 let pak tyto rozdíly v tempech růstu vyspělých a rozvojových zemí znamenají, že Afrika z počátečních zhruba 400 USD na hlavu v roce 1820 zvýšila svůj produkt na dnešních zhruba 1300 USD, tedy o málo více než trojnásobně v porovnání s 25násobným zvýšením v USA. V dnešní době je tak Afrika, zejména její subsaharská část, nejchudším regionem světa.\n\nEkonom Jeffrey Sachs vidí hlavní příčiny toho, že se nepodařilo v Subsaharské Africe použít západní model ekonomického růstu, v kombinaci několika specifických a vzájemně propojených faktorů.\n\n\nChudoba zvyšuje kriminalitu. Vraždy páchají většinou mladí muži, kteří jsou chudí. Ale i ekonomická krize může zvyšovat počet vražd.\n\nBoj s chudobou je velmi problematický, jeho velkým problémem je vznik závislosti na sociálních dávkách a nedostatek peněz. Cílem je, aby pomoc umožnila člověku důstojný život, ale aby ho zároveň motivovala k vymanění se z této pomoci. Nastavení takovýchto podmínek je velmi obtížné a dosahuje se ho jednak pomocí s dobou klesajících dávek a motivačními programy směřujícími k rozšíření kvalifikace. V rozvojových zemích je problematika často spojena s nestabilní politickou situací, což často vede k velmi obtížně řešitelné situaci.\n\nRada Evropy vydala „Akční program na potírání chudoby“, který říká, že chudí lidé jsou osoby, rodiny nebo skupiny osob, které nedostatek prostředků (materiálních, kulturních, sociálních), vylučuje z účasti na způsobu života, který je přijatelný ve státě v němž žijí. Sociální vyloučení (exkluze) je nutno považovat za nejzávaznější důsledek chudoby v moderní společnosti. Občan, který je ve stavu sociální nouze má právo na nezbytnou pomoc zajištění svých základních sociálních potřeb.\n\nV České republice neexistuje extrémní chudoba, přesto je stát nucen vynakládat nemalé prostředky na boj s chudobou.\nHranice chudoby byla v roce 2015 stanovena jako měsíční příjem 9901 Kč pro samostatně žijící osobu, pro samoživitele s dítětem do třinácti let věku 12 872 korun, pro dva dospělé 14 852 Kč, pro čtyřčlennou rodinu 20 793 korun a pro rodiče se třemi dětmi 27 724 Kč měsíčně. Pod touto hranicí žilo v roce 2014 9,7 % obyvatelstva. V roce 2018 žilo na hranici chudoby 9,6 % lidí. \n\nČSÚ vyhodnocuje ještě stav materiální deprivace. Tou trpí každý, komu se nedostávají prostředky na alespoň čtyři z devíti sledovaných položek: barevná televize, telefon, pračka, auto, dostatečné vytápění bytu, jíst maso každý druhý den, zaplacení neočekávaného výdaje ve výši 9600 korun, uhrazení týdenní dovolené všem členům rodiny a jistota, že včas zaplatí nájemné či splatí úvěr. Touto deprivací trpí 6,7 % občanů, celoevropský průměr je přes 9 %.\n\n\n\n"}
{"id": "58575", "url": "https://cs.wikipedia.org/wiki?curid=58575", "title": "Staré Město (Praha)", "text": "Staré Město (Praha)\n\nStaré Město (původně \"Pražské město\"/\"Pragensis civitas\", \"Větší město\"/\"Major civitas\" či \"Staré Město pražské\"/\"Antiqua civitas Pragensis \") je historické město, městská čtvrť a katastrální území Prahy na pravém břehu Vltavy, o rozloze 129,03 ha, náležející k městské části Praha 1.\n\nNa východě a jihu Staré město sousedí s Novým Městem, přičemž hranice vede po ulicích Revoluční, Náměstí Republiky, Na Příkopě, 28. října a Národní. Na severu a západě Staré Město uzavírá řeka Vltava, za kterou následují Holešovice (na severu), Malá Strana (na západě) a Smíchov (na jihozápadě). Staré Město dále svým územím jako enklávu zcela obklopuje nejmenší pražskou čtvrť Josefov. Součástí Starého Města je také Střelecký ostrov.\n\nÚzemí dnešní Prahy bylo osídleno už od pravěku. První zmínky o existenci kmenových celků „Fraganeo“ se čtyřiceti osídlenými hradišti pochází zřejmě již z 8. století. První doklady křesťanské architektury na pražském území pochází z poslední čtvrtiny 9. století. Jedna z nejstarších zpráv o poboření pražského mostu vypráví o stržení dřevěného mostu velkou vodou v roce 929. V 10. století již byla Praha centrem přemyslovského státu a o století později jsou doloženy zmínky o bohaté obchodní činnosti.\n\nZpráva Kosmovy kroniky o povodni v roce 1118, během níž „Vltava pobrala v pražském podhradí mnoho domů“, nepřímo dokládá již velmi husté osídlení na obou březích Vltavy. Na území od Vyšehradu a Podolí až po Petrskou čtvrť se v průběhu 12. století stavělo mnoho kamenných církevních i obytných staveb. První kamenný most přes řeku Vltavu byl dokončen roku 1172 a pojmenován po manželce krále Vladislava II. (Juditin most)\n\nStaré Město pražské se stalo městskou obcí v letech 1232–1234. Kolem 30. let 13. století bylo uvnitř Starého města založeno královským lokátorem Eberhardem též Havelské město (Nové město u sv. Havla), které až do roku 1287 bylo právně a správně samostatné. V období 13. a 14. století bylo obyvatelstvo města pravděpodobně převážně německého charakteru, moc měl v rukou starý patriciát. Někdy v 1. polovině 14. století se začali řemeslníci sdružovat do cechů a ve 2. polovině 14. století získali i výraznější podíl na městské správě. Právě v tomto období se také město výrazným způsobem počeštilo. O vzestupu moci a sebevědomí pražského měšťanstva svědčí i zřízení radnice, kterou jim teprve v roce 1338 povolil postavit český král Jan Lucemburský. Prvním radničním domem Staroměstské radnice se stal dům kupce Wolflina z Kamene na rohu Staroměstského náměstí. K domu byla vybudována radniční věž, kaple a Staroměstský orloj. V pozdějších letech se radnice rozrostla do komplexu budov.\n\nZaložením Nového Města pražského Karlem IV. v roce 1348 se situace Starého Města změnila. Z města odešli především měšťané méně movití a českého původu. Také bezprostřední blízkost a poloha nového založení byla důvodem častých třenic. V letech 1367–1475 stála v čele obou měst společná městská rada, ovšem převahu v ní měli staroměstští.\n\nV 90. letech 14. století se Staré Město pražské stalo centrem reformního hnutí, v jehož čele stáli Jan Hus, Jeroným Pražský a další univerzitní mistři. V roce 1413 získala česká husitská strana trvalou převahu v městské radě, což se projevilo i v kritických letech 1419-1420.\nNa počátku 20. let se především Staré Město pražské stalo vedle radikálních táboritů a východočeských sirotků významným politickým činitelem zastávajícím umírněná stanoviska. Spolu s dalšími městy (Rokycany, Chomutov, Kadaň, Žatec, Louny, Slaný, Beroun, Český Brod, Kouřim, Kolín, Čáslav, Nymburk, Kutná Hora, Jaroměř), která mu ovšem politicky podléhala, tvořilo tzv. pražský svaz.\n\nOd získání městských práv získalo Staré Město od různých panovníků řadu významných i značně kuriózních privilegií. Privilegium krále Jana Lucemburského z roku 1330 mimo jiné praví, že Staroměstští smějí trestat mladíky vedoucí neuspořádaný život i ty, kdož půjčují peníze dětem bez svolení rodičů.\n\nPo dostavbě hradeb Nového Města bylo opevnění Starého Města zrušeno a staroměstští měšťané získali kontrolu nad některými společnými branami nového souměstí, aby měli kontrolu nad volným průchodem ke Starému Městu. Na opačné straně města získali Staroměstští právní svrchovanost i nad celým kamenným mostem, což dokládá socha Bruncvíka se štítem se znakem Starého Města na pilíři na levém břehu Vltavy. Na mostě směli mimo jiné vybírat clo (od roku 1435) z veškerého zboží a poplatky od Židů. Zato se museli starat o údržbu a opravy mostu.\n\nČeský král Jiří z Poděbrad vydal nové privilegium o mostním clu roku 1459. Privilegium Fridricha III. z roku 1477 o rytířské hodnotě staroměstských měšťanů v době války nakázalo, aby se v případě zajetí ve válce zacházelo se Staroměstskými jako se šlechtici. Všechna dosavadní práva pak roku 1472 potvrdilo privilegium Vladislava Jagellonského.\nDo roku 1784 bylo Staré Město samostatným městem, které se stalo od 12. února 1784 součástí Královského hlavního města Prahy. Až do roku 1949 bylo Staré Město samosprávním obvodem (jako Praha I či I.), od roku 1949 se stalo součástí nově vytvořené Prahy 1. I nadále však zůstavá katastrálním územím.\n\n\nK největším pamětihodnostem Starého Města patří Staroměstské náměstí, na němž se nachází Staroměstská radnice se známým Pražským orlojem. Staré Město spojuje s Malou Stranou Karlův most. Řada významných památek je soustředěna kolem Královské cesty vedoucí od Prašné brány ulicí Celetnou, přes Staroměstské náměstí, Karlovou ulicí na Karlův most odkud dále pokračuje přes malostranské území na Pražský hrad.\n\nNa území Starého Města se nachází řada významných gotických a barokních kostelů. Na území Starého Města leží celkem 440 nemovitých kulturních památek, celé území je také součástí Pražské památkové rezervace.\n\nNejstarší zobrazení pražského znaku se nachází na hradě v Laufu u Norimberka. Gotická podoba se stříbrnými zdmi je vyobrazena na Staroměstské mostecké věži. Městský znak povýšil zlatými zdmi Fridrich III. roku 1475 (tuto podobu znaku použil Josef Mánes na Staroměstském orloji. Ozbrojenou paži do znaku doplnil až Ferdinand III. roku 1649 za hrdinnou a úspěšnou obranu města na konci třicetileté války.\n\n\n\nStaré město protíná linka A pražského metra a také tramvajové linky 2, 17, 18 a 93, a také autobusy 207 a 194.\n\n\n\n"}
{"id": "58578", "url": "https://cs.wikipedia.org/wiki?curid=58578", "title": "Staré Město", "text": "Staré Město\n\nStaré město označuje část města, která se nachází v půdorysu původních středověkých hradeb, na rozdíl od nového města, které stojí za hradbami. Podrobnosti viz Historické jádro města.\n\nNázev Staré Město má více obcí: \n\n… nebo částí obcí:\n\nSousloví Staré Město se objevuje také v názvech sídel:\n\n"}
{"id": "58579", "url": "https://cs.wikipedia.org/wiki?curid=58579", "title": "Troms", "text": "Troms\n\nTroms je tradiční historický region Norska v severní části země. Od ledna 2020 je součástí kraje Troms og Finnmark, do té doby býval samostatnou územně-správní jednotkou. Správním centrem území je město Tromsø. Správcem kraje Troms byl \"Fylkesmann i Troms\". Počet obyvatel dosáhl roku 2015 čísla 163 453. Rozloha bývalého kraje je 25 863 km². Kraj Troms og Finnmark byl ustanoven v lednu 2020 v rámci reformy správního dělení Norska a to sloučením krajů Troms a Finnmark. \n\nTroms hraničí na východě s krajem Finnmark, na jihu s krajem Nordland, se švédským krajem Norrbotten a finským Laponskem. Na západě a severu je Norské moře.\n"}
{"id": "58583", "url": "https://cs.wikipedia.org/wiki?curid=58583", "title": "Steganografie", "text": "Steganografie\n\nSteganografie (řečtina. steganós-schovaný, gráphein-psát) je vědní disciplína (podobor kryptografie) zabývající se utajením komunikace prostřednictvím ukrytí zprávy. Zpráva je ukryta tak, aby si pozorovatel neuvědomil, že komunikace vůbec probíhá. Síla této komunikace stojí a padá na jejím utajení (jedná se o takzvanou bezpečnost skrze utajení – \"security through obscurity\"), a proto zachycení skryté zprávy tak prakticky znamená její prolomení. Aby ani v tom případě nedošlo k prozrazení obsahu zprávy, zpravidla se kombinuje s dalšími metodami šifrování.\n\nMetody používané v minulosti:\n\nSteganografie používané v historii rozdělujeme na skupiny:\n\nVelmi oblíbená forma neviditelného písma používaná ještě ve druhé světové válce. Mezi řádky nevinného dopisu se mohla ukrývat úplně jiná zpráva. Běžné zdroje byly ocet, mléko či různé ovocné šťávy, které po zaschnutí nejdou na papíře vidět, ovšem při zahřátí ztmavnou a zpráva je na světě. Později už běžné zdroje bylo příliš jednoduché odhalit, a proto se začaly používat „inkousty“, které reagovaly jen na určité chemikálie. To ovšem ztratilo účinnost po vynalezení „univerzálních vývojek“, které byly založeny na rozpoznávání navlhčených míst podle změn povrchu vláken papíru. Dnes se tato metoda používá například u výroby bankovek, kde v papíru jsou viditelná vlákna pouze v určitém druhu světla.\n\nV antickém Řecku se používaly k přenosu zpráv dřevěné destičky zalité voskem, do kterého bylo vyryto písmo. Jeden z prvních zaznamenaných případů steganografie popisuje vyrytí zprávy přímo do dřevěné destičky, která byla následně zalita voskem a na první pohled vypadala jako nepopsaná.\n\nJohannes Trithemius (1. únor 1462 v Trittenheimu – 13. prosinec 1516 ve Würzburgu), klášterní opat a mnohostranný učenec byl známý také jako teoretik kryptografie, steganografie. Vydal tři svazky díla \"Steganographia\" (napsána roku 1499 a vydána ve Frankfurtu roku 1606, na \"Index Librorum Prohibitorum\" umístěna roku 1609).\n\nItal Giovanni Porta zaznamenal v 16. století celou řadu steganografických postupů. Kromě řady způsobů výroby neviditelného inkoustu vymyslel i techniku psaní na bílek natvrdo uvařeného vejce bez nutnosti rozbít skořápku, a to pomocí tinktury ledku a octa.\n\nJindy byla zpráva vytetována na oholenou hlavu otroka a následně se nechala zarůst vlasy. Přečíst ji bylo možné až po dalším oholení.\n\nZa 2. světové války se používala například technika mikroteček. Požadovaný text se zmenšil, vytiskl a vlepil většinou na prostor interpunkčních znamének jiného textu psaného normální velikostí. Pro přečtení informace se použil mikroskop.\nČasto se používaly také otevřené kódy. Jedná se zdánlivě o obyčejný text, kde přečtením předem stanovených písmen získá příjemce utajovanou informaci. Například zachycená zpráva německého špeha zněla: Apparently neutral's protest is thoroughly discounted and ignored. Isman hard hit. Blockade issue affects pretext for embargo on by-products, ejecting suets and vegetable oils.“ Po přečtení druhého písmena každého slova se objeví tajná zpráva: „Pershing sails from NY June 1.“.\n\nV informačním věku se steganografie stále uplatňuje, ale změnila podobu v souvislosti s rozmachem informačních technologií. Tajná zpráva může být zakódována na místo nepodstatného šumu v souborech se zvuky, obrázky, videem a podobně. Častou aplikací steganografie při kódování informací do obrázků může být i chránění děl podle autorského práva.\n\nNěkteré počítačové tiskárny jsou schopny zaznamenat (do kódu tvořeného tečkami žlutým inkoustem, tisknutým na okraje nebo zadní stranu papíru) své sériové číslo a datum a čas tisku.\n\nKonvenční metodou konkrétně u obrázku s 24bitovým barevným prostorem RGB (8 bitů na jednu ze tří základních barevných složek) je odstranit z každého barevného kanálu každého pixelu zdrojového obrázku dva nejméně podstatné bity a ty použít do obrázku vloženého. Cílový obrázek bude nižší kvality (bude pouze 64barevný se 4 úrovněmi intenzity na každou primární barevnou složku); počet barev zdrojového obrázku se sníží z 16,67 milionu na 262 144. Lidské oko umí rozeznat (podle různých odhadů) něco mezi 100 a 200 tisíci barevných odstínů, takže ztrátu informace z původního obrázku nebude schopno zaregistrovat.\n\nNejvhodnější jsou nekomprimované soubory, a to zejména kvůli jejich velikosti, kdy do nich lze umístit větší objem dat anebo je lépe uschovat. Ideální jsou obrázky obsahující mnoho detailů. Na bílém pozadí se bude informace velmi těžko schovávat. Skrývaný soubor nesmí mít větší velikost, než původní nosné médium. Problém nastává při případné kompresi či změně formátu, kdy dochází vlivem kompresního algoritmu k poškození a zničení zprávy.\n\nOblasti, kde lze steganografii využít, jsou z podstaty věci často nezákonné. Nelze steganografii jako takovou odsoudit za nástroj teroristů, jelikož celá oblast skrývání informací může být naopak velmi užitečná.\n\nHlavní aplikační oblasti skrývání informací\n\nDigitální steganografii lze výborně využít při ochraně autorských práv. Do obrázku se vloží informace o copyrightu, které potom mohou sloužit k usvědčení \"krádeže\" onoho obrázku, například pokud jej bez svolení autora uživatel umístí na své stránky apod. Tato metoda je jakýmsi digitálním vodoznakem, nejedná se ani tak o tajnou zprávu, jako pouze o podpis majitele autorských práv. Její výhodou je, že vizuálně neznehodnotí daný obrázek. Informace musí být především nesmazatelná, což se řeší pozměněním více významných bitů. Vlastníky takovéto informace eviduje centrální autorita.\n\nDalší možností ochrany copyrightu je značkování. Jedná se o metodu identifikace vlastníka včetně identifikace každého kusu, například před vydáním samotného hudebního alba se pracuje se studiovými verzemi písní. Každá osoba zainteresovaná do procesu tvorby nahrávky dostane svou označkovanou verzi. V případě úniku takových studiových nahrávek se dá snadno vystopovat vynašeč.\n\nMezi další zajímavý typ, co se týče moderní steganografie, je její kombinace s kódy (kódy podrobněji dále), kdy díky veřejným sdělovacím prostředkům (rádio, rozhlas), dennímu tisku (inzeráty či cenzurované korespondence) mohou obě strany komunikovat za pomoci zpráv zdánlivě nevinného významu.\n\nV dnešní době se objevuje mnoho datových formátů, do kterých je velmi snadné zprávu ukrýt, což nabízí digitální steganografie. Zprávu lze přibalit i do textových, či datových souborů, ale nejlépe v grafických (bitmap) nebo zvukových formátech, které jsou nosiči určitého „šumu“, aniž by byly znehodnoceny. I tempo hudby může ukrývat informaci.\n\nVyužití steganografie má i své stinné stránky. Na veřejnost pronikla zpráva, že steganografii využívali teroristé, přičemž tajné zprávy ukrývali do obrázků na webech, jako jsou Amazon, nebo eBay. Následný rozsáhlý průzkum téměř dvou milionů obrázků z eBay nenašel, ani neprokázal jedinou tajnou zprávu. Avšak automaticky byla steganografie označena za terorismus a takového označení se velmi těžko zbavuje. Hojně tuto metodu využívají šiřitelé dětské pornografie.\n\n\n\n"}
{"id": "58587", "url": "https://cs.wikipedia.org/wiki?curid=58587", "title": "Sunna", "text": "Sunna\n\nSunna nebo také suna ( ) znamená doslovně „cesta“ nebo „zvyk“ a tvoří jeden z pramenů islámského práva. Je to soubor výroků a činů Mohameda od té doby, kdy se ve svých čtyřiceti letech stal prorokem.\n\nMohamedova smrt v roce 632 znamenala podle muslimů definitivní uzavření božích seslání – jeho prorockou roli nikdo další nepřevzal. Korán byl vzat jako souhrn všech nařízení, která Alláh lidstvu dal. Velmi záhy se však ukázalo, že Korán sám o sobě sice obsahuje řadu pravidel, ale ty mají obvykle pouze formu doporučení a vztahují se často jen ke konkrétní situaci, ve které se v době seslání muslimská obec nacházela. Vágní verše Koránu, které navíc neříkají nic o trestech (až na několik výjimek), nemohly rodícímu se teokratickému státu (chalífát) vystačit jako jediný právní pramen. Přirozeným řešením se stala sunna, soubor Mohamedových výroků a činů. Toto slovo lze obtížně nahradit českým výrazem, občas se používá fráze \"prorocká tradice\".\n\nV islámu je oddělení božského seslání a soukromých výroků Mohameda velice zajímavý a unikátní. Mohamed kladl na oddělení božího slova od svého veliký důraz. Ostatně v Koránu bůh často promlouvá přímo k Mohamedovi, odpovídá na jeho problémy a dokonce jen kárá, jak je tomu ve verších 80:1–10.\n\nOdůvodnění využívání sunny jako dalšího pramene lze nalézt přímo v Koránu. Verše 33: 21 a 38 a 7:158 vybízejí věřící, aby následovali svého Proroka jako živoucí příklad vhodného chování. Některé sekty a myšlenkové školy vidí sunnu na stejném úrovni, jako je Korán, veškeré Mohamedovo chování pokládají za vnuknuté bohem. Dnes je brána jako doplněk Koránu či jako jeho vysvětlení. Raní myslitelé naopak hodnotili sunnu velmi nízko, pro nevalnou věrohodnost většiny hadísů.\n\nPrvní zprávy o tom, co Mohamed vlastně udělal a řekl, začaly vznikat hned po jeho smrti. Předávaly se nejdřív ústně. Jedna taková zpráva o nějakém výroku nebo činy Mohameda se nazývá \"hadís\".\n\nObrovské množství hádisů bylo naprosto vymyšleno, většinou aby podpořilo stanoviska té které strany a především vládnoucí dynastie. Hadísy si navzájem odporovaly a narůstání jejich počtu představovalo vážnou hrozbu autoritě jednotného chalífátu. Vznikla tak potřeba kodifikovat věrohodné hadísy a vyloučit ty pochybné.\n\nSběratelé hadísů byli postaveni před nelehký úkol. Al-Buchárí, autor nejuznávanější sbírky hadísů, prý vybíral z několika stovek tisíc jednotlivých tradic. Poté, co procestoval celý islámský svět, dal nakonec dohromady 9 tisíc hadísů, které pokládá za správné. Nicméně i o věrohodnosti některých z nich měl pochyby.\n\nZákladní metodou, která se nakonec při ověřování pravosti prosadila, je sestavování jakéhosi rodokmenu tradic. Každý hadís je nejprve uveden řetězcem osob (isnád nebo silsila), který by měl spojovat editora sbírky a nějakého blízkého společníka Mohameda. Badatelé se pak pokoušeli prokázat důvěryhodnost nebo naopak nedůvěryhodnost osob v řetězci. Luboš Kropáček zmiňuje druha Proroka Abú Hurajrova a jeho 5347 hadísů s nevalnou důvěrou v islámském světě.\n\nI sbírek hadísů existuje velké množství. V sunnitském světě se nakonec prosadilo šest sbírek, které jsou považovány za pravé. Jedná se o sbírku již uvedeného Buchárího, dále Muslima al-Hajaje, Abú Da´uda, al-Tirmidhího, al-Nasa´ie a Ibn Maja. Poslední z nich bývá občas zaměňován s Málikem ibn Anasem, zakladatelem jedné z hlavních právních škol. Jeho sbírka je považována za velmi kvalitní, ale jelikož vznikla dříve, postrádá propracovaný „rodokmen“ isnád.\n\nPřes jistou redukci hadísů je stále jejich množství tak ohromné, že bylo nutno určit další metody jejich zpracovávání v konkrétní právní postoje. Uznané tradice tak byly rozděleny do tří kategorií – správné (\"salih\"), dobré (\"hasan\") a slabé (\"da´if\"). První skupina je všeobecně uznána a nejsou vůči ní vznášeny žádné vážnější výhrady. U hadísů druhé kategorie je možné nalézt jisté nedostatky, ale obecně jsou považovány za pravé. U poslední kategorie je věrohodnost tradic značně nejistá a je možné o nich mít velké pochyby.\n\nU hadísů se také užívá pravidla \"nasch\", tedy rušení starších tradic novějšími. Tato praxe je však i zde stejně sporná, jako u Koránu, možná ještě více. U hadísů se obvykle spíše sleduje konkrétní situace, při které měl vzniknout. Obrovské množství tradic umožňuje islámským učencům využít jich jako argument téměř pro cokoliv.\n\nŠíitská i cháridžovská odnož islámu spolu s některými novodobějšími sektami neuznávají mnohé z hadísů ani celé některé sbírky. Důvody jsou především politické - šíité například odmítají uznat hadísy sestavené sunnity, místo toho mají vlastní sbírky výroků Proroka, Alího i ostatních chalífů, které jednotlivé šíitské odnože uznávají. Všechny přitom mají stejnou hodnotu. Rozštěpení šíité se však nikdy na žádné kanonizované sbírce hadísů neshodli, přičemž používají i mnohé ze sunnitských sbírek spolu s vlastními.\n\n"}
{"id": "58591", "url": "https://cs.wikipedia.org/wiki?curid=58591", "title": "Edelsa", "text": "Edelsa\n\nEdelsa celým jménem Edelsa Grupo Didascalia S.A., je španělské jazykové nakladatelství zabývající se tvorbou \"metodik\" (učebnic) a jazykových materiálů pro studenty, kteří studují španělštinu jako druhý jazyk. V Česku je Edelsa známá nejvíc díky svým učebnicím „Ven“ a „Nuevo Ven“, které původně dovážela distributorská firma Mega Books Int., a pak pracovní sešity vydalo v české verzi nakladatelství Fraus. \n\nEdelsa byla založena v červnu roku 1986 a ze začátku se hlavně zabývala materiály pro studium francouzštiny jako cizího jazyka. V roce 1988 koupila nakladatelství Edi 6 i s jeho projektem: „\"Español como Lengua Extranjera (E/L.E.)\"“. Od této chvíle se začíná přednostně zaměřovat na španělštinu jako cizí jazyk a vydává řadu materiálů. Od učebnic počínaje, přes cvičebnice, gramatiky, slovníky a didaktickými materiály konče. V roce 1995 byla koupena francouzským nakladatelstvím Hachette-Livre ze skupiny Grupo de Comunicaciones Lagardère. V současnosti je jedním z největších nakladatelství tohoto typu ve Španělsku a stejně jako SGEL a jiní má řadu zástupců po celém světě.\n\n\n\n\n\n\n"}
{"id": "58593", "url": "https://cs.wikipedia.org/wiki?curid=58593", "title": "Arendal", "text": "Arendal\n\nArendal je město a obec v jižním Norsku v kraji Agder, jehož je správním centrem. Arendal leží 200 km jižně od Oslo v regionu Sørlandet. V roce 2016 měl Arendal 44 313 obyvatel, rozloha činí 272 km². Úředním jazykem je bokmål.\n\nArendal leží v jižním Norsku u Skagerraku, od kterého je chráněn ostrovy Hisøy, Tromøy a Flostaøya. Mezi ostrovy je průliv Galtesund spojující přístav s volným mořem.\n\nArendal hraničí s Grimstadem na jihozápadě, Frolandem na severozápadě a Tvedestrandem na severovýchodě.\n\nO Arendalu se tvrdí, že má nejlepší počasí v Norsku a že má krásné pobřeží s mnoha malými ostrůvky, možná i proto je turisticky velice oblíbeným místem s živým večerním životem během letních měsíců.\n\nMaják „Lille Torungen“ je na malém ostrůvku mimo Arendal, je 28,9 metrů vysoký. Byl zbudován ve stejnou dobu jako „Store Torungen“ a jsou obě místa jsou mezi sebou vzájemně viditelná. „Lille Torungen“ a „Store Torungen“ jsou vlastně dvojčata, která jsou u hlavní námořní trasy vedoucí do Arendalu. Od roku 1914 je mimo provoz.\n\nMaják „Store Torungen“ leží na ostrůvku mimo Arendal. Byl postaven roku 1844 a elektrifikován v roce 1914. Je 34,3 metrů vysoký a má dvouřádovou čočku. Na norské poměry je maják poměrně velký. Výlet lodí na „Store Torungen“ trvá přibližně 55 minut z centra města. Maják je stále v provozu (2005).\n\nLodní přeprava, stavba lodí a obchod se dřevem stejně jako hornictví a hutnictví železa bylo významným odvětvím průmyslu v kraji Agder po mnoho století, obzvláště pak v oblasti Arendalu.\n\nNa konci 19. století byl Arendal hlavním centrem lodní přepravy a mnoha bohatých lodních přepravců. Dnes jsou v Arendalu malé loděnice, strojírenský a elektrotechnický průmysl, ale také největší světová výroba karbidu křemíku – SiC.\n\nSam Eyde, který mimo jiné založil mezinárodní společnosti Norsk Hydro a Elkem, se narodil v Arendalu. Zbudoval hliníkárny a výrobu karbidu křemíku v Eydehavnu, které je pojmenováno po něm a leží asi 10 km východně od centra Arendalu.\n\nČasté kontakty se zámořím se odrážejí v kultuře a tradicích.\n\n\n\n"}
{"id": "58595", "url": "https://cs.wikipedia.org/wiki?curid=58595", "title": "Labutí jezero", "text": "Labutí jezero\n\nLabutí jezero (rusky Лебединое oзеро) je jeden z nejznámějších baletů, který napsal ruský hudební skladatel Petr Iljič Čajkovskij.\n\nJedná se o klasický balet o čtyřech aktech. Původní libreto napsali Vladimír Petrovič Begičev a Vasilij Fjodorovič Gelcer.Premiéru měl 4. dubna 1877.\n\nLabutí jezero je spolu s Romeem a Julií baletem nejhranějším a nejznámějším. Existuje v nespočtu premiér a verzí, které se liší především v pojetí hlavních rolí Odetty a Odilie. Jde buď o dvojroli nebo verzi tančenou dvěma tanečnicemi. Také závěr má dvě verze. Konec může být buď tragický nebo typický „Happy end“.\n\nV srpnu 1875 předložili Valentin Petrovič Běgičev a Fedor Vasiljevič Gelcer P. I. Čajkovskému libreto, k němuž použili jako předlohu pohádku \"Labutí proud\" ze sbírky Německých národních pohádek. Čajkovského zaujal tento námět pravděpodobně i proto, že již koncem šedesátých let složil pro domácí divadelní produkci kratičký balet \"Jezero labutí\", který se nedochoval, ale jehož motivy téměř jistě v Labutím jezeře zaznívají. První premiéra Labutího jezera se konala v březnu 1877 v Moskvě. Choreografem byl Václav Reisinger a byl to jeden z okamžiků, kdy český umělec vstoupil do světových dějin baletu.\nPředstavení ale nebylo podle dobových zpráv příliš zdařilé a v recenzích se také mluvilo o Čajkovského hudbě jako o monotónní, nudné, bez fantazie a plné divných motivů… Podstatné ale je, že se inscenace i přes tyto reference udržela na repertoáru ve 40 reprízách až do roku 1883 a Joseph Hansen při jejím obnovení (1880 a 1882) vycházel právě z choreografie Václava Reisingera. Jedinou změnu, kterou provedl, bylo rozdělení partu Odetty a Odilie. Nový a rozhodující impuls pro balet znamenalo jeho nové nastudování necelé dva roky po skladatelově smrti. V lednu 1895 uvedlo Mariinské divadlo v Petrohradu novou choreografii baletu, kterou zpracovali a Lev Ivanov. Toto nastudování se stalo kanonizovanou verzí baletu, která je živá dodnes. Určité další úpravy vyplývají z režijních záměrů a také z pokroku baletní techniky (např. role prince Siegfrieda).\n\nS novým stoletím opustila baletní pohádka s hudbou ruského geniálního skladatele hranice carství. Poprvé se tak stalo v roce 1900, kdy bylo dílo uvedeno ve Varšavě v choreografii P. Grassiho.\n\nLabutí jezero neutrpělo ani I. světovou válkou a po II. světové válce dokonce dochází k rozmachu tance, k rozšíření klasické baletní techniky a klasického repertoáru do Ameriky i Austrálie. Mezi nejfrekventovanější tituly patří dodnes právě Labutí jezero.\n\nV Česku byla roku 1888 uvedena krácenou a upravenou verzi nejslavnější části díla (II. dějství) připravil Augustin Berger, který také tančil prince Jaroslava (Siegfrieda), Odettu-Odilii tančila Giulietta Paltrinieri a travesti roli princova přítele Marie Zieglerová. Toto bylo jediné představení Labutího jezera, které Čajkovskij viděl, do svého deníku si po zhlédnutí ukázky poznamenal: \"\"Ohromný úspěch — minuta absolutního štěstí.\"\" \n\nDo Národního divadla se \"Labutí jezero\" dostalo roku 1907.\n\nPříběh pojednává o hodné princezně Odettě, kterou zaklel zlý čaroděj Rudovous (někdy označován také jako von Rotbart) do labutě. Tu si zamiluje princ a slíbí jí lásku. Ale na oslavu princových narozenin přijde Rudovous se svou dcerou Odílií, které přičaroval podobu Odetty. Princ ji nepozná, myslí si, že to je jeho láska a tak si ji vezme.\n\nRůzná nastudování baletu se liší svým závěrem. V některých Odetta zemře z nešťastné lásky, v jiných nastudováních spolu nešťastní milenci utonou, v dalších princ Odettu zachrání a všechno dobře dopadne.\n\nPrincezna Odetta se prochází podél jezera, kde narazí na Rudovouse. Ten ji promění v labuť.\n\nZačíná oslavou osmnáctých narozenin prince Siegfrieda. Princ dostává jako dar samostříl. Zároveň mu matka připomíná, že nadešel čas, aby se oženil. Na zámku se připravuje ples, na kterém si má princ vybrat nevěstu. Po oslavě narozenin odjíždí princ s přáteli na hon.\n\nPrinc je na lovu na břehu jezera, když zrovna přilétají labutě. Labutě se však mění v krásné dívky. Odmítnutý čaroděj Rudovous zaklel dívku Odettu a její přítelkyně do labutí podoby, aby se pomstil její matce. Pouze věrná láska může zničit sílu zlé moci a Odettu zachránit. Princ Siegfried přísahá Odettě věčnou lásku. Avšak to nedodrží.\n\nZámecký ples je v plném proudu, když se náhle mezi hosty objeví neznámý cizinec a jeho dcera Odilie, která je k nerozeznání podobná Odettě. Podvedený princ přísahá lásku tentokrát Odilii. Nepoznaný Rudovous je spokojen.\n\nOdetta je Siegfriedovým činem zdrcena. Zoufalý princ, který poznal osudovou chybu, běží za Odettou k jezeru. Nešťastná Odetta mu odpouští, přichází však Rudovous a dochází k boji. Když se Rudovous chystá po vyhraném souboji prince zabít, rozběhne se Odetta ke břehu a skáče do rozbouřené vody. Rudovous s princem přestanou bojovat a princ zoufale skače do vody, aby Odettu zachránil. Oba však ve vodě utonou, Rudovous klesne k zemi a zemře žalem.\nVychází slunce a labutě se poklidně pomalu vracejí na jezero.\n\n\n\n"}
{"id": "58597", "url": "https://cs.wikipedia.org/wiki?curid=58597", "title": "Jičín", "text": "Jičín\n\nJičín () je město v Královéhradeckém kraji v severovýchodních Čechách. Město leží v Jičínské pahorkatině na řece Cidlině. Rozloha města činí 2 493 ha a žije zde obyvatel.\n\nS Jičínem je především spojeno působení Albrechta z Valdštejna, vrchního velitele císařských vojsk za třicetileté války, který v Jičíně jako frýdlantský vévoda provedl rozsáhlou přestavbu, a loupežníka Rumcajse, který v pohádkách Václava Čtvrtka a Radka Pilaře sídlil ve fiktivním lese Řáholci.\n\nPro množství historických památek, od gotických až po prvorepublikové, stejně tak pro polohu v Českém ráji, je Jičín turisticky vyhledávaným místem a bývá považován za jedno z nejkrásnějších měst České republiky. Díky tomu získal titul Historické město roku 2016.\n\nNa území dnešního Jičína a v jeho okolí je zaznamenáno osídlení již v mladší době kamenné. V době římské zde žili Keltové, kteří zanechali šperky, nástroje a další předměty, které lze mimo jiné zhlédnout v jičínském muzeu. Po nich osídlili oblast Slované, rod Slavníkovců – ti byli vyvražděni roku 995.\n\nMěsto bylo založeno jako královské před rokem 1300 v místech dnešního Starého Místa, ale brzy přeneseno asi o 2 km severněji na ploché návrší, chráněné řekou Cidlinou. První písemná zmínka o obci se nachází v zakládací listině strahovského kláštera ze 12. století, Jičín jako statek je pak zmíněn v listině z roku 1293 Guty Habsburské čili Jitky, manželky Václava II., po níž se podle jedné z hypotéz dodnes nazývá. Ve své době však byla královna známa pouze jako Guta, tedy nejde o pravděpodobnou verzi. Odvození názvu města od jména domnělého lokátora Jíky odporuje fakt, že zmíněné křestní jméno v době založení doloženo. Třetí možnost, odvození od množství „díků“ (divoké černé zvěře) uvádí jako původní podobu jména města Dičín.\n\nV této době se ve městě rozvinuly obchod a řemesla, byly postaveny první gotické stavby, jako kostel sv. Ignáce. Roku 1337 prodává český král Jan Lucemburský město šlechtickému rodu Vartenberků, kteří zakládali v okolí města nové vsi a zasloužili se o jeho další rozvoj. V době renesance vládli městu Trčkové z Lípy – za jejich vlády byla vystavěna Valdická brána a kamenná vodárenská věž. Dále pak město vlastnili Smiřičtí ze Smiřic, ti se zase zasloužili o výstavbu jičínského zámku. Po bitvě na Bílé hoře si Jičín za svoje sídlo vybral Albrecht z Valdštejna, které se tak de facto stalo hlavním městem autonomního Frýdlantského vévodství. Nový panovník přivedl do města italské architekty, kteří je dále zvelebili. Z této doby je například barokní kostel svatého Jakuba nebo kamenná vodárenská věž (Věž Jičín). Po vévodově smrti byl Jičín vypleněn švédskými i císařskými vojsky. Stejně jako zbytek českých zemí byl násilně rekatolizován. Tovaryšstvo Ježíšovo zde založilo gymnázium a jezuitskou kolej, kde působil například Bohuslav Balbín.\n\nJičín se v 19. století stal jedním z center českého národního obrození, na zdejším gymnáziu učil František Ladislav Rieger. Na konci 19. století zde vznikl závod na výrobu zemědělských strojů Agrostroj (Knotek), který byl velmi úspěšný za první republiky i za socialismu a v omezené míře funguje dodnes. V roce 1866 se městem přehnala Prusko-rakouská válka a odehrála se tu bitva u Jičína. Na počátku 20. století zde profesor Tomáš Garrigue Masaryk uskutečnil několik cyklů přednášek v tzv. univerzitních kursech jičínských, z nichž některé vyšly i knižně (např. \"Národnostní filosofie doby novější\", Jičín 1905). Během první československé republiky zažilo město další rozkvět, vznikla například vilová čtvrť Čeřovka. Působili zde architekt Čeněk Musil či spisovatel Václav Čtvrtek. 22. října 1921 Jičín navštívil prezident Masaryk s ministerským předsedou E. Benešem a Fr. Udržalem ministrem obrany, aby se účastnil slavnosti 22. pěšího pluku. Zajel hned na cvičiště, kde promluvil k vojsku. Poté navštívil jičínský Sokol, závody Knotkovy, podniky rolnického družstva a radnici města.\n\nRoku 1939 bylo město stejně jako zbytek okleštěných českých zemí obsazeno německými vojsky a stal se hlavním městem okresu „Jitschin“. Po roce 1946 došlo ke znárodňování velkých závodů. V roce 1968 obsadili město vojska zemí Varšavské smlouvy a polští vojáci zastřelili na křižovatce Na Letné muže a ženu, dnes tuto událost na místě připomíná pomník. Velkou základnu měla sovětská vojska až do roku 1991 v jezuitské koleji, čímž přispěla k její devastaci. Po roce 1989 došlo k privatizaci státních společností. Ve městě také vznikla nová průmyslová zóna.\n\nV letech 1994–2002 byl starostou Jičína pozdější senátor MVDr. Jiří Liška. Roku 2012 byl po odvolání předchozího starosty (2002–2012) znovuzvolen. V roce 2014 jej nahradil Jan Malý (zvolen za ANO).\n\nPodle sčítání 1921 zde žilo v 880 domech 10 478 obyvatel, z nichž bylo 5 065 žen. 10 166 obyvatel se hlásilo k československé národnosti, 151 k německé a 9 k židovské. Žilo zde 5 920 římských katolíků, 238 evangelíků, 1 928 příslušníků Církve československé husitské a 136 židů. Podle sčítání 1930 zde žilo v 1 152 domech 11 034 obyvatel. 10 636 obyvatel se hlásilo k československé národnosti a 172 k německé. Žilo zde 6 195 římských katolíků, 339 evangelíků, 2 802 příslušníků Církve československé husitské a 119 židů.\n\nPo obchvatu kolem města ve tvaru písmene U vede silnice I. třídy č. 16 Řevničov-Královec, na severozápadním okraji města z ní odbočuje silnice I. třídy č. 35 Turnov-Mohelnice, která se z ní odpojuje až v obci Úlibice. Na jižním okraji Jičína odbočuje silnice I. třídy č. 32 do Poděbrad. Vede odsud také silnice II. třídy č. 286 do Lomnice nad Popelkou a Jilemnice. Okraje města jsou proto významnou silniční křižovatkou.\n\nBlízko centra města se také nachází autobusové nádraží v ulici 17. listopadu, ze kterého vyjíždějí autobusy například do Prahy, Liberce, Hradce Králové, Brna, Špindlerova Mlýna, Kněžmostu nebo do Hlinska. Ve východní části města je i vlakové nádraží, ležící na trati 041 z Turnova do Hradce Králové, ze kterého odbočuje regionální trať 061 do Kopidlna a Nymburka, po které jezdí vlaky ve dvouhodinových intervalech. Vlakové nádraží má 4 osobní koleje.\n\nMěsto Jičín těží především z turismu a průmyslu. Továrny zde mají společnosti jako Ronal, Continental, AEG nebo SpofaDental, v menší míře stále vyrábí nástupce Agrostroje, AGS, což byl později Seco GROUP, nyní Seco Industries. Sídlo zde má též dopravní firma C.S.CARGO a.s. Probíhá rekonstrukce města – opravy památek (včetně Valdštejnova náměstí, chodníků, silnic či panelových domů z převážně 80. let 20. století, naplánována je rozsáhlá přeměna veřejné dopravy (přesun autobusového nádraží, rekonstrukce vlakového nádraží). Město též postavilo bazénový komplex na místě plovárny ze 20. let u rybníku Kníže.\n\nNevyřešený nebo nedořešený je stále problém několika chátrajících objektů, především jezuitské koleje a kasáren.\n\nHotel Start, vlastněný soukromou společností, byl několik let zavřený. Začátek rekonstrukce byl plánovaný na rok 2013, avšak práce započaly až rokem 2017. V lednu 2018 měl zateplenou fasádu, nová okna a dělalo se nové parkoviště.\nInvestor hotel neotevřel podle domluvy - termín otevření hotelu byl bez pokut prodlužován. Hotel měl být v provozu od 30. června 2018, což investor nesplnil. Opět požádal o prodloužení do 30. září, za což zaplatil pokutu přibližně 500 tisíc korun. V hotelu měly být 2 restaurace — v přízemí a v posledním patře, avšak byla vybudována pouze ta přízemní. V srpnu 2019 byl hotel plně v provozu.\n\n\n\nMěsto je v současnosti tvořeno 12 místními částmi na pěti katastrálních územích:\n\n\nV letech 1980–1990 byla součástí města i dnes samostatná obec Úlibice.\n\nZákladní sídelní jednotky nejsou skladebné s členěním na evidenční části obce, a tedy se mnohé z nich člení na díly ležící v různých částech obce. Například ZSJ Jičín-Staré Město je o něco větší než evidenční část Staré Město.\n\nČeřov, Dvorce, Holínské Předměstí, Hradecké Předměstí, Hubálov, Jarošov, Jičín-Staré Město, Moravčice, Na vrchách, Nové Město, Pod zámkem, Popovice, Porák, Pražské Předměstí, Robousy, Sedličky, U křížku, Valdické Předměstí-východ, Valdické Předměstí-západ.\n\nJičín byl dříve okresním městem, v současnosti je obcí s rozšířenou působností a pověřeným obecním úřadem. Okres Jičín ale stále existuje a skládá se ze 111 obcí, ORP ze 77 obcí.\n\n\n\n\n\n"}
{"id": "58598", "url": "https://cs.wikipedia.org/wiki?curid=58598", "title": "Mudvayne", "text": "Mudvayne\n\nMudvayne je americká metalová kapela založená v roce 1996 v Illinois.\n\nSkupina se zformovala v roce 1996. Dohromady ji dali zpěvák Chad Gray, kytarista Greg Tribbett, baskytarista Shawn Barcley a bubeník Matthew McDonaugh. Podle bubeníkova křestního jména vzniklo speciální označení pro styl hudby, který tato kapela hraje. Tento styl se nazývá Math Metal. V roce 1998 ale Barcley kapelu opouští a jeho místo zaujímá současný člen kapely Ryan Martinie.\n\nPrvním počinem kapely se stalo EP \"Kill I Oughta\" vydané v roce 1997. Jsou na něm tři studiové písně a čtyři tzv. živáky, čili písně zahrané na koncertech. Poté podepsali se značkou Epic Records. V roce 1999 pod touto značkou vydali album L.D. 50. V roce 2001 kapela znovuvydala EP Kill I Oughta pod názvem \"The Beginning of All Things To End\". Rok nato vyšlo druhé full-length album pojmenované \"The End of All Things to Come\". Čekání fanoušků na další album ukončil rok 2005, kdy vyšlo album \"Lost and Found\", píseň Determined se objevila na soundtracku ke hře .\n\n\n\n\n\n"}
{"id": "58600", "url": "https://cs.wikipedia.org/wiki?curid=58600", "title": "Hrozny hněvu", "text": "Hrozny hněvu\n\nHrozny hněvu, v anglickém originále The Grapes of Wrath, je román od Johna Steinbecka, vydaný roku 1939. Již v roce 1940 získal tento román Pulitzerovu cenu a je velmi známý nejen v USA. V tom samém roce byla také natočena jeho filmová podoba, již zrežíroval John Ford a kde hlavní roli ztvárnil Henry Fonda.\n\nDěj se odehrává v období hospodářské krize a popisuje osudy rodiny chudých zemědělců Joadů. Ti byli vyhnáni z pronajaté půdy a odešli za prací do Kalifornie, po cestě však umírají babička s dědečkem. Ani po příjezdu do Kalifornie však jejich útrapy nekončí, práce je málo a přistěhovalců příliš. Jsou tedy nuceni žít ve velmi nuzných podmínkách. Stěhují se z jedné farmy na druhou a rodina se postupně rozpadá, čemuž se ale snaží zabránit máma Joadová. Na konci příběhu porodí její dcera Róza mrtvé dítě a strhne se strašlivý déšť, kvůli kterému se musí rodina přesunout z vagónu, ve kterém žili, do nedalekého stavení. Róza pak mateřským mlékem zachrání hladem umírajícího muže, jenž dal všechno jídlo svému synovi.\n\nVyprávění začíná z pohledu Toma Joada poté, co je propuštěn z vězení, ve kterém byl pro vraždu. Na svém putování domů potkává kazatele Jima Casyho, na kterého si vzpomíná z dětství, a dále cestují spolu. Když dorazí na Tomovu rodnou farmu, najdou ji zpustlou. Zmatení a zklamaní jdou ke strýci Janovi pár mil odtud. Najdou tam Tomovu rodinu nakládající nákladní vůz Hudson všemi věcmi, které mají. Zjišťuje, že úrodu zničilo sucho a Joadovi byli nuceni přestat platit dávky a opustit půdu. Joadovi hledají útočiště s nadějí na hezkou budoucnost v Kalifornii. Tam je poptávka po 800 česáčích a prý se vyplácejí vysoké mzdy – to říkají letáčky, které jsou distribuovány po celé Oklahomě. Joadovi společně s Jimem Casym jsou svedeni touto iluzí a investují vše, co mají, do cesty do Kalifornie. Opuštění Oklahomy pro Toma v podmínce znamená porušení zákona, ale rozhodne se jet s rodinou.\nNa cestě zjistí, že silnice jsou plné rodin, které také míří do Kalifornie se stejnou vidinou. Jak Joadovi pokračují v cestě do Kalifornie a slyší příběhy od ostatních, z nichž někteří se z Kalifornie vracejí, jsou nuceni čelit možnosti, že jejich vyhlídky nemusí být takové, jaké očekávali. Dědeček a babička na cestě zemřou. Zmizí Connie, manžel těhotné Růže Sáronské, Joadovy dcery. Noah, nejstarší Joadův syn, se u řeky rozhodne rodinu opustit. Rodina musí v cestě pokračovat, protože nemá jinou možnost.\nPo příjezdu vidí mnoho uchazečů o jakoukoli práci s malou nadějí, že dostanou přiměřenou mzdu kvůli nadbytku pracovní síly, chybějících zákonech a konspiraci velkých místních farmářů. Tragédie spočívá v jednoduchosti a nemožnosti jejich snu: domu, rodiny a stálého zaměstnání. Jiskřičkou naděje je Weedpath, kemp zřízený místní vládou – přistěhovaleckou administrativou – agenturou New Deal, která se snaží pomáhat přistěhovalcům. Ale Jim Rawley, správce tábora, nemá dost peněz a místa aby se postaral o všechny.\nPracující začínají zakládat odbory. Rodina pracuje nevědomky na plantáži, na které se lidé zúčastní stávky, která se strhne v násilí, kazatel Casy je zabit a Tom Joad je nucen znovu zabít a stát se psancem. Rozloučí se s matkou a slíbí, že, kdekoli bude, bude neúnavným zastáncem utlačovaných. Dítě Růže Sáronské se narodí mrtvé. Matka Joadová ovšem zůstane neochvějná a dodává rodině sílu přenést se přes tuto ztrátu. Nakonec Růže Sáronská nakojí hladovějícího muže, který dal všechno jídlo synovi, stále se snažíce ukázat víru v lidskost i přes vlastní negativní zkušenosti.\nJe ukázáno spontánní společenské sdílení a vzájemná pomoc vedoucí k novému uvědomění si kolektivních hodnot.\n\n"}
{"id": "58601", "url": "https://cs.wikipedia.org/wiki?curid=58601", "title": "Asijská sága", "text": "Asijská sága\n\nAsijská sága (\"The Asian Saga\") je cyklus šesti románů od Jamese Clavella z let 1962 až 1993. Romány se soustředí na osudy evropanů v Asii a obzvláště na dopady vzájemného ovlivňování dvou rozdílných kultur – východní a západní.\n\nChronologické pořadí knih:\n\n\nRomány byly ale uveřejňovány v jiném sledu; je tedy možné je číst v libovolném pořadí.\n\nMimo Šóguna a Krále krysy se děj všech knih soustředí na obchodní společnost \"Struan's\" (inspirované skutečnou firmou \"Jardine Matheson Holdings Limited\"), jejího zakladatele \"Dirka Struana\" a jeho různé potomky.\n\nNěkteré z postav se objevují ve více knihách a na mnoho postav z jedné knihy se odkazuje v jiné. Např. \"Robert Armstrong\" patří k hlavním postavám jak v \"Panském domě\", tak ve \"Smršti\".\n\nCelkem se v \"Asijské sáze\" objevuje ohromné množství postav s velmi složitými rodinnými vztahy a historií, která je vždy naznačena, ale nikdy není podrobně popsána. (To umožňovalo Clavellovi „připisovat“ romány, které dějově předcházely jeho dřívějším dílům, a přesto si neodporovaly).\n\nClavell zemřel v roce 1994 poté, co publikoval \"Gaidžin\". V té době se proslýchalo, že plánuje napsat pro ságu další román.\n\n\"Král Krysa\" nebyl původně součástí Asijské ságy, ale s tím, jak se sága rozšiřovala byl do ní zpětně přidán. Čtyři romány z šesti (mimo Smršti a Gaidžin) byly zfilmovány.\n"}
{"id": "58610", "url": "https://cs.wikipedia.org/wiki?curid=58610", "title": "Markéta", "text": "Markéta\n\nŽenské jméno Markéta (též Margareta) pochází z latinského \"margarita\", z řeckého slova \"margarités\", což znamená \"perla\".\n\n\n\nNásledující tabulka uvádí četnost jména v ČR a pořadí mezi ženskými jmény ve srovnání dvou roků, pro které jsou dostupné údaje MV ČR – lze z ní tedy vysledovat trend v užívání tohoto jména:\n\nZměna procentního zastoupení tohoto jména mezi žijícími ženami v ČR (tj. procentní změna se započítáním celkového úbytku žen v ČR za sledované tři roky) je +2,9 %, což svědčí o poměrně strmém nárůstu obliby tohoto jména.\n\n\n\n\n"}
{"id": "58617", "url": "https://cs.wikipedia.org/wiki?curid=58617", "title": "Sibiu (župa)", "text": "Sibiu (župa)\n\nSibiu je župa (rumunsky județ) v Rumunsku. Jejím hlavním městem je město Sibiu.\n\n"}
{"id": "58618", "url": "https://cs.wikipedia.org/wiki?curid=58618", "title": "Nindža", "text": "Nindža\n\nNindža (také v anglickém přepisu \"ninja\", japonsky 忍者) byl ve feudálním Japonsku jedinec speciálně vycvičený pro špionážní účely. První zprávy o nindžích se objevují od 6. století, tedy v období vlády císařovny Suiko. Konec období nindžů je spojován se začátkem období Edo, kdy Japonsku vládla rodina Tokugawa. \n\nNindžové byli mistry v umění dříve zvaném \"šinobidžucu\" (\"šinobi\" - vkrádat se), dnes známém jako \"nindžucu\". Toto umění v sobě zahrnovalo jak různé druhy boje (ať už se zbraněmi či holýma rukama), techniky nenápadného pohybování se v krajině, tak třeba různá řemesla, zpěv či tanec.\n\nLegendy (některé nepochybně rozšířeny samotnými nindži) a moderní filmy připisují nindžům až nadpřirozené schopnosti:\n\nNindžové byli vybaveni mnoha skrytými zbraněmi a nástroji. Za legendami o létání patrně stojí používání obdoby moderního rogala (samozřejmě bezmotorová varianta). Nindžové používali rovněž jedy. Zbraně byly zcela účelové, nedbali na krásu a propracovanost. Většinou měla jedna zbraň až pět funkcí. Byli vycvičeni i v zacházení s ohněm, používali primitivní granáty a zápalné bomby.\n\nNindžové podle legend používaly čtyři druhy technik:\n\nNa konci 16. století byla jedna ze škol ninjutsu například v provincii Iga, tu však vyplenil daimjó Nobunaga Oda, který vydal i rozkaz na vyvraždění všech, včetně žen, dětí i mnichů. V odplatě se o zavraždění Nobunagy neúspěšně pokusil ninja z Igy: Po proniknutí do Nabunagova hradu, kde se dajmjó cítil relativně v bezpečí pod ochranou mj. i svých najatých ninjů (z jiného klanu než z Igy), se ninja pokoušel použít jed (akonitin) z oměje, spustit ho Nabunagovi do úst po niti škvírou ve stropě, Nabunaga se ale nenadále probudil. Příprava na akci vyžadovala spolupráci spřátelených sluhů a mnoho příprav, prozrazenému a pronásledovanému ninjovi se pak podařilo uprchnout, i za pomoci kovových ježků rozhozených na klíčová místa cesty.\n\nNindžovských skupin bylo vícero, po rozprášení nindžů z Igy ze zbývajících mužů jich sto najal jako svou osobní ochranku Iejasu Tokugawa, když se vracel oklikou přes hory a les poražený z bitvy.\n\nNinji zmiňuje např. James Clavel (dokonce dvě různé skupiny) v knize Šógun (zfilmováno jako \"Zajatec japonských ostrovů\"), kde jedna skupina cizích ninjů zaútočila na hrad, pak zase jeden Tokugawův ninja Anginovi zapálil jeho rozestavěnou loď.\n\nJe možné, že nindžové byli mistry bojových umění Džú-džucu a kendžucu. Ve filmech ovšem používají i čínské kung-fu nebo modernější karate, džudó a kendó.\n\nNindžové se taky objevují v japonských animovaných seriálech. Nejznámější v ČR je Naruto.\n\n\n"}
{"id": "58623", "url": "https://cs.wikipedia.org/wiki?curid=58623", "title": "Asociační liga 1925", "text": "Asociační liga 1925\n\nTento článek pojednává o jednom ze soutěžních ročníků Československé fotbalové ligy. Sezona 1925 se hrála pod názvem Asociační liga 1925 a jednalo se o vůbec 1. oficiální ročník společné Československé fotbalové ligy. Soutěž byla odehrána nakonec jednokolově, neboť bylo v průběhu soutěže odsouhlaseno, že se přejde na \"anglický systém\" podzim-jaro. Soutěž vyhrál tým SK Slavia Praha, a zajistil si tak 2. mistrovský titul.\nAsociační liga byla první profesionální fotbalovou soutěží v Československu. Zúčastnilo se jí 9 českých mužstev a německé DFC Prag. Byla odehrána jen jarní část.\n\nZajímavostí je, že ročník byl uzavřen, když ž probíhala 2. sezona asociační ligy (1925/26). Původně 1. ročník vyhrála Sparta, ale její utkání s Vršovicemi (7:1) bylo po vleklých jednáních anulováno kvůli terénu za hranicí regulérnosti. Nové střetnutí se odehrálo až 8. listopadu 1925, Sparta zvítězila pouze 3:2 a Slavia tak měla díky lepšímu brankovému poměru titul.\n\nPoznámky:\n\nSoupiska:\n\nJosef Sloup-Štaplík (9/810/0/4) –\nJosef Čapek (2/180/0),\nFrantišek Dobiáš (3/270/1),\nEmanuel Hliňák (9/810/1),\nJosef Kratochvíl (9/810/4),\nJosef Kuchař I (2/180/0),\nZdeněk Kummermann-Kumr (3/270/0),\nKarel Nytl (1/90/0),\nJosef Pleticha (9/810/0),\nFrantišek Plodr (7/624/0),\nJindřich Protiva (7/630/0),\nEmil Seifert (7/630/0),\nJosef Silný (9/810/8),\nRudolf Sloup-Štapl (7/630/10),\nJindřich Šoltys (7/630/1),\nJan Vaník (8/720/13) –\ntrenér John William Madden\n\n\nSoupiska:\n\nFrantišek Hochmann (9/810/0/4) –\nJaroslav Červený I (8/720/1),\nJan Dvořáček (1/90/2),\nFerdinand Hajný (5/450/5),\nAntonín Hojer I (6/537/1),\nJosef Horejs (1/90/0),\nJaroslav Klouda (1/90/0),\nFrantišek Kolenatý (7/630/0),\nVáclav Mika (2/180/0),\nOldřich Pečenka (1/90/1),\nAntonín Perner (8/682/0),\nKarel Pešek (8/720/0),\nJaroslav Poláček (6/540/8),\nRudolf Rektorys (8/720/1),\nJosef Sedláček I (1/90/0),\nAlfréd Schaffer (8/720/2),\nVáclav Staněk (1/90/0),\nKarel Steiner (1/90/0),\nJosef Šíma (5/450/6),\nJan Šíma-Šána (3/270/0),\nOtto Šimonek (9/810/1) –\ntrenér Václav Špindler\n\n\nSoupiska:\n\nVáclav Benda I (9/810/0/1) –\nVáclav Baier (1/45/0),\nAntonín Carvan (9/810/3),\nVáclav Čepelák I (1/90/0),\n… Havlík (2/180/0),\nBohumil Heim (1/90/0),\nFrantišek Hojer (5/405/1),\nJosef Jelínek I (9/765/3),\nVilém König (1/90/0),\nAntonín Křišťál (6/540/3),\nJiří Mareš (9/810/3),\nLadislav Matuš (6/540/1),\nKarel Meduna (3/270/2),\nOtto Novák (5/450/2),\nKarel Severin (3/270/3),\nVáclav Slezák (7/630/0),\nFrantišek Stehlík (3/225/0),\nJosef Stránský (1/90/0),\nJosef Suchý (4/360/0),\nVojtěch Sýbal-Mikše (7/630/0),\nVáclav Vaník-Váňa (1/90/0),\nLadislav Ženíšek (8/707/0) –\ntrenér Josef Bělka\n\n\nSoupiska:\n\n… Korenyi (8/720/0/1),\nFritz Taussig (1/90/0/0) –\nKoloman Bobor (6/540/2),\nKarel Feller (1/90/0),\n… Heidecker (2/180/1),\nKarl Kannhäuser (3/270/0),\nOtto Krompholz (6/540/2),\nJosef Kuchynka (8/720/0),\n… Less (7/630/1),\nPavel Mahrer (8/720/1),\nJan Neugebauer-Tintík (3/270/0),\nJames Ottaway (9/810/0),\nAdolf Patek (9/810/7),\n… Raudnitz (3/270/0),\n… Rohan (1/90/0),\nSamuel Schillinger (3/270/0),\nKarel Steffl (6/540/0),\nFerenc Szedlacsek (6/540/5),\n… Weigelhofer (9/810/1) –\ntrenér Robert Cimera\n\n\nSoupiska:\n\nVojtěch Král (5/450/0/1),\nJosef Příhoda (4/360/0/2) –\nVáclav Bára (1/90/0),\nFrantišek Barták (7/630/0),\nStanislav Čermák (2/180/0),\nKarel Čipera (9/810/0),\nAntonín Horáček (1/90/0),\nMiloslav Hubka (8/677/0),\nVáclav Karas (1/90/0),\nJaroslav Kašpar (9/810/0),\nMiloslav Kašpar (4/331/1),\n… Klíma (6/540/3),\nJaroslav Kubáček (1/90/0),\nAntonín Nosek (9/766/0),\nVáclav Pechar (8/709/0),\nVáclav Pilát (5/450/1),\n… Růžička (9/810/0),\nAntonín Švejnoha (4/360/1),\nJosef Tichý I (4/360/0),\nKarel Tippl (1/90/0),\nPetr Zelenka-Perry (1/90/0),\n+ 1 vlastní Antonín Kašpar (Vršovice) –\ntrenér František Zoubek\n\n\nSoupiska:\n\nFrantišek Homola I (9/810/0/1) –\n… Bílek (3/270/0),\nJosef Dvořák-Cikán (7/630/0),\nMiroslav Horský (3/270/3),\nJaroslav Karas (6/540/0),\n… Kliment (2/180/0),\nKarel Kučera (8/712/0),\nEmil Paulin (8/720/0),\nJan Paulin (6/484/1),\nJiří Potoček (7/623/0),\nAntonín Ptáček (5/450/0),\nKarel Severin (5/450/0),\nJaroslav Schiessl (8/720/0),\nBohumil Štverák (3/270/0),\nJiří Šulc (6/540/3),\nFrantišek Tomek (3/270/1),\nJaroslav Vlček I (9/810/5),\nJosef Vučka (1/90/0) –\ntrenér …\n\n\nSoupiska:\n\nLadislav Linhart I (3/270/0/1),\nJaroslav Pelcner (6/540/0/0) –\n… Dvořák (1/45/0),\nVáclav Fára (9/799/0),\nLadislav Hájek I (8/720/0),\nJaroslav Heřman (9/810/7),\nKarel Kačírek (8/720/0),\n… Kopský (1/90/0),\nKarel Kovařík (9/810/0),\nVáclav Kristen (2/180/1),\nVáclav Křížek (7/630/4),\nLadislav Linhart I (6/540/1),\nJosef Maloun (9/798/0),\nJosef Nehasil (5/450/3),\nJosef Staněk (8/720/4),\nJosef Žonek-Turek (9/765/0) –\ntrenér …\n\n\nSoupiska:\n\nVladimír Bělík (6/540/0/0),\nVáclav Kratochvíl (1/90/0/0),\n… Šincl (2/180/0/0) –\nKarel Bejbl (8/720/6),\nOtakar Bureš (6/540/1),\nVáclav Hallinger (9/810/8),\nOldřich Havlín (3/270/0),\nJaromír Havrda (8/720/1),\nFrantišek Hofmann I (7/630/0),\nAntonín Kašpar (7/630/0),\nJan Knížek (9/810/2),\nFrantišek Krejčí (8/720/0),\nJaroslav Kučera I (1/90/0),\nVladimír Mašata (7/594/0),\nVáclav Pinc (1/90/0),\nJaroslav Průšek (1/90/0),\nEmil Tichay (2/180/0),\nAntonín Tomeš (3/270/0),\nJan Vlček I (1/90/0),\nJan Wimmer (9/801/0),\n+ 1 vlastní Josef Tengler (Meteor) –\ntrenér Otto Bohata\n\n\nSoupiska:\n\nJindřich Hocke (9/810/0/1) –\n… Andera (2/180/0),\nVáclav Baštýř (5/450/1),\nJan Březina (3/270/1),\n… Harovník (1/90/0),\nJan Jansa (8/720/8),\nJaroslav Kocourek (9/810/4),\nFrantišek Kudrna (7/630/0),\nAntonín Lébr (6/540/0),\nAlois Nikl (1/90/0),\nBohumil Ruml (4/360/0),\n… Růžička (1/90/0),\nRudolf Slíva (9/810/0),\nJaroslav Srba (4/335/0),\nAlois Stejskal (1/90/0),\nVáclav Sůza (6/540/0),\nKarel Šamonil (5/450/0),\nFrantišek Škvor (9/810/0),\nJan Švarc (6/538/2),\nVáclav Wolf (3/270/0) –\ntrenér Karel Vlk\n\n\nSoupiska:\n\nJaroslav Bílý (2/180/0/0),\nAntonín Tranta (7/630/0/0) –\nJiří Bartůněk (9/810/1),\n… Cimburek (1/90/0),\nVáclav Čepelák I (5/450/0),\nEduard Číp (5/450/0),\n… Eiem (1/90/0),\nJaroslav Hasman (4/357/0),\nJosef Janovský (2/180/1),\nOldřich Král (4/360/3),\nEmil Morávek (2/177/0),\nAntonín Němeček (5/450/0),\nVáclav Pavlín (5/450/0),\nFrantišek Rozvoda (7/630/0),\nFrantišek Ryšavý (7/630/1),\nMaxmilián Schiessl-Máca (7/630/4),\nFerdinand Škoda (7/630/1),\nJosef Tengler (9/810/1),\nKarel Tošner (8/720/1),\nAntonín Zeman (2/180/1) –\ntrenér Jaroslav Široký\n\nVysvětlivky: (odehrané zápasy/odehrané minuty/vstřelené branky/zápasy s čistým kontem)\n\nNásledně soutěž měla probíhat při jednotlivých krajských svazech. Důsledkem toho byl odchod týmu DFC Prag ze soutěže a postup tří celků do nejvyšší soutěže (SK Kladno, Slavoj Žižkov a SK Čechie Praha VIII).\n\n\n"}
{"id": "58639", "url": "https://cs.wikipedia.org/wiki?curid=58639", "title": "Želva žlutohnědá", "text": "Želva žlutohnědá\n\nŽelva žlutohnědá (\"Testudo graeca\"), též želva řecká, je býložravá želva vyskytující se od jižní Evropy (jižní Španělsko, Bulharsko, evropské Turecko, severovýchod Řecka) po Střední východ a v severní Africe (Maroko, Libye, Egypt). Její výskyt v České republice je důsledkem zavlečení a v současnosti probíhá mapování druhu.\n\nDosahuje velikosti až 30 cm, u některých jedinců, zvláště samic z východních poddruhů, i více. Je velmi podobná želvě zelenavé, ale zbarvení karapaxu bývá tmavší, v kombinaci hnědé a okrové, bez žlutozelených tónů. Tato želva má na okraji karapaxu (vrchní část krunýře) nad ocasem jen jeden štítek, to jí odlišuje od želvy zelenavé, která tam má dva párové štítky. Na konci ocasu nejsou přítomny větší zahrocené šupiny. Na stehnech nohou má želva žlutohnědá ostruhy, proto se také přezdívá želva ostruhatá, což není správné, neboť tento název je vyhrazen africkému druhu želva ostruhatá \"(Geochelone sulcata)\". Na předních končetinách má pět prstů s tupými drápky, na zadních čtyři. Okrajové štítky karapaxu za hlavou často mívají tvar mašle. Pohlaví želvy nelze určit hned po vylíhnutí, ale zhruba kolem pěti let podle délky a tloušťky ocasu.\n\nV přírodě se páří od září do října. Samice snáší 2 - 12 vajec od dubna do července. Žije v křovinách, na loukách a písečných dunách. Je býložravá, ale přijímá i masitou stravu a může se živit i trusem kopytníků nebo jiných savců. V zajetí se chová obdobně jako hojnější želva zelenavá \"(Testudo hermanni)\", je však poněkud teplomilnější a dorůstá větší velikosti, u samic až 30 cm. V létě je nejvhodnější chov ve venkovním výběhu, přes zimu je vhodné zimování, které však není nezbytné. V potravě by mělo převažovat zelené krmení (tráva, jetel, pampelišky, různé byliny, čínské zelí) doplněné ovoce - jen v době přirozené zralosti a ne ve velké míře i zeleninou, občas je vhodné přidat i zdroj bílkovin, např. housku máčenou v mléku vůbec nedáváme, larvy potemníka, žížaly, či rozšláplého šneka. Potrava v terarijním chovuby měla být doplněna vápníkem, důležitými pro správný vývoj krunýře. Důležité je dopřát želvě možnost slunění, případně dodávat UV záření uměle., Nejlepší pro želvu žlutohnědou je vybudovaný venkovní výběh, který se co nejvíce biotopem blíží přirozeným podmínkám. Je třeba nezapomenout na možnost se kdykoliv napít, byť želvy denně nepijí.\n\nRozlišuje se mnoho poddruhů:\n\n\nV rámci Unie českých a slovenských zoologických zahrad byl tento druh (bez určení poddruhu) na konci roku 2018 chován v těchto zoo:\n\n\nNa Slovensku se jednalo o Zoo Bojnice a Zoo Bratislava. \n\nDále byla chována zvířata dvou určených poddruhů: \n\n\nV Zooparku Zájezd byl chován na konci roku 2018 poddruh želva žlutohnědá jižní (\"Testudo graeca terrestris\").\n\nV Zoo Praha je chován poddruh želva tuniská (\"Testudo graeca nabeulensis\"), který patří k menším, ale bohatě zbarveným. Latinské pojmenování vychází z názvu tuniského města Nabeul. Počátek chovu je datován do roku 2006. Zoo odchovala již několik mláďat, rodí se zpravidla na přelomu roku. Např. v roce 2016 byla malá želva tuniská první narozeným mládětem daného roku. V průběhu roku 2018 byla odchována dvě mláďata, a na konci daného roku tak bylo chováno 26 jedinců. Mláďata tohoto podruhu patřila tradičně k posledním narozeným v roce 2019 a prvním narozeným v roce 2020. \n\nDospělí jedinci jsou k vidění v pavilonu Afrika zblízka v horní části zoo.\n\n"}
{"id": "58641", "url": "https://cs.wikipedia.org/wiki?curid=58641", "title": "Churchova–Turingova teze", "text": "Churchova–Turingova teze\n\nV teorii vyčíslitelnosti se pojmy Churchova-Turingova teze, Churchova teze a Turingova teze označuje hypotéza o povaze a výpočetní síle mechanických strojů počítajících matematické funkce. Teze je pojmenována po Alonzu Churchovi a Alanu Turingovi.\n\nHypotéza říká, že každý možný výpočet lze úspěšně uskutečnit algoritmem běžícím na počítači, je-li k dispozici dostatek času a paměti.\n\nAlgoritmus musí splňovat následující požadavky:\n\nTento popis algoritmu je sice intuitivně zřejmý, ale postrádá formální zázemí, jelikož není přesně popsáno, co znamená „přesně definovaná instrukce“ a co je „lidská inteligence potřebná na pochopení instrukcí“.\n\nNeformálně řečeno hypotéza tvrdí, že naše chápaní algoritmu je správné: vše, co lze počítačem (např. Turingovým strojem) vypočítat, lze vypočítat pomocí algoritmu a naopak. Navíc říká, že naše počítače jsou stejně „schopné“ jako jakékoli jiné stroje, které lze sestrojit. (Toto tvrzení ale nebere v úvahu rychlost a velikost paměti, což jsou v praxi velice důležité faktory.)\n\nTeze může znít například takto:\n\nKvůli neformální definici pojmu \"algoritmus\" nemůže být tato teze nikdy dokázána, lze ji ale vyvrátit, podaří-li se sestrojit stroj, který bude umět řešit problémy, které Turingův stroj řešit neumí (např. problém zastavení).\n\nJelikož každý počítačový program lze přeložit do jazyka Turingova stroje a také naopak (i když v praxi se to nedělá), lze tezi ekvivalentně formulovat pro kterýkoli běžně používaný programovací jazyk. Přesněji, programovací jazyk potřebuje jednu z následujících konstrukcí (kromě jiných), aby byl turingovsky úplný (tj. ekvivalentní Turingovu stroji):\nBěžné programovací jazyky mívají všechny tři tyto konstrukce. Mezi jazyky, které turingovsky úplné nejsou, patří SQL (myšleno bez uložených procedur) a Charity.\n\n"}
{"id": "58657", "url": "https://cs.wikipedia.org/wiki?curid=58657", "title": "Blanokřídlí", "text": "Blanokřídlí\n\nBlanokřídlí (Hymenoptera) jsou podskupinou (řádem) hmyzu vyznačující se dvěma páry blanitých křídel, náleží do ní vosy, včely a mravenci. Patří k nejrozšířenějším zástupcům hmyzí říše, jen v České republice se vyskytuje asi 7000 druhů.\n\nBlanokřídlí jsou hmyzem s proměnou dokonalou.\nZ vajíček se líhnou beznohé larvy, které se po určité době zakuklí, a z kukly se zanedlouho líhne dospělec.\n\nTělo se dělí na hlavu, hruď a zadeček.\nNa hlavě mají 1 pár tykadel a 2 složené oči.\nNa hrudi mají 3 páry končetin a 2 páry blanitých křídel. Zadní křídla jsou menší a jsou překryta předními.\n\nBlanokřídlí jsou gonochoristé, pohlaví je určeno haplodiploidně, z oplozených (diploidních) vajíček se líhnou samice, z neoplozených naopak haploidní samci. Relativně častým jevem u tohoto řádu je eusocialita, která se vyskytuje u mravenců a některých druhů včel, vos a čmeláků, a také další formy sociálního chování. S tím je také spojena poměrně rozvinutá komunikace (např. u včely medonosné, u které bývá také nazývána porozuměním či kontaktem).\n\nŘád je rozdělen na dva podřády: štíhlopasí (\"Apocrita\") a širopasí (\"Symphyta\"). Podřád širopasí je ale, jak se ukazuje, nepřirozený, polyfyletický. Z pohledu člověka řád obsahuje jak druhy užitečné, což jsou například včely medonosné, lumci (parazitoidi na mnohdy škodlivém hmyzu) a také opylovači květů, tak škodlivé druhy, například pilořitku velkou, která škodí lesním porostům.\n\nBlanokřídlí jsou po broucích a motýlech třetím největším hmyzím řádem. Mají blanitá křídla s tendencí k redukci žilnatiny, zpravidla zcela průsvitná, někdy ztmavělá (Apidae - včelovití, Scoliidae - žahalkovití), velice jemně chloupkovaná. Většinou jsou vyvinuta ve dvou párech, mohou však být silně redukovaná (drobné parazitické druhy) nebo zcela scházejí (dělnice mravenců, některé formy žlabatek.) Přední křídla jsou delší než zadní. Na předním okraji zadních křídel jsou háčky a na zadním okraji předních křídel je výkrojek. Tato zařízení, zapadající do sebe, spojují křídla a umožňují bezpečnější a pravidelnější let. Zátěž letu spočívá na předních křídlech. V klidu jsou křídla složena ploše na těle. Širopasí (Symphyta) létají těžce a lenivě, ale spousta jiných druhů tráví velkou část svého života za letu.\n\nLarvy blanokřídlých jsou dvojího typu, podle toho se dělí na dva podřády.\n\nŠiropasí mají zavalité polypodní larvy, zvané housenice podobné housenkám. Tyto larvy jsou volně pohyblivé, mají výraznou hlavu, 3 páry mohutných hrudních článkovaných končetin (slouží k přidržení), panožky na každém abdominálním článku (nejméně 6 párů panožek) a 1 pár pošinek (nepravé anální panožky). Jsou býložravé a často žijí pospolitě.\n\nDruhým typem jsou slepé a beznohé larvy červovitého tvaru, které nejsou aktivně pohyblivé, které se vyskytují u štíhlopasých. Žijí na těle nebo v těle hostitelů, nejčastěji motýlích kukel, housenek a broučích larev a svého hostitele zaživa pomalu stravují. Červíkovité larvy žlabatek žijí v hálkách na různých rostlinných orgánech. Z vajíček, nakladených v podzemních (i nadzemních) chodbách hnízd mravenců se líhnou larvy, které nejsou schopny se samy živit. Jsou krmeny dělnicemi. Podobně je tomu s larvami v hnízdech vos.\n\n"}
{"id": "58660", "url": "https://cs.wikipedia.org/wiki?curid=58660", "title": "Středočeská 1. liga 1925/26", "text": "Středočeská 1. liga 1925/26\n\nStředočeská 1. liga 1925/26 byla druhým oficiálním ročníkem československé fotbalové ligy. Soutěž vyhrál tým AC Sparta Praha, a zajistil si tak 4. mistrovský titul. Středočeská 1. liga se hrála dvoukolově systémem jaro/podzim. Ze druhé ligy postoupily SK Kladno, SK Čechie Praha VIII a Slavoj Žižkov, naopak DFC Prag soutěž opustil.\n\nPoznámky:\n\nSoupiska:\n\nFrantišek Hochmann (18/0/5),\nAntonín Kaliba (4/0/2) –\nAntonín Carvan (1/0),\nJaroslav Červený I (20/3),\nJan Dvořáček (18/32),\nOtto Fleischmann (1/0),\nFerdinand Hajný (16/9),\nAntonín Hojer I (17/8),\nJosef Horejs (13/3),\nFrantišek Hrubý (8/0),\nFrantišek Kolenatý (17/0),\nJosef Maloun (1/0),\nJosef Miclík (8/7),\nVáclav Mika (1/0),\nAntonín Moudrý (1/0),\nAntonín Perner (18/2),\nKarel Pešek (16/0),\nJaroslav Poláček (14/13),\nJosef Sedláček I (13/6),\nAlfréd Schaffer (7/3),\nVáclav Staněk (2/2),\nKarel Steiner (12/0),\nJosef Šíma (8/9),\nJan Šíma-Šána (2/0),\nOtto Šimonek (5/0),\n… Tichý (1/0) –\ntrenér Václav Špindler\n\n\nSoupiska:\n\nFrantišek Plánička (21/0/6),\nJosef Sloup-Štaplík (1/0/0) –\nJosef Čapek (9/11),\nJosef Čtyřoký (1/0),\nFrantišek Dobiáš (12/3),\nEmanuel Hliňák (8/0),\nFrantišek Hojer (13/9),\nJaroslav Hybš-Javornický (1/1),\nJosef Kratochvíl (17/4),\nJosef Kuchař I (5/0),\nZdeněk Kummermann-Kumr (14/0),\nKarel Nytl (4/0),\nJosef Pleticha (22/3),\nFrantišek Plodr (17/0),\nKarel Podrazil (9/4),\nAntonín Puč (15/16),\nEmil Seifert (13/0),\nJosef Silný (19/24),\nRudolf Sloup-Štapl (1/0),\nFrantišek Svoboda (3/3),\nOtto Šimonek (5/3),\nAntonín Šindelář (1/0),\nJindřich Šoltys (20/25),\n… Štěpánek (1/0),\nFerdinand Üblacker (1/0),\nJan Vaník (3/6),\nAntonín Vodička (12/0) –\ntrenér John William Madden\n\n\nSoupiska:\n\nVáclav Benda I (17/0/1),\nLadislav Linhart I (6/0/4) –\nAntonín Carvan (18/9),\nJosef Goldhammer (1/0),\nJosef Jelínek I (21/8),\nBohumil Joska (6/3),\nAntonín Klicpera (3/0),\nVilém König (20/0),\nAntonín Křišťál (15/24),\nLadislav Linhart I (1/0),\nJiří Mareš (17/8),\nLadislav Matuš (14/0),\nKarel Meduna (19/16),\nOtto Novák (15/17),\nKarel Severin (6/4),\nFrantišek Stehlík (22/0),\nJosef Suchý (6/0),\nVojtěch Sýbal-Mikše (15/0),\nLadislav Škof (1/0),\nVojtěch Šťastný (4/0),\nVáclav Vaník-Váňa (10/2),\nLadislav Ženíšek (9/0) –\ntrenér Josef Bělka\n\n\nSoupiska:\n\nJindřich Hocke (21/0/2),\nJaroslav Papoušek (1/0/0) –\nVáclav Baštýř (8/1),\nJan Březina (2/0),\n… Harovník (1/0),\n… Hora (1/0),\nJan Jansa (21/17),\nJaroslav Kocourek (21/13),\nFrantišek Kudrna (19/1),\nKarel Langhans (1/0),\nAntonín Lébr (2/1),\nAlois Nikl (8/3),\nOldřich Pečenka (2/1),\nBohumil Ruml (17/7),\nRudolf Slíva (15/0),\nJaroslav Srba (21/10),\nAlois Stejskal (1/0),\nVáclav Sůza (12/2),\nKarel Šamonil (20/0),\nFrantišek Škvor (17/2),\nJan Švarc (10/0),\nJaroslav Veselský (2/0),\nLadislav Veselský (2/0),\nVáclav Wolf (19/1) –\ntrenér Karel Vlk\n\n\nSoupiska:\n\nKarel Hátle (3/0/0),\nVojtěch Král (8/0/1),\nJosef Příhoda (11/0/1) –\nFrantišek Barták (1/0),\n… Braňka (3/0),\nKarel Čipera (22/2),\n… Epstein (1/0),\nEmanuel Hliňák (2/0),\nMiloslav Hubka (20/0),\nVáclav Karas (3/0),\nJaroslav Kašpar (21/1),\nMiloslav Kašpar (12/10),\n… Klíma (10/1),\nJaroslav Kubáček (3/0),\nAntonín Nosek (10/4),\nKarel Nytl (1/0),\nJiří Pácalt (10/1),\nFrantišek Pechar (11/1),\nVáclav Pechar (2/0),\nVáclav Pilát (14/2),\nAntonín Rezek (9/9),\n… Růžička (12/1),\nRudolf Sloup-Štapl (4/12),\nStanislav Soukup (3/0),\nMiloslav Špičák (15/3),\nAntonín Švejnoha (14/5),\nJosef Švejnoha (2/0),\nJosef Tichý I (8/0),\nPetr Zelenka-Perry (7/0) –\ntrenér František Zoubek\n\n\nSoupiska:\n\nVladimír Bělík (20/0/3),\n… Šincl (1/0/0) –\nKarel Bejbl (3/5),\nJosef Bělík (2/0),\n… Eisner (1/0),\n… Fleischhaus (1/0),\nVáclav Hallinger (13/13),\nOldřich Havlín (15/5),\nJosef Havrda (3/1),\nFrantišek Hofmann I (20/5),\nJaroslav Hybš-Javornický (12/5),\nAntonín Kašpar (17/0),\nJan Knížek (19/7),\nFrantišek Krejčí (19/0),\nJaroslav Kučera I (4/0),\nVladimír Mašata (2/0),\nVáclav Pinc (17/2),\nJaroslav Průšek (15/0),\nJosef Rubeš (5/2),\n… Řezníček (1/0),\n… Štulc (1/0),\nEmil Tichay (12/0),\nAntonín Tomeš (6/0),\nJan Vlček I (4/1),\nJan Wimmer (20/7) –\ntrenér Otto Bohata\n\n\nSoupiska:\n\nJosef Balcar (4/0/0),\nKarel Graser (3/0/0),\n... Kulhánek (1/0/0),\n... Novák (1/0/0),\nAntonín Tranta (13/0/1) –\nJiří Bartůněk (20/3),\nJosef Buriánek (10/0),\nJosef Čepelák (15/3),\nVáclav Čepelák I (22/0),\nStanislav Čermák (1/0),\nEduard Číp (8/3),\nJaroslav Hasman (12/5),\nJosef Janovský (20/3),\nOldřich Král (15/8),\nEmil Morávek (3/0),\n... Mrkvička (1/0),\nAntonín Němeček (1/0),\nVáclav Pavlín (8/0),\n... Petr (1/0),\nFrantišek Rozvoda (21/6),\nFrantišek Ryšavý (15/6),\nMaxmilián Schiessl-Máca (19/19),\nFerdinand Škoda (5/0),\nJosef Tengler (12/0),\nKarel Tošner (3/0),\nAntonín Zeman (8/8) –\ntrenér Jaroslav Široký\n\n\nSoupiska:\n\nLadislav Štorek (22/0/2) –\nFrantišek Biskup (7/1),\nRudolf Eberle (1/0),\nMiloslav Hlavatý (13/0),\nJaroslav Horák (18/0),\nLadislav Hrabě (11/10),\nAlois Hyka (5/1),\nKarel Klvaň (4/0),\nJaroslav Kodera (7/0),\nJaroslav Koubek (16/8),\nJaroslav Kozel (10/2),\nKarel Kraus (20/9),\nJaroslav Ladman (13/21),\nHugo Laitner (14/0),\nVáclav Mařík (10/0),\nRudolf Mikovec (1/0),\nFrantišek Nejedlý (1/0),\nJaroslav Otcovský (9/3),\nFrantišek Purkyt (9/0),\nFrantišek Sládek (1/0),\nJosef Sýkora I (7/0),\nOldřich Šesták (1/0),\nJosef Šulc (20/2),\nFerdinand Üblacker (9/0),\nTomáš Üblacker (5/0),\nJosef Vocásek (9/5) –\ntrenér Bohumil Klvaň\n\n\nSoupiska:\n\nFrantišek Homola I (19/0/2),\n… Mitterwald (3/0/0) –\nVlastimil Borecký (2/0),\nJosef Dvořák-Cikán (7/1),\nJaromír Havrda (5/0),\n… Helmich (1/0),\nEmanuel Hliňák (1/0),\n… Jandák (2/0),\nFrantišek Junek (8/0),\n… Kalenský (1/0),\nJaroslav Karas (12/2),\n… Kliment (3/0),\nKarel Kučera (16/0),\nKarel Lébl (5/1),\nJán Mrskoč (4/2),\nEmil Paulin (19/11),\nJan Paulin (17/1),\nOldřich Pečenka (2/0),\nBohumil Pospíšil I (3/0),\nJiří Potoček (17/0),\nAntonín Ptáček (13/0),\nJaroslav Schiessl (11/4),\n… Sláma (2/0),\nAntonín Strnad (6/2),\nJiří Šulc (19/10),\nFrantišek Tomek (15/13),\nJaroslav Vlček I (12/8),\nFrantišek Vodička (6/0),\nJosef Vučka (1/0) –\ntrenér ...\n\n\nSoupiska:\n\nVáclav Houdek (5/0/1),\nJaroslav Pelcner (17/0/0) –\nJosef Dráb (14/0),\n… Dvořák (3/0),\nVáclav Fára (16/0),\n… Froněk (1/0),\nLadislav Hájek I (15/1),\nJaroslav Heřman (21/16),\nMiroslav Hrubý (12/3),\nKarel Jehlička (17/7),\nKarel Kačírek (13/1),\n… Kincl (2/0),\nAntonín Klicpera (10/1),\n… Kopský (1/0),\nKarel Kovařík (14/1),\nVáclav Kristen (4/0),\nVáclav Křížek (21/2),\n… Kuželka (4/0),\nJosef Maloun (13/0),\nJosef Nehasil (7/5),\nFrantišek Petřina (2/0),\n… Rohlík (2/0),\n… Sojka (1/0),\n… Špička (4/1),\n… Valeš (2/0),\nJan Záběhlický (6/1),\nJosef Žonek-Turek (15/0) –\ntrenér ...\n\n\nSoupiska:\n\nVáclav Bürger (9/0/1),\nJaroslav Moučka (11/0/0) –\nJosef Barták (9/2),\nFrantišek Blažek (8/4),\nJosef Bürger (3/0),\nJosef Čvančara (5/0),\nKarel Dubský (15/1),\n… Duda (2/0),\nAntonín Houk (1/2),\nOtto Kára (14/6),\nJaroslav Kučera II (18/2),\nBohuslav Morávek (18/5),\nFrantišek Polák I (14/2),\n… Prošek (1/0),\nKarel Svoboda (15/2),\nJan Sýkora (18/0),\nVáclav Šmejkal (20/1),\nAntonín Tomeš (10/0),\n… Vlk (5/0),\nOldřich Vožický (6/0),\n… Zahradník (2/0),\nBohumil Zimmermann (16/1) –\ntrenér ...\n\n\nSoupiska:\n\nKarel Štěpánek (11/0/0),\n… Venhoda (11/0/1) –\n… Burda (6/2),\nJosef Čermák (11/3),\nFrantišek Frič (4/0),\nKarel Káclt (12/0),\nFrantišek Karel (21/0),\n… Koch (1/0),\nOldřich Komorous (2/0),\nAdolf Mareš (19/0),\nOtakar Mareš (3/0),\nAntonín Mašat (16/7),\n… Nigrin (5/0),\nVáclav Petrák (20/4),\nJosef Porkart (22/0),\n… Pospíšil (14/1),\nVáclav Prchal (4/0),\n… Rambousek (1/0),\nRudolf Rus (15/1),\nEmanuel Šesták (19/4),\nJindřich Štochl (21/0),\n… Vokáč (4/1) –\ntrenér ...\n\nVysvětlivky: odehrané zápasy/vstřelené branky/zápasy s čistým kontem\n\nSestoupily týmy Čechie Karlín, SK Libeň, Slavoj Žižkov a Čechie VIII. Následující sezona se odehrála jako kvalifikační soutěž první ligy, a to na jaře.\n\n\n"}
{"id": "58669", "url": "https://cs.wikipedia.org/wiki?curid=58669", "title": "George Harrison", "text": "George Harrison\n\nGeorge Harold Harrison, MBE (25. února 1943 Liverpool – 29. listopadu 2001 Los Angeles) byl populární britský kytarista, zpěvák, skladatel a hudební i filmový producent, známý především jako člen kapely Beatles.\n\nGeorge vyrůstal v harmonické rodině (matka Louisa Harrisonová, otec Harold Harrison) v britském Liverpoolu společně se třemi sourozenci (sestra Louise, bratři Harold ml. a Peter). Nejmladší člen skupiny Beatles chodil na stejnou základní školu jako John Lennon, ale neznali se. Na gymnáziu v Quarry Bank poznal Paula McCartneyho. Ve třinácti letech mu rodiče koupili první kytaru; přes počáteční nezájem začal George pravidelně cvičit a dělat pokroky, poslouchal nahrávky a snažil se je napodobovat. První akordy ho učil hrát Paul McCartney. Po čase matka Georgovi koupila pořádnou kytaru. Aby jí George splatil částku, již na koupi nástroje vydala, nastoupil jako poslíček u řezníka.\n\nPo absolvování gymnázia v roce 1953 postoupil George na Liverpool Institute. Školu po čase opustil a stal se elektrikářským učněm v obchodním domě. V té době založil svou první hudební skupinu „The Rebels“ (česky „povstalci“). Jeho velkým vzorem byl americký kytarista Buddy Holly.\n\nOd roku 1958 začal George hrát na kytaru v kapele The Quarrymen, kam ho přivedl McCartney. Skupina se třikrát přejmenovala: na podzim roku 1958 na „Johnny and the Moondogs“, v roce 1959 na „The Silver Beetles“ a v roce 1960 na „The Beatles“ (slovní hříčka – „beetle“ znamená „brouk“, „beat“ znamená „tlouci, bít, tep…“). Tehdy dostala angažmá v německém Hamburku. George ještě nebyl plnoletý a neměl pracovní povolení, a tak byl před ukončením angažmá vyhoštěn do Anglie. Nicméně po tragické smrti původního basového kytaristy Stuarta Sutcliffa přebral Sutcliffův nástroj Paul McCartney a McCartneyovu sólovou kytaru mohl převzít George.\n\nGeorge Harrison byl výtečný kytarista, ale během působení ve skupině Beatles nedostal mnoho příležitostí k prosazení vlastních skladeb. Až do alba \"Revolver\" se jeho písně objevovaly na deskách Beatles výjimečně (vždy nanejvýš dvě).\n\nV roce 1964 poznal George při natáčení filmu \"Perný den\" modelku Pattie Boydovou. Oddáni byli 21. ledna 1966.\n\nV letech 1966 až 1969 se George potýkal s drogovou závislostí. Užíval LSD, marihuanu.\nV roce 1965 byly na albu \"Rubber Soul\" zaznamenány první Georgeovy pokusy o hru na indický strunný nástroj sitár. V té době se setkal s indickým hudebním skladatelem a především vynikajícím sitáristou Ravi Šankarem, který se stal jeho přítelem a učitelem. George se začal zajímat o indickou kulturu a meditaci a v roce 1969 se stal význačným příznivcem hnutí Hare Krišna. Odpoutal se tak od drog, ale narušilo to jeho soukromý život a manželka Pattie Boyd po neshodách odešla k Eriku Claptonovi.\n\nBěhem působení v Beatles vydal Harrison dvě alba – jednak \"Wonderwall Music\" (1968, hudba k filmu), jednak \"Electronic Sound\" (1969, experimentální syntezátorová hudba), která však nebyla kritiky příliš přijata. Ovšem v roce 1970 vydal velmi úspěšné album \"All Things Must Pass\" se slavnou písní „My Sweet Lord“ (opěvující Krišnu), kvůli které se Harrison dostal v roce 1976 k soudu a byl obviněn z plagiátorství (kvůli podobnosti s písní „He's So Fine“ z roku 1962 newyorské skupiny „Chiffons“).\n1. srpna 1971 uspořádal George Harrison v newyorské Madison Square Garden dobročinný koncert pro válkou zmítaný Bangladéš (\"Concert for Bangladesh\"), na kterém vystoupilo mnoho slavných hudebníků, např. Bob Dylan, Eric Clapton, Ringo Starr, Billy Preston, Ravi Šankar a další. Z koncertu vzniklo úspěšné hudební album a celovečerní film.\n\nPo dalším vynikajícím albu \"Living in the Material World\" založil George v roce 1974 vlastní gramofonovou firmu Dark Horse Records a vydal stejnojmenné album. Nebylo však úspěšné a jeho sólové turné po USA nebylo kritikou přijato dobře.<br>\n\nV roce 1974 žil George s modelkou Kathy Simmons, bývalou přítelkyní Roda Stewarta. Pak se zamiloval do Mexičanky Olivia Trinidad Arias, sekretářky firmy A&M, jež distribuovala desky jeho společnosti. Měsíc před svatbou, 1. srpna 1978, se jim narodil syn Dhani Harrison (nyní kytarista a zpěvák ve vlastní skupině Thenewno2).\n\nV mezidobí vydával Harrison i nadále sólová alba (\"33 & 1/3\" či \"George Harrison\") – tu s větším, tu s menším úspěchem. Vždy se však jednalo o melodicky silné a textově zajímavé počiny, přestože se George držel svého stylu a odmítal jakkoli přijímat stávající trendy v hudbě. Snad i proto poptávka po jeho tvorbě poněkud poklesla.\n\nPo smrti Johna Lennona (8. prosince 1980) se uzavřel před okolním světem a věnoval se většinou jen filmové produkci v nově založené společnosti HandMade Films a své rodině. Dále však vydával sólová alba. V roce 1981 album \"Somewhere in England\", na kterém je i písnička věnovaná Johnu Lennonovi. Jmenuje se „All Those Years Ago“ a v části textu se zpívá „Mluvil jsi o lásce a oni s tebou jednali jak se psem ...“. Dalším vydaným albem bylo v roce 1982 „Gone Troppo“. Je to příjemné album nijak se nevymykající Georgeově stylu – Harrison však tentokrát ignoroval jakoukoli propagaci a deska v hitparádách propadla.\nNa koncertní pódium se vrátil v roce 1985 vzpomínkovým pořadem Carla Perkinse. Vystoupil i na charitativním koncertu ve Wembley.\n\nV roce 1987 vyšlo nové album \"Cloud Nine\", které se dostalo do první desítky žebříčků hitparád a dosahuje kvalit nejlepších alb Beatles. Z alba vzešel i hitový singl „Got My Mind Set on You“. V roce 1988 se Harrison spojil s hudebníky Royem Orbisonem, Jeffem Lynneem, Bobem Dylanem a Tomem Pettym a pod společným názvem „Traveling Wilburys“ natočili dvě alba.\n\n29. listopadu 2001 George Harrison podlehl rakovině plic v Los Angeles v Kalifornii. Podle dostupných informací byl jeho popel nasypán do indické posvátné řeky Gangy.\nKrátce před smrtí vytvořil album, které dle jeho instrukcí dokončili Jeff Lynne, syn Dhani a bubeník Jim Keltner. Bylo vydáno pod názvem \"Brainwashed\" v roce 2002.\n\nV době kdy Harrison vstoupil do skupiny The Quarrymen, byla jeho hlavním nástrojem kytara Höfner President Acoustic, kterou záhy vyměnil za model Höfner Club 40. Jeho první elektrickou kytarou s plným tělem byl český nástroj Jolana Futurama/Grazioso. Kytary, které používal při prvních nahrávkách, byly převážně modely Gretsch, na něž hrál přes zesilovač Vox. \n\n\n\n\n\n\n"}
{"id": "58671", "url": "https://cs.wikipedia.org/wiki?curid=58671", "title": "Byrokracie", "text": "Byrokracie\n\nByrokracie znamená původně vládu úředníků (byrokratů), racionální uspořádání výkonu správy a vlády prostřednictvím hierarchie nadřízenosti a podřízenosti placených zaměstnanců. Může znamenat každou systematickou administrativní činnost, pro niž je charakteristické uspořádání, specializace funkcí, objektivní předpoklady pro výkon správy a činnost podle pevných pravidel. V přeneseném smyslu může také obecně označovat kategorii lidí, kteří tuto činnost vykonávají, a to ve veřejné správě i v jiných organizacích. Byrokracii jako nutnou podmínku modernizace společnosti popsal Max Weber. Byrokrat ovšem není jen zaměstnancem státu, na základě demokratické ústavy je současně voličem a jako takový součástí státu, tedy svého zaměstnavatele.\n\nPojem byrokracie se používá i v negativním, hodnotově zabarveném významu pro takový systém administrace, který se vyznačuje formalismem, nedostatkem iniciativy a pružnosti, nezájmem o lidské potřeby nebo veřejné mínění, tendencí přesouvat rozhodování na vyšší orgány, hromaděním prostředků za účelem zachování a zvyšování moci apod.\n\nPojem byrokracie má v souvislosti s použitím různé významy.\n\nPojem poprvé použil v roce 1745 francouzský ekonom a fyziokrat Vincent de Gournay, vznikl jako složenina francouzského \"bureau\" (úřad, psací stůl, resp. plátno pokrývající úředníkův stůl) a řeckého \"kratein\" (vládnout).\n\nTermín „byrokracie“ byl ustanoven v polovině 18. století, i přesto je organizovaný a konsistentní administrativní systém, dnes známý pod tímto výrazem, mnohem starší. Vynález a rozvoj písma (cca 3500 let p.n.l.) a dokumentace byly pro fungování tohoto systému nepominutelné. Prvé náznaky byrokracie můžeme spatřit už v antické Sumerské říši, kde rostoucí třída písařů používala hliněné destičky na evidenci úrody a její rozdělení. V antickém Egyptě také najdeme mnoho důkazů o zapisovatelích administrace státní služby.\n\nŘímska říše byla spravována hierarchií regionálních prokonzulů a jejích náměstků. Diokleciánova reforma zdvojnásobila počet správních okrsků a vedla k ohromné expanzi římské byrokracie. Křesťanský autor Lactantius tvrdil, že Diokleciánova reforma vedla k širokému rozšíření ekonomické stagnace, jelikož provincie byly rozděleny na malé segmenty a mnoho vládců a nižších důstojníků zabrali každý své území . Po pádu Římské říše vytvořila Byzanc ještě komplikovanější administrativní hierarchii.\n\nV antické Číně založila dynastie Chan komplikovanou byrokracii založenou na učení Konfucia, který zdůraznil důležitost rituálů v rodinných vztazích i politice. S každou následující dynastií se byrokracie posilovala. Za vlády dynastie Sung se byrokracie stala meritokratickou: o tom, kdo může zastávat jakou pozici, rozhodoval výsledek zkoušek. Imperiální systém zkoušení trval až do roku 1905, šest let před pádem dynastie Qing, který znamenal konec tradičního čínského byrokratického systému.\n\nModerní forma byrokracie se vyvinula v Oddělení spotřební daně ve Velké Británií během 18. století. Podle Niall Fergusona byla byrokracie založena na “náboru na základě zkoušky, tréninku, povýšení dle zásluh, pravidelných platech a důchodech a na standardizovaných procedurách. Systém byl striktně hierarchický a důraz se kladl na technické a účinné metody výběru daní.\n\nNa začátku 19. století se Napoleon pokusil o reformu byrokracie ve Francii a dalších teritoriích pod jeho kontrolou pomocí občanského zákoníku (Code civil), což vedlo k dalšímu posilování byrokracie.    \n\nV polovině 19. století byly byrokratické formy administrace silně zakořeněny v celém industrializovaném světě. Myslitelé jako John Stuart nebo Karl Marx začali uvažovat nad ekonomickými funkcemi byrokracie v moderní době. Max Weber jako první chápal byrokracii jako nezbytnou součást modernity a koncem 19. století se byrokratické formy začaly šířit z vládního sektoru i na jiné velké instituce.    \n\nV 20. století se v kapitalistických systémech neformální byrokratické struktury objevovaly ve formě mocenských hierarchií v korporacích, jak to detailně popisují práce z polovice 20. století, například \"The Organization Man\" nebo \"The Man in the Gray Flannel Suit\". Mezitím v SSSR a Východním bloku moc nesla třída byrokratických úředníků nazývaná nomenklatura a řídila téměř všechny aspekty veřejného života.    \n\nV 80. létech 20. století politici jako Margaret Thatcher získávali popularitu také kampaněmi slibujícími omezení vládního byrokratizmu, který považovali za arogantní, a návrat ekonomické produkce k čistému kapitalistickému modelu, který se jim zdál byt efektivnější. Také ve světě byznysu manažeři jako Jack Welch nahromadili bohatství a slávu omezováním byrokratických struktur vevnitř samotných korporací.\n\nPřesto však moderní svět stále stojí na byrokraticky řízených organizacích, které umožňují spravovat informace, zpracovávat a ukládat evidenci ale také udržovat v chodu komplexní systém mezinárodních interakci v dnešním globalizovaném světě, i když pokles papírování a nárůst používání elektronických databází mění způsob, jakým byrokracie funguje\n\n\nPrvní pokusy o rozdělení typů byrokracie se objevují v 60. letech a jsou spojovány hlavně s nástupem kontingenčního paradigmatu. Předmětem empirického zkoumání se staly různé formy organizací a se stěžejní typologií příchází v roce 1961 Amitai Etzioni. Zaměřil se hlavně na rozdělení mocí do 3 kategorií:\n\nK těmto typům moci doplňuje i možné způsoby reakcí:\n\nV návaznosti na toto rozdělení přichází Etzioni se třemi stěžejními typy formálních organizací do, kterých patří většina byrokratických aparátů:\n\nByrokracie je rozsáhlý aparát státní správy již po staletí. Prakticky nemůže zaniknout, a proto se stává předmětem řady reforem. Byrokratický aparát je silně navázán na politickou strukturu daného státu. Vztahy těchto dvou složek jsou předmětem pozorování politických sociologů.\n\nPojetí byrokracie jako úřednictva je odlišné v každém státě. Např. v Německu je “Berufsbeantentum”  brána jako pozice vyššího společenského postavení. V Anglii je  v “Civil service” kladen důraz spíš na výkon funkce jako takové a není spojována se společenskou vrstvou.\n\nRozdělení úředníků v rámci byrokracie je jiné v každém státě. Obecně jsou jejich rozdíly stupňovité tj. rozdělené podle rozhodovací moci.\n\nDalším z možných dělení úřednictva je na soukromé a státní. Jejich vztah a míra závislosti se odvíjí od státního systému. Kapitalistický režim vede k rozvoji soukromého sektoru a podřizování se jeho potřebám. Podřizování se státu je naopak rysem totalitních režimů. Obě tyto tendence se mohou nacházet ve všech státních zřízení i režimech dohromady.\n\nTeoriím byrokracie se věnují společenské vědy, především sociologie, správní věda a veřejná politika.\n\nPojmem byrokracie se zabýval i německý filosof Karl Marx, a to ve svém díle \"Ke kritice Hegelovy filosofie práva\" z roku 1843. Marx se vymezuje jako odpůrce byrokracie. Přestože Hegel ve \"Filosofii práva\" sám slovo byrokracie nepoužil, podle Marxe po vyjmutí soudní a policejní moci, a jejím zařazení do občanské společnosti, zůstává pod jeho pojmem vládní moc už jen byrokracie. Marx se v textu vymezuje proti Hegelovu pojetí a tvrdí, že Hegel popsal byrokracii zčásti podle představ jí samotné.\n\nPodle Marxe je byrokracie spjata s korporacemi. Korporace jí dávají materiální hodnoty, naopak byrokracie naplňuje korporace spirituálním duchem. Byrokracii vidí jako imaginární stát, který se stal občanskou společností. Byrokraty nazývá státními jezuity a státními teology. Marx tvrdí, že se z kruhu byrokracie nelze dostat, jelikož stojí na hierarchii vědění. Spodní a horní kruhy na sebe navzájem spoléhají. První na to, že vrchol rozumí obecným věcem, druzí na spodní, že rozumí jednotlivostem. Byrokracii lze podle Marxe zrušit pouze v případě, že se obecný zájem stane zvláštním zájmem doopravdy, nejen abstraktně, jak tvrdí Hegel.\n\nTéma byrokracie do sociologie a společenských věd obecně přinesl Max Weber. Weber užívá pojmu byrokracie v hodnotově neutrálním slova smyslu a vymezuje ji jako nezbytnou součást moderní společnosti. Ve své typologii moci (panství) ji označuje jako tzv. racionální autoritu. Podle Webera je čistě byrokratický typ organizace z technického hlediska schopen dosáhnout nejvyššího stupně efektivity a v tomto smyslu je formálně nejracionálnějším prostředkem výkonu autority (moci) nad lidskými jedinci. Byrokracie je tak jedním z předpokladů racionálního kapitalistického podnikání.\nWeber ve svých úvahách pracuje s byrokracií jako s ideálním typem, nikoliv jako s reálným fenoménem.\nWeberův ideální typ je legitimní byrokratická vláda, založená na víře v oprávněnost svého úřadu. Ovládaní jsou přesvědčeni, že pověřené osoby mají právo vykonávat vládu. V reálném prostředí jsou však úředníci ovlivněni mnoha aspekty. Jsou to například sympatie, úplatky, protekční postavení.\nWeberova byrokracie jako ideální typ racionálního panství má tyto rysy:\n\nWeberova teorie vyvolala řadu kritik a kritických revizí, které většinou vycházejí z konfrontace weberovského ideálního typu s realitou byrokratických organizací. Mezi nejvýznamnější kritiky a pokračovatele Weberovy teorie patří:\n\nČím více situací je v organizaci upravováno pomocí neosobních pravidel, tím více moci ztrácejí nadřízení nad svými podřízenými (i oni jsou vázáni pevnými pravidly). Každý člen je tak chráněn před libovůlí svých nadřízených i před tlaky svých podřízených. Na druhou stranu je však těmito pravidly od druhých také izolován. Typická formální organizace se vyznačuje rozsáhlou centralizací rozhodování. Kvalifikované rozhodování v určitých oblastech by však vyžadovalo, aby rozhodnutí byla činěna na nižších úrovních, kde lze předpokládat důvěrnější znalost reality.\n\nProblém změny byrokratické organizace\nByrokratický systém se začíná orientovat na problémy změny, teprve když jsou dysfunkce již značné. Řídící pracovníci nemívají k dispozici včasné signály o narůstající kritičnosti situace.\n\nJakmile je o provedení nutných změn rozhodnuto, postupuje byrokratická organizace následovně:\n\nLane podává shrnující přehled několika konceptů byrokracie tak, jak byly identifikovány v literatuře druhé poloviny 20. století:\n\n\nI když vědecká literatura často presentuje byrokracii jako žádoucí nebo alespoň potřebnou formu veřejné administrace, populární postoje reflektují osobní zkušenosti a jsou často kritické k metodám i praktikám byrokracie. Tyto populární postoje lze nejlépe vidět v literární satiře, od Balzacových pozorování myšlení a chování menších byrokratů po Parkinsonovo satiricky \"vědecké\" pozorování chování a výkonů byrokratů. Joseph Heller a jeho Hlava XXII se pravdě podobně stane moderní klasikou v této tradici.\nZnámými díly satirizujícími přebujelou (částečně) nefunkční byrokracii jsou také britské televizní seriály \"Jistě pane ministře\" a \"Jistě pane premiére\". Ty tematizují\n\nByrokratické systémy jsou relativně efektivní, předvídatelné, stabilní a dosahují konzistentních výsledků, které jsou známé a očekávané. Kladou důraz na rozvoj odbornosti a dovedností a odměňují jej, klienti byrokratických organizací mohou očekávat rovné zacházení v souladu se standardními operačními postupy.\n\nByrokratické organizace jsou výhodné pro činnosti, které:\n\n\nTradiční byrokratické instituce pracují relativně uspokojivě za předpokladu, že je prostředí stabilní, úkol je relativně snadný, každý občan vyžaduje tutéž službu a kvalita služby není tím nejdůležitějším kritériem. Reálná situace však těmto předpokladům nevyhovuje, vnější prostředí se stále rychleji mění (globalizace a tlak na flexibilitu ekonomických institucí, informační společnost a rostoucí informovanost veřejnosti, nárůst počtu vysoce kvalifikovaných pracovníků vyžadujících autonomii pro svoji práci, rozrůzňování potřeb lidí).\n„V dnešní době je asi největším problémem vůbec vysoký počet úředníků. Např. situace v ČR je tristní – v minulosti došlo mnohokrát k pokusům plošně snížit administrativu, tyto pokusy však nedosáhly zdárného konce. Problém spočívá například v nestálém přesunu úředníků z místa na místo. Například „v červnu 2003 česká vláda vymyslela, že do tří let propustí 30 tisíc státních zaměstnanců. Vypadá to impozantně, ale při bližším pohledu je to už jinak. Předně 13 tisíc úřednických míst jsou místa sice papírově existující, ale neobsazená, tedy „mrtvé duše“.“\n\n\n"}
{"id": "58691", "url": "https://cs.wikipedia.org/wiki?curid=58691", "title": "Alfred Redl", "text": "Alfred Redl\n\nAlfred Viktor Redl (14. března 1864 Lvov – 25. května 1913 Vídeň) byl rakousko-uherský vysoce postavený důstojník a zároveň ruský špión.\n\nByl druhým dítětem chudého železničáře, nakonec byl jedním ze třinácti sourozenců. Ve 14 letech začal docházet do vojenské školy. Po absolvenci následoval Redlův rychlý postup, poněvadž disponoval vynikajícími organizačními vlastnostmi, byl výtečným vojákem a hovořil šesti jazyky. V roce 1900 byl jmenován zástupcem náčelníka Vyzvědačského úřadu – Kundschaftstelle (KS). Zde zaváděl některé nové metody potřebné pro odhalování cizích špionů např. používání otisků prstů, fotografické dokumentace o podezřelých a odposlechy.\n\nAčkoli byl vynikajícím vojákem a v rakousko-uherské armádě ho čekala slibná budoucnost, konal od roku 1905 činnost, o které se jeho nadřízení nesměli dozvědět, tehdy se totiž Redl stal ruským špiónem. Rusové totiž odhalili jeho největší slabinu – homosexualitu. Kdyby vyšlo najevo, že je homosexuál, jeho kariéra by přišla vniveč a nenašel by žádné uplatnění, úctu apod. Rusům se navíc hodil Redlův postup na vyšší hodnosti. Redl nejprve Rusům předával jména rakousko-uherských agentů působících na území carského Ruska, šifrovací systémy, plány pevností a další nejrůznější projekty. V roce 1908 upozornil carskou říši na anexi Bosny a Hercegoviny, což vedlo ke spojenectví Ruska a Srbska. Navíc Rusům předával útočné plány Rakouska-Uherska zaměřené právě proti východnímu carství. Tím značně ovlivnil začátek 1. světové války. Později vyšlo najevo, že nebyl ve spojení jen s ruskou špionáží, ale pracoval i pro špionážní služby Francie a Itálie, navíc byl ve spojení s \"Apisem\", kterým byl srbský nacionalista Dragutin Dimitrijević, velitel teroristické organizace Černá ruka.\n\nVelení rakousko-uherské armády tušilo, že nepřítel útočné plány Rakousko-Uherska zná. K odhalení Redla jim pomohla šťastná náhoda. Při kontrole dopisů objevili zásilky, ve kterých byly bez vysvětlení vyšší finanční obnosy. Obě byly adresovány jistému Nikonu Nicetasovi, háček byl v tom, že nikdo takového jména neexistoval. A tak policie nastražila na adresáta lest. U okénka, kde se vydávaly zprávy a dopisy, instalovali tlačítko, které mělo upozornit detektivy, že si někdo přišel vyzvednout zásilky účtované panu Nicetasovi. 24. května 1913 si opravdu někdo přišel vyzvednout tyto zásilky. Detektivové tohoto adresáta vystopovali až do hotelu Klomser, kde odhalili, že je to s největší pravděpodobností důstojník rakousko-uherské armády Alfred Redl. Po zjištění, že jeden z nejlepších důstojníků armády je zrádcem, se vedení vojsk rozhodlo, že nesmí být pošpiněna vojenská čest a že vše ututlají a Redla donutí k sebevraždě. Pozdě v noci téhož dne k Redlovu pokoji v hotelu Klomser dorazila čtveřice, plukovník Redl se jim nakonec přiznal ke zradě. Jeden člen kvarteta mu předal pistoli a všichni odešli. Dne 25. května 1913 našel ráno hotelový personál důstojníkovu mrtvolu.\n\nŽivotním příběhem Alfreda Redla se volně inspiroval britský dramatik John Osborne při psaní provokativní hry Můj vlastenec (\"A Patriot for Me\", 1965). Z té pak o dvě desetiletí později vycházel maďarský režisér István Szabó, který natočil koprodukční filmové konspirační drama \"Plukovník Redl\" (1985).\n\n"}
{"id": "58703", "url": "https://cs.wikipedia.org/wiki?curid=58703", "title": "Norové", "text": "Norové\n\nNorové jsou etnická skupina žijící v Norsku a okolních státech, velká část norského etnika a jejich potomků žije ve Spojených státech amerických a Kanadě. Norové jako příslušníci etnické skupiny jsou skandinávští Germáni, mají počátek své etnogeneze již před počátkem našeho letopočtu, kdy území současného Norska začaly osídlovat ugrofinské kmeny Sámů a následně germánské kmeny.\n\nVelký vliv na utváření norského etnika měla dánská nadvláda, kdy se stala dánština v hlavních sídelních oblastech běžně používaným jazykem. V 19. století proběhlo národní obrození. Norský venkov si své tradice a zvyky povětšinou udržel, stejně jako některé jazykové zvláštnosti (sensu lato).\n\nSlovem Norové mohou být označováni státní příslušníci Norska, bez ohledu na jejich etnický původ. Norskými občany jsou například Sámové.\nProslavená je norská matematická škola. Jedním z nejvýznamnějších světových matematiků byl Niels Henrik Abel, věnoval se zejména funkcionální analýze. Sophus Lie vytvořil teorii spojité symetrie, Atle Selberg se věnoval rozvíjení teorie čísel, Caspar Wessel jako první nabídl geometrickou interpretaci komplexních čísel, Peter Ludwig Mejdell Sylow rozvinul teorii grup, Axel Thue je označován za zakladatele formálních jazyků. Není tudíž divu, že rozvinutá je tradičně v Norsku (jako i v jiných skandinávských zemích) také informatika. Například programátoři Ole-Johan Dahl a Kristen Nygaard byli tvůrci programovacího jazyka Simula 67. Nobelovu cenu za fyziku získal Ivar Giaever, za chemii Lars Onsager, za fyziologii May-Britt Moserová a její manžel Edvard Moser. Vilhelm Bjerknes je zakladatelem moderní meteorologie. Gerhard Armauer Hansen objevil bakteriálního původce lepry. Linného žákem byl botanik Martin Vahl. Mineralog Victor Goldschmidt patří k zakladatelům geochemie.\n\nRagnar Frisch, Finn E. Kydland a Trygve Haavelmo získali Nobelovu cenu za ekonomii. V dalších humanitních a sociálních vědách získali věhlas \"zelený filozof\" Arne Næss či sociolog Stein Rokkan. V politologii je průkopníkem výzkumu míru a konfliktů Johan Galtung, autor známých pojmů „pozitivní mír“ a „negativní mír“. Kodifikátorem jedné ze dvou oficiálních verzí spisovné norštiny, nynorsku, byl lingvista Ivar Aasen.\n\nNorská literární věda hovoří o „Velké čtyřce“ klasických norských spisovatelů. Patří do ní Henrik Ibsen, Bjørnstjerne Bjørnson, Jonas Lie a Alexander Kielland. Bjørnson získal i Nobelovu cenu za literaturu, stejně jako Sigrid Undsetová a Knut Hamsun. Zakladatelem moderní norské literatury je Ludvig Holberg. K průkopníkům moderní literatury patřil též jazykovědec a historik Henrik Wergeland či Arne Garborg, který mimo jiné přeložil do norštiny Odysseu. Po druhé světové válce se prosadil Tarjei Vesaas. Nejvýznamnějším představitelem rozmachu skandinávské detektivky z počátku 21. století je Jo Nesbø. Velmi oceňovaným současným autorem dětské literatury je Jostein Gaarder, v humoristické literatuře je to Erlend Loe, v klasické beletrii Lars Saabye Christensen. Nejuznávanějším současným dramatikem je Jon Fosse.\n\nNejslavnějším norským malířem je bezpochyby Edvard Munch. Theodor Kittelsen se proslavil v Norsku jako ilustrátor starých bájí a lidových pověstí. Nejznámějším sochařem je Gustav Vigeland, architektem Sverre Fehn, nositel prestižní Pritzkerovy ceny, hudebním skladatelem pak bezpochyby Edvard Grieg. Ke známým skladatelům patří i Johan Svendsen. Z interpretů lze vzpomenout operní pěvkyni Sissel Kyrkjebø. V populární hudbě se prosadila v 80. letech synthpopová skupina A-ha s frontmanem Mortenem Harketem. Mezinárodní verzi soutěže Pop Idol vyhrál Kurt Nilsen. V současnosti se prosazuje například Alexander Rybak. Na Oscara byl nominován režisér Morten Tyldum. Ve filmech švédského režiséra Ingmara Bergmana se proslavila norská herečka Liv Ullmannová.\n\nAsi nejslavnějším Norem všech dob je polárník a první muž, který stanul na jižním pólu Roald Amundsen. V jeho stopách šel dobrodruh a mořeplavec Thor Heyerdahl. Známými polárníky byli i Carsten Borchgrevink, Otto Sverdrup či Carl Anton Larsen. Legendárním kolonizátorem Islandu byl Erik Rudý. Podle nového výkladu je prvním Evropanem, který dosáhl amerických břehů, vikinský bojovník z 10. století Gunnbjörn Ulfsson. Jako misionář v Grónsku se proslavil Hans Egede.\n\nFridtjof Nansen a Christian Lous Lange získali Nobelovu cenu za mír. Jens Stoltenberg je dnes generálním tajemníkem NATO. Prvním generálním tajemníkem OSN byl Trygve Lie. Otcem norského sociálního státu je Einar Gerhardsen.\n\nOsm zlatých olympijských medailí má biatlonista Ole Einar Bjørndalen, stejně jako běžec na lyžích Bjørn Dæhlie. Šest lyžařka Marit Bjørgenová, čtyři biatlonista Emil Hegle Svendsen, sjezdař Kjetil André Aamodt a rychlobruslař Johann Olav Koss. K nejlepším šachistům současnosti patří velmistr Magnus Carlsen.\n\nJako Američané s norskými předky se uvádějí Iggy Pop, Marilyn Monroeová či Paris Hiltonová.\n\n"}
{"id": "58704", "url": "https://cs.wikipedia.org/wiki?curid=58704", "title": "Austrálie (kontinent)", "text": "Austrálie (kontinent)\n\nAustrálie (anglicky \"Australia)\" je světadíl s nejmenší rozlohou a nejmenší průměrnou nadmořskou výškou. Ačkoliv stát Austrálie zabírá většinu kontinentu, často chybně uváděno \"celý\", jeho hranice jsou definovány kontinentální plošinou, která pokrývá 2,5 mil. km² včetně Arafurského moře, Korálového moře s Velkým bariérovým útesem, s hloubkou kolem 50 m. Toto moře je jedním z nejdůležitějších mořských ekosystémů a chráněným životním prostorem pro 1500 druhů ryb, 4000 druhů měkkýšů a 400 druhů korálů.\n\nAustralský kontinent se tedy skládá z Austrálie, Nové Guineje a přilehlých ostrovů. Nachází se na něm tři státy: Austrálie, Papua-Nová Guinea a Indonésie (zejména provincie Papua a Západní Papua).\n\nNový Zéland není součástí australského kontinentu, protože se nenachází na jeho kontinentálním šelfu; je však částí ponořeného kontinentu Zélandie. Zélandie a společně s Austrálií tvoří širší region Australasie, jenž je součástí Oceánie.\n\nAustrálie leží jihovýchodně od Asie a mezi oběma kontinenty leží velké množství ostrovů, jejichž přiřazení k tomu či onomu světadílu není jednotné. Budeme-li se navíc držet přístupu, který popisuje Austrálii pohromadě s Oceánií, přibudou k ostrovům australského šelfu ještě desítky dalších souostroví tisíce kilometrů daleko v Tichém oceánu.\n\nNejzazší body na pevnině:\n\n\nNejzazší body včetně šelfových ostrovů:\n\n\nNejzazší body Oceánie:\n\n\nBěhem posledních 10 000 let zatopila vzrůstající úroveň moří nížiny a oddělila dnešní nízko položenou polovyprahlou pevninu a dva hornaté ostrovy Novou Guineu a Tasmánii, které z tektonického hlediska k Austrálii také náležejí. 70 % jeho území zahrnují pouště, polopouště a suché stepi. Malé území na severu patří k tropům s průměrnými ročními srážkami 2000 mm a místy se na něm vyskytují zbytky tropického deštného pralesa. Lidské osídlení se soustředí zejména na severní až jihovýchodní pobřeží a přilehlé ostrovy (zejména Tasmánii). Západní a jihozápadní pobřeží, které bylo osídleno jako první, a střed kontinentu mají mnohem horší podmínky k životu.\n\nAustrálie se vyznačuje svébytným rostlinstvem. Mezi známé rostliny australského původu patří především blahovičník (eukalyptus). Velký bariérový útes je téměř 2000 kilometrů dlouhý korálový útes, který se vytvářel miliony let a kde žije asi 350 druhů korálů.\n\nZvířecí druhy patřící do čeledi klokanovití, rodu ježura nebo kasuár jsou australskými endemity.\n\nPůvodní obyvatelé náleží k australoidní rase a na australský kontinent přišli již před 50 000 lety během jedné z prvních expanzí lidstva z Afriky, kdy australská pevnina a Nová Guinea ještě díky nízké hladině moří tvořily jedinou pevninu zvanou Sahul. Australoidé se dělí na Melanésany a Austrálce. Melanésané obývají Novou Guineu (kde se nazývají Papuánci), ale i přilehlé ostrovy, které již technicky nepatří k australskému kontinentu, ale k Oceánii (např. Šalamounovy ostrovy a Nová Kaledonie). Za podskupinu Austrálců lze označit vymřelé Tasmánce, kteří ale byli od ostatních Austrálců izolováni stoupající hladinou oceánu ve stejnou dobu, jako Papuánci. Nedávno bylo zjištěno, že Australoidé se křížili s vymřelými Denisovany, druhem člověka podobným Neandrtálcům. Podíl denisovanských genů na jejich genomu činí 4-6%.\n\nAustraloidé nikdy nedosáhli přílišné civilizační vyspělosti. Austrálci nikdy nepraktikovali zemědělství a spoléhali se pouze na lov a sběr, zatímco Melanésané znali zemědělství tropických plodin, ačkoli ho také doplňovali lovem a sběrem. To mělo za následek nízkou hustotu osídlení a rychlé nahrazení Austrálců Evropany dorazivšími v 19. století. V indonéské části Nové Guineje (provincie Papua a Západní Papua) jsou Papuánci nahrazováni osadníky z asijských ostrovů (především Jávy). V nezávislé zemi Papui Nové Guineji skladba obyvatelstva zůstává stále stejná.\n\nAustrálie byla dlouhodobě oddělena od zbytku pevninských formací a díky tomu se zde mohla v izolaci vyvinout unikátní flóra a fauna. Austrálie je známa jako kontinent vačnatců, ovšem ti od objevení kontinentu Evropany trpí celou sérií ekologických invazí, které některé z nich již zlikvidovaly. Největší dravý vačnatec vakovlk v době příchodu lidí podlehl cílenému honu a konkurenci dinga. Drobní vačnatci trpí díky systematickému lovu ze strany dinga, lišek a koček či kvůli devastaci prostředí způsobované velbloudy, vodními buvoly, myšmi, krysami, potkany, ropuchami a králíky. Přírodě také nesvědčí rozsáhlý chov dobytka, zejména ovcí.\n\n\n\n"}
{"id": "58707", "url": "https://cs.wikipedia.org/wiki?curid=58707", "title": "Boris Rösner", "text": "Boris Rösner\n\nBoris Rösner (25. ledna 1951 Opava – 31. května 2006 Kladno) byl český herec a divadelní pedagog. Jeho maminkou byla Jarmila Horská (18. 6. 1931 – 27. 6. 1984) a otcem Mirko Čech (vlastním jménem Rösner).\n\nOd mládí neviděl na levé oko, to s jeho vizáží mu dodávalo předurčení pro záporné role.\n\n\n\n\n\n\n"}
{"id": "58709", "url": "https://cs.wikipedia.org/wiki?curid=58709", "title": "Křída (rozcestník)", "text": "Křída (rozcestník)\n\nKřída je pojem užívaný ve více významech:\n\n"}
{"id": "58710", "url": "https://cs.wikipedia.org/wiki?curid=58710", "title": "Ludwig Fleck", "text": "Ludwig Fleck\n\nLudwik Fleck (11. července 1896, Lvov – 5. července 1961, Nes Cijona, Izrael) byl polský mikrobiolog, lékař a vědec. Svými myšlenkami výrazně ovlivnil Thomase S. Kuhna. Fleck je považován za předchůdce vědecko-filozofické polské školy.\n\nFleck nejprve studoval na polském lyceu a následně jako student medicíny na univerzitě ve Lvově. Roku 1920 se stal asistentem specialisty na tyfus Rudolfa Weigla. Mezi lety 1923 a 1935 pracoval v oddělení vnitřní medicíny ve Všeobecné nemocnici ve Lvovu a jako ředitel bakteriologického. Od roku 1935 pracoval v Bakteriologickém institutu, který sám založil. Když byl roku 1939 Lvov obsazen sovětskou armádou, přešla lékařské část univerzity pod Ukrajinský lékařský institut. Po obsazení Lvova německou armádou ztratil Fleck místo a se svou ženou Ernestinou Waldmanovou a synem Ryszardem museli odejít do židovského ghetta, kde pracoval jako lékař a zároveň se nadále věnoval vědecké činnosti.\n\nV ghettu dokázal izolovat z moči látky potřebné pro očkování proti tyfu. Jelikož byl již před válkou známý díky svým publikacím v zahraničí, neušel další pozornosti nacistů. Ti ho v prosinci 1942 společně s jeho rodinou uvěznili a nutili ho vyrábět sérum proti tyfu pro Němce. V lednu 1943 byl i s rodinou deportován do Osvětimi i tam se věnoval výzkumu vakcín proti tyfu, syfilidě a jiným nemocem. Od prosince 1943 až do osvobození 11. dubna 1945 byl nucen pracovat v laboratoři koncentračního tábora Buchenwald pro takzvaný Institut hygieny SS.\n\nFleck, jeho žena i syn válku přežili. V období 1945-1952 pracoval jako vedoucí mikrobiologického institutu fakulty medicíny na univerzitě Marie Sklodowské-Curie v Lublinu. Roku 1952 se i se svou ženou přestěhoval do Varšavy, kde se stal ředitelem oddělení mikrobiologie a imunologie na polském státním institutu. Roku 1954 byl zvolen do polské akademie věd.\n\nPo infarktu a nálezu rakovinného bujení emigroval Fleck s manželkou za svým synem do Izraele. Tam vedl Fleck institut pro biologický výzkum v Nes Cijona. Zde 5. července 1961 na druhý infarkt zemřel.\n\nFleck zavedl pojem „kolektivní myšlení“. Lidé myslící nějakým způsobem podobně, patří do stejné myšlenkové skupiny.\nPoznání musí být chápáno jako funkce tří součástí: je to vztah mezi jedincem, nějakým záměrem a danou komunitou, která si je podobná myšlením a uvnitř které se jedinec pohybuje. To ovšem funguje pouze v tom určitém způsobu myšlení mající původ v dané komunitě.\n\n"}
{"id": "58712", "url": "https://cs.wikipedia.org/wiki?curid=58712", "title": "Domamil", "text": "Domamil\n\nDomamil (niem. \"Domamühl\"; \"Thomamühl\") je obcí ležící jihozápadně od města Třebíče. Nadmořská výška obce je 495 metrů nad mořem. Obec patří do správního obvodu obce s rozšířenou působností Moravské Budějovice. Žije zde obyvatel. První zmínka o obci pochází z roku 1190.\n\nObec Domamil dlouho patřila louckému klášteru. Byl zde kostel, pivovar, palírna kořalky, chudobinec.\n\nObec Domamil v roce 2009 obdržela ocenění v soutěži Vesnice Vysočiny, konkrétně získala ocenění bílá stuha, tj. ocenění za činnost mládeže. Obec Domamil v roce 2011 obdržela ocenění v soutěži Vesnice Vysočiny, konkrétně získala ocenění zlatá stuha, tj. vítěz, který postoupil do celostátního kola a obec se stala Vesnicí Vysočiny. V roce 2011 se Domamil stala Vesnicí roku Vysočiny.\n\n\n\n\n\n"}
{"id": "58713", "url": "https://cs.wikipedia.org/wiki?curid=58713", "title": "Tatra K2R", "text": "Tatra K2R\n\nTatra K2R je typ modernizovaných československých tramvají Tatra K2, které provozuje Dopravní podnik města Brna (DPMB). Na provedení K2R navázal typ Tatra K2R.03, který z důvodu nedostatku finančních prostředků byl ochuzen o některé modernizované prvky. Modernizace na typy K2R i K2R.03 probíhaly ve druhé polovině 90. let 20. století, oba typy čítaly po sedmi vozech. V roce 2013 byla jedna tramvaj K2R rekonstruována na restaurační tramvaj s typovým označením K2R-RT.\n\nNejvětší český provozovatel dvoučlánkových (kloubových) tramvají K2, brněnský dopravní podnik, se v polovině 90. let 20. století rozhodl modernizovat své vozy K2 ve stylu tehdy horké novinky, tramvají Tatra T3R. Na rozdíl od ostravských modernizací (Tatra K2G) se mělo jednat o zásadní rekonstrukci vozů s novým designem a upraveným interiérem. Do modernizačních prací se měla zapojit i Královopolská, kam se měla výroba tramvají vrátit téměř po 50 letech.\n\nTyp K2R.03 vznikl kvůli nedostatku finančních prostředků a zároveň i kvůli provozním zkušenostem s tramvajemi K2R. Byly vypuštěny některé modernizované prvky, základ modernizace včetně designu ale zůstal zachován.\n\nRestaurační tramvaj K2R-RT byla inspirována podobnými vozy, které jsou provozu např. v Berlíně, Geře či Vídni.\n\nVozová skříň původních vozů K2 byla důkladně opravena, byla rovněž ošetřena proti korozi. Byla použita nová čela od architekta Patrika Kotase, v té době používaná i pro tramvaje T3R, a dvoukřídlé vyklápěcí dveře s poptávkovým otvíráním cestujícími. Výrazně byl modernizován i interiér vozu. Použita byla nová protiskluzová podlahová krytina, vyměněny původní laminátové sedačky za nové polstrované, opraveno či vyměněno bylo osvětlení, obložení, topení, byla osazena determální okna s horní výklopnou částí. Upraveno bylo i stanoviště řidiče, ve kterém byl instalován nový ovládací panel a řízení tramvaje bylo z pedálového změněno na ruční řadič. Novinkou se rovněž stal vnější i vnitřní elektronický informační systém pro cestující.\n\nBrzda středního podvozku byla vyměněna za elektrohydraulickou kotoučovou, tramvaje obdržely elektricky ovládaný polopantograf a místo původního motorgenerátoru statický měnič. Nehospodárná odporová elektrická výzbroj byla nahrazena tyristorovou typu ČKD TV8 na bázi GTO tyristorů s rekuperací brzdné energie.\n\nModernizace na typ K2R.03 je velmi podobná typu K2R, existují ale menší rozdíly. U tramvají K2R.03 byla ponechána původní elektromechanická brzda středního podvozku, zůstaly i původní čtyřkřídlé skládací dveře (obdržely ale nové pohony), laminátové sedačky (byly vypolstrovány), okna s horním posuvným dílem či byly použity reflektory jiného typu (vyjma vozu ev. č. 1079).\n\nPři přestavbě vozu K2R na restaurační tramvaj K2R-RT došlo k zaslepení druhých a čtvrtých dveří včetně schodů. Zrušena byla také dvě okna, obě v pravé bočnici v zadním článku: první hned za kloubem kvůli skříni a lednici, druhé za původními třetími (po přestavbě druhými) dveřmi kvůli kabině WC. Vozidlo bylo vybaveno druhým statickým měničem, který je určen pro napájení spotřebičů (230 V). Interiér byl zcela přestavěn, v přední části předního článku, hned za kabinou řidiče, byly umístěny dvě čtveřice (vlevo) a dvě dvojice (vpravo) sedadel se stolečky, ve zbytku článku jsou sedadla umístěna podélně. Podélné rozmístění sedadel bylo realizováno také v zadní části zadního článku. Přední část zadního článku obsahuje barový pult s výčepem, lednici, kabinu WC a několik samostatných madel s držáky na pivo pro stojící. Vůz je vybaven vodním hospodářstvím, audiovizuálním systémem, Wi-Fi připojením, novým zářivkovým osvětlením či topidly doplněnými k původním topnicím. Na stěnách se v interiéru nachází imitace dřeva, sedadla jsou potažena zelenou koženkou. Tramvaj byla nalakována světlejší zelenou barvou, kterou však z většiny překryly tmavě zelené polepové fólie se zobrazením půllitrů piva, siluet Petrova a Špilberku, znakem Starobrna a nápisem „Šalina pub“. Téměř celou přestavbu financoval přibližně třemi miliony korun pivovar Starobrno.\n\nNa začátku roku 1995 byly do Královopolské převezeny dva brněnské vozy K2 ev. č. 1006 a 1018. Zde proběhla výroba nových laminátových čel a skelety obou tramvají byly opraveny. Vzhledem k nedostatečné podpoře projektu ze strany Královopolské byly oba vozy převezeny zpět do dopravního podniku, kde měly být dokončeny. Tramvaj č. 1018 byla prozatímně odstavena a modernizace v ústředních dílnách DPMB se zaměřila na vůz č. 1006, který převzal číslo 1066 po tramvaji vyhořelé v roce 1992. Přestavba byla dokončena začátkem roku 1996 a tramvaj K2R ev. č. 1066 byla veřejnosti představena 22. března téhož roku. Poté probíhaly zkušební jízdy, vůz byl v září 1996 vystaven na Mezinárodním strojírenském veletrhu, do provozu s cestujícími se dostal poprvé v březnu 1997. Druhý rozpracovaný vůz ev. č. 1018 byl v dílnách dopravního podniku dokončen ve druhé polovině roku 1997.\n\nJiž v roce 1995 získala firma Pars DMN Šumperk kontrakt na modernizaci dalších pěti tramvají na typ K2R. První vůz (ev. č. 1039) byl do Šumperka přepraven v prosinci 1995, další čtyři vozy jej následovaly v průběhu roku 1996. Tramvaje č. 1039, 1064 a 1003 byly dokončeny a zprovozněny v roce 1997, vozy č. 1028 a 1053 v roce 1998. Některé vozy K2R byly později kvůli technickým problémům dlouhodobě odstaveny (zejména vůz č. 1039 od roku 2002 do roku 2008).\n\nV letech 2004–2010 proběhla při velkých prohlídkách postupná výměna problémové elektrohydraulické brzdy středního podvozku za původní elektromechanickou.\n\nV srpnu 2015 zahořel na pravidelné lince vůz č. 1003 a vzhledem k rozsáhlému poškození kabeláže a slaboproudých agregátů a očekávané dodávce nových nízkopodlažních tramvají byl na podzim téhož roku sešrotován. Šlo o první vyřazenou brněnskou tramvaj s čely od Patrika Kotase.\n\nKvůli nedostatku finančních prostředků na náročné modernizace typu K2R přistoupil brněnský dopravní podnik ke kompromisnímu řešení v podobě typu K2R.03. Mezi lety 1997 a 1998 byly v Parsu Šumperk částečně modernizovány dvě tramvaje na typ K2R.03 (č. 1079 a 1081), přičemž dokončeny byly v ústředních dílnách DPMB. Dalších pět vozů K2 (ev. č. 1027, 1029, 1037, 1059 a 1060) bylo do Šumperka odesláno v polovině roku 1998, zpět do Brna byly jako dokončené modernizované tramvaje K2R.03 dodány v první polovině roku 1999.\n\nO přestavbě některého z vozů na restaurační (pivní, barovou, párty) tramvaj začal DPMB uvažovat v roce 2012. Díky spolupráci s pivovarem Starobrno, reklamní společností SNIP & Co. a cateringovou firmou Royal party servis byl v únoru následujícího roku vybrán vůz K2R č. 1018, který měl být té době přistaven do standardní velké prohlídky. Ta byla nově spojena s přestavbou vozidla a začala v polovině března 2013. Dokončený vůz („Šalina pub“) byl veřejnosti představen 15. června 2013 na náměstí Svobody při festivalu Brno – město uprostřed Evropy. Dopravní podnik jej využívá jako komerční vozidlo pro objednané jízdy, plánuje ale také pravidelný provoz pro veřejnost o pátečních a sobotních večerech.\n\n"}
{"id": "58715", "url": "https://cs.wikipedia.org/wiki?curid=58715", "title": "Bílsko", "text": "Bílsko\n\nBílsko je:\n\n\n"}
{"id": "58716", "url": "https://cs.wikipedia.org/wiki?curid=58716", "title": "Spinostropheus", "text": "Spinostropheus\n\nSpinostropheus byl rod menšího dvounohého masožravého dinosaura (teropoda), patřícího mezi ceratosaury (zřejmě abelisauridy).\n\n\"Spinostropheus\" byl zhruba 2 metry vysoký, 4 až 6,2 metru dlouhý, a jeho odhadovaná hmotnost činila 200 kg. Jeho fosilie byly objeveny na Sahaře v Abaka v Nigeru. Odhadované stáří nálezu je 130 až 122 miliónů let (Ma), tedy spodní křída. Podle studie z roku 2002 (Sereno \"et al.\") je tento rod blízce příbuzný dravým dinosaurům z čeledi Abelisauridae.\n\n\n"}
{"id": "58717", "url": "https://cs.wikipedia.org/wiki?curid=58717", "title": "S/PDIF", "text": "S/PDIF\n\nS/PDIF nebo S/P-DIF je zkratka pro Sony/Philips Digital InterFace (občas uváděno i Sony/Philips Digital Interconnect Format). Jedná se o kolekci nízkoúrovňových a hardwarových protokolů pro přenos digitálně kódovaného zvukového signálu mezi různými audio komponentami. Přenos může být prováděn elektricky (přes Cinch) či opticky (TOSLINK).\n\nS/PDIF je spotřebitelskou verzí standardu AES3, více známého jako AES/EBU – pokud signál není přenášen optickým médiem, liší se od AES3 prakticky pouze úrovní (a přenosem po nesymetrickém vedení – ačkoliv existuje rozšíření AES3id, které specifikuje přenos signálu dle standardu AES3 po koaxiálním kabelu) a jiným formátem dat s informacemi o stavu kanálu. Technicky je tedy možno přijímat signál AES3 běžnými S/PDIF přijímači, výrobci zařízení však často takové využití blokují.\n\n"}
{"id": "58719", "url": "https://cs.wikipedia.org/wiki?curid=58719", "title": "Bokeh", "text": "Bokeh\n\nVýrazem bokeh (čti \"boke\", lze tak i psát; z japonského \"boke ぼけ\", „rozostření“) se ve fotografii označují estetické kvality částí snímků, nacházejících se mimo rovinu ostrosti. Vzhled a tvar \"rozptylových kroužků\" (oblastí, do nichž se zobrazí nezaostřený bod) ovlivňuje velké množství faktorů, mimo jiné konstrukce objektivu, tvar a počet lamel clony a nastavené zaclonění.\n\nZa příjemně působící jsou obvykle považovány rovnoměrně osvětlené rozptylové kroužky s neostrými okraji, rušivě naopak působí ostře ohraničené mnohoúhelníky, které vznikají při výraznějším zaclonění, má-li clona v objektivu malý počet lamel – tento efekt do jisté míry omezuje použití zakřivených lamel. Samotná velikost otvoru clony samozřejmě ovlivňuje i hloubku ostrosti, takže čím více je clona otevřená, tím jsou rozptylové kroužky větší.\n\nCharakteristický bokeh provází zrcadlové objektivy, pracující na principu známém z hvězdářských dalekohledů – použití zrcadla prodlužuje dráhu světla v soustavě a tak umožňuje vytvářet relativně lehké teleobjektivy s ohniskovou vzdáleností až 1000 mm. Tato výhoda je vykoupena zobrazením neostrých oblastí snímku do tvaru mezikruží, které většina fotografů považuje za značně nepříjemné.\n\n\n"}
{"id": "58720", "url": "https://cs.wikipedia.org/wiki?curid=58720", "title": "Joseph John Thomson", "text": "Joseph John Thomson\n\nSir Joseph John Thomson (18. prosince 1856 – 30. srpna, 1940) byl anglický experimentální fyzik, který objevil elektron v roce 1897 při studiu elektrické vodivosti plynů, přesněji vlastností katodového záření. Za tento objev, kterým započala éra částicové fyziky, obdržel v roce 1906 Nobelovu cenu za fyziku.\n\nJako ředitel Cavendishovy laboratoře na Univerzitě v Cambridge vedl či podporoval celou řadu základních experimentů, které stály u zrodu moderní fyziky na počátku 20. století. Pod jeho vedením pracovala řada pozdějších držitelů Nobelových cen (např. Ernest Rutherford či Francis William Aston) a v letech 1906–1907 také český fyzik František Záviška.\n\nThomsonův syn, George Paget Thomson, získal též Nobelovu cenu za fyziku v roce 1937.\nZajímavostí a také trochu ironií moderní fyziky je, že George Thomson, na rozdíl od svého otce, který prokázal existenci elektronu jako nové částice, obdržel Nobelovu cenu za výzkum vlnových vlastností elektronu při difrakci elektronů na krystalech (viz též Dualita částice a vlnění).\n\nThomsonův model atomu\n\n"}
{"id": "58721", "url": "https://cs.wikipedia.org/wiki?curid=58721", "title": "Fosilie", "text": "Fosilie\n\nFosilie (nepřesně zkameněliny) jsou v širším slova smyslu zkamenělé i nezkamenělé zbytky a otisky jiných než recentních organismů nebo jejich stopy a výkaly.\n\nStudiem fosilií a fosilních zbytků se zabývá paleontologie. Nejznámějšími fosiliemi jsou například pozůstatky pravěkých živočichů (trilobitů, dinosaurů, mamutů,…). Souhrn informací z nalezených fosílií se nazývá fosilní záznam. Pro biostratigrafii i paleontologii jsou důležité především vůdčí fosilie.\n\nSlovo fosilie má původ v latinském \"fossilis\" – vykopaný. To pochází od \"fodere\" (příč. trp. \"fossum\") – kopat, hrabat.\n\nV češtině se slovo fosilie gramaticky správně píše jen bez čárky, může se však vyslovovat krátce [-si-] i dlouze [-sí-].\n\n\n\n\n\n\nV dřívějších dobách lidé neznali pravou podstatu vzniku zkamenělin. Označovali je tedy např. jako:\nGeorg Bauer (Agricola) – studoval rudní ložiska, pouze otisky rybích koster považoval za zkameněliny.\n\nMnohé fosilní otisky stop považovali obyvatelé staré Číny, Jižní Afriky, Austrálie, Severní Ameriky i Evropy za pozůstatky mytických nebo božských bytostí, legendárních vládců, hrdinů apod. S legendami tohoto druhu se setkáváme již u pramenů pocházejících z doby starověku.\n\nKonrad Gesner – roku 1565 poprvé publikuje obrázky a popis zkamenělin v kompendiu \"De omni rerum fossilium genere, gemmis, lapidibus metallis, et huiusmedi\" (dostupné zde)\n\nNicolaus Stenonius – princip superpozice: \"V normálním vrstevním sledu leží mladší vrstvy sedimentů nad staršími.\"\n\nWilliam Smith – zákon stejných zkamenělin (1815): \"Vrstvy obsahující stejné druhy zkamenělin jsou stejně staré.\"\n\nThomas Huxley – princip homotaxe: \"Shodné postavení všech sledovaných znaků v různých geologických profilech ukazuje na jejich shodnou uspořádanost, nikoli na jejich jistou (přesnou) současnost.\" (Organismy se do jiných částí světa šíří se zpožděním, a proto ani fosilie stejných druhů na dvou či více různých místech nemusí svědčit o shodném stáří hornin.)\n\n\nFosilie jsou obvykle ne zcela přesně chápány jen jako zkameněliny (petrefakty) organismů, které prošly procesem zkamenění (petrifikací). Proces fosilizace může mít různý průběh, který je však zásadní a odráží se v míře zachovalosti fosilie.\n\nPravé fosilie jsou zachovalé nepřeměněné (nebo jen málo přeměněné) zbytky organismů. V jejich složení nedošlo k podstatným změnám v důsledku fosilizačních a diagenetických procesů.\n\nU takto zachovaných fosilií došlo k nahrazení jejich původních schránek nebo tkání jinou minerální látkou, a to dokonce i opakovaně (původně pyritické fosilie mohou v oxidačních podmínkách přejít na limonitizované atd.).\nMezi fosilie v širším slova smyslu se přiřazují též fosilní stopy po činnosti organizmů – ichnofosilie či ichnity (dříve označované jako problematika, hieroglyfy či bioglyfy). Jedná se zejm. o otisky končetin, nebo jen drobné dírky po vrtání či cestičky po lezení. Patří sem také zkamenělé výkaly (koprolity)\n\nOdvětví paleontologie, které se zabývá výzkumem fosilních stop se nazývá ichnologie (též palichnologie či paleoichnologie).\n\nNejčastěji tak, že živočich nebo rostlina uvízne v usazeninách, obvykle pod vodou. I když se masité části těla takto pohřbených živočichů rychle rozloží, tvrdé složky, kosti a skořápky zůstanou zachovány, v některých případech prakticky bez poškození. Většinou však prosakující voda částečně nebo úplně zanese spáry a dutiny nerostnými usazeninami a promění je v kámen. V případě dřeva může být původní hmota postupně, molekulu za molekulou, nahrazována minerály, především oxidem křemičitým. V tomto případě se zachovají původní charakteristické rysy včetně letokruhu, ba dokonce i buněčné struktury. Fosilizace může proběhnout i tak, že původní struktury zcela zmizí a zanechají po sobě buď dutinu, nebo jakousi přírodní „formu“ ve skále. Občas do těchto forem pronikají jiné materiály, které pak vytvářejí odlitek originálu. Formám „na listy“ a jiné tenké struktury se říká otisky. Původní obrysy listu a živočichu s měkkým tělem se můžou uchovat také v jemném nánosu bahna. Zvlášť krásné jsou takto vzniklé jemné prokreslené otisky kapradin.\n\nNejvětší množství fosilií se nachází v sedimentárních horninách, v jílovitých břidlicích, ve vápenci a v pískovci, kam byl ten či onen organismus pohřben v období jejich vzniku. Mimořádně vzácné jsou zkameněliny v metamorfovaných horninách, protože fosilie v původní hornině byly obvykle zničeny při její transformaci. Některé sedimentární horniny jsou prakticky ztuhlými nánosy fosilií. Bílé útesy u Doveru na březích Lamanšského průlivu jsou mocnými vrstvami naplavené křídy. Tento typ vápence se téměř výlučně skládá z úlomků miniaturních mušliček a uhličitanu vápenatého, pocházejícího z pozůstatku malých mořských živočichů. Velmi vzácné jsou nálezy „forem“ rostlin a zvířat v magmatických horninách. V Oregonu objevili zcela ojedinělou „formu“ jednoho druhu nosorožce, který zahynul při sopečném výbuchu zhruba před dvaceti miliony let.\n\nSkoro by se dalo říct, že kousek jantaru s nedotčeným exemplářem drobného hmyzu jsou vlastně dvě zkameněliny zároveň, protože tento odpradávna ceněný žlutý sklovitý organický minerál je zkamenělým kouskem stromové pryskyřice. Jantar samotný ale za fosilii považovat nemůžeme, protože nevypovídá nic o stavbě a tvaru organismu, ze kterého pochází. Označujeme jej tedy jako fosilní pryskyřici.\n\nJantar se většinou nachází na pobřeží Baltského moře, kde kdysi bohaté jehličnaté lesy bývaly zdrojem jantarotvorné suroviny. Hmyz, listy a jiné kousky rostlin se občas v lepkavé pryskyřici zachytily a ta pak zkameněla. Hmyz se zachoval tak dokonale, že vidíme dokonce i jemné žilky v křídlech, a vypadá to, jakoby stále v kousku jantaru fyzicky byl. Ve skutečnosti tomu tak není. Zbyla z něj jen pouhá forma s obtiskem.\n\nFosilní koncentrace je jakákoli relativně velká akumulace fosilií bez ohledu na taxonomické složení, stav zachování nebo stupeň postmortální modifikace.\n\nPosuzují se dle:\n\nFossil-Lagerstätte (Fossillagerstätte, Lagerstatte, Lagerstaette) je hornina obsahující fosilie, které jsou dostatečně dobře zachovány, nebo jsou dostatečně hojné pro odběry.\n\n\n\nCenné fosilie, jako jsou kostry druhohorních dinosaurů, jsou často prodávány v aukcích za vysoké částky. Podobná praxe se uplatňuje v posledních desetiletích zejména u fosilií vyvezených z Číny, Mongolska a USA.\n\n\n\n"}
{"id": "58727", "url": "https://cs.wikipedia.org/wiki?curid=58727", "title": "Xming", "text": "Xming\n\nXming je open source port X serveru pro operační systém Microsoft Windows. Projekt je nezávislý na projektu Cygwin a jeho součástech. Xming X Server for Windows je vyroben křížovým překladem z CVS xorg/xc použitím překladače MinGW a knihovny Pthreads-Win32. Xming je svobodný software licencovaný pod GNU GPL.\n\nXming server umožňuje přístup k XDMCP sezením na vzdáleném stroji s jiným X serverem nebo spouštění vzdálených X aplikací ve Windows tunelováním přes protokol ssh (například s použitím patřičně nastaveného klienta PuTTy). Na rozdíl od Cygwin však neposkytuje pod Windows plnohodnotné unixové prostředí. Pokud požadujete kompletní unixové prostředí pod operačním systémem Windows, použijte Cygwin nebo Microsoft Services for Unix (SFU).\n\n"}
{"id": "58780", "url": "https://cs.wikipedia.org/wiki?curid=58780", "title": "Abstrakce", "text": "Abstrakce\n\nAbstrakce (z lat. \"abs-trahere\", odtáhnout, odvléci, oddělit) ve filozofii označuje buď důležitý moment procesu poznání při přechodu od smyslového k racionálnímu poznání, nebo jako hotový výsledek tohoto procesu. Proces abstrakce spočívá obecně v tom, že existuje řada analytických aktů myšlení, jimiž je zpracováván konkrétní smyslový materiál a při nichž se odhlíží od určitých znaků, vlastností a vztahů daného předmětu. Jiné znaky, vlastnosti a vztahy jsou naopak vyčleňovány jako podstatné a současně nabývají variabilní charakter prostřednictvím znaků nepodstatných.\n\nVýsledkem procesu abstrakce, který je těsně spjat se zobecněním, jsou pojmy, které odrážejí podstatu předmětů. Antonymem abstraktního je „konkrétní“.\n\nProblém abstrakce patří k základním a nejobtížnějším otázkám teorie poznání.\n\nPlatón jako první upozornil na to, že při poznání je nutno nějakou ideu jako pojem oddělit od všech ostatních. Aristotelés se abstrakcí zabýval podrobněji. Zkoumal otázku, jak myšlení dospívá od smyslově daného, jednotlivého k obecnému. Tvrdil, že myšlení může poznat jen obecné. Formu pouze prostřednictvím obrazových představ, které mají svůj původ ve vnímání. Přitom myšlení odděluje určité vlastnosti od konkrétních předmětů. Matematik například ve svých úvahách odhlíží od všeho smyslového, ponechává jen kvantitu a přemýšlí jen o ní samotné. Přes tyto důležité poznatky však Aristotelés neuměl vysvětlit, jak vznikne abstraktní poznání ze smyslového materiálu.\n\nNa Aristotela navazuje v problému Abstrakce Tomáš Akvinský, který teorii abstrakce spojuje s prvky platonismu. Lidský rozum díky své účasti na světle božího rozumu prosvětluje obrazné představy a abstrahuje z nich formy. Tyto formy existují původně v božím rozumu před věcmi, současně ve věcech a poté jako obecné pojmy v lidském rozumu. \n\nK dalšímu vývoji teorie, která se zabývá abstrakcí, přispěli empirističtí filozofové. John Locke tvrdil, že abstrakce je činnost rozumu. V průběhu této činnosti vznikají obecné ideje. K jejich označení jsou pak přidělena obecná slova a to tím způsobem, že jsou oddělena od podmínek času, místa a od jiných idejí. Tím se stávají tyto ideje obecnými reprezentanty všech věcí toho samého druhu a lze tedy věci rozdělit do různých tříd. Tato obecnost, dosahována abstrakcí, vzniká rozumem, a nepřísluší věcem, protože ty jsou vždy jednotlivé. To, co je nazýváno podstatou, je jen člověkem vytvořenou abstraktní idejí. Lockovo pojetí se stalo prototypem pro empiristické teorie abstrakce, která je dodnes prostřednictvím George Berkeleye a Davida Huma tradována v novopozitivismu.\n\nAbstrakce je logická metoda. Spočívá v tom, že se odhlíží od určitých znaků, vlastností a vztahů daného předmětu, zatímco jiné jsou naopak vyčleňovány jako podstatné.\n\nAbstrakce byla v umění přítomna delší dobu (např. v islámské kultuře, kde je zapovězeno zobrazovat konkretní živé bytosti). Na začátku 20. století, s rapidním vývojem nových výtvarných stylů, vzniklo několik z nich, u kterých je abstrakce jejich definujícím aspektem (příklad: De Stijl). Druhá polovina 20. století je pak v kontextu abstraktního umění typická pro přidávání i ostatních než výtvarných uměleckých forem k abstrakci (například socha, architektura).\n\nSpeciální částí abstraktního světa je exaktní svět. Exaktní jako odborný termín znamená absolutně přesný. Nemůže se tedy vztahovat na reálný svět, ale pouze na abstraktní konstrukce. Důvodem je, že jakékoli měření entit reálného světa vždy poskytuje výsledky s konečnou přesností, i nejpřesnější výrobní technologie je schopna vytvořit výrobky pouze v jistých nenulových tolerancích, nikoli absolutně přesné. S reálným světem nejsme schopni pracovat (přetvářet ho, ani měřit) exaktně . Zmíněné abstraktní konstrukce jsou exaktní, jsou-li exaktně vytyčeny (tj. s nulovou vnitřní vágností , jejich významu), tedy tak, že každý s nimi seznámený odborník naprosto přesně (bez jakýchkoli pochyb) ví, co znamenají. Jinými slovy, exaktnost oněch abstraktních konstrukcí (říkejme jim exaktní svět) tedy spočívá v přesné a neomylné vazbě lidské psýchy s jejich významem.\n\nDo exaktního světa patří:\n\nNa abstrakci a abstraktní myšlení se dá pohlížet jako na jednu z vlastností, kterými se člověk liší od ostatních organismů na Zemi; abstraktní myšlení samotné je považováno za jeden ze znaků inteligence.\n\nAbstrakce v informatice označuje přiblížení způsobu práce s daty nebo technickými prostředky počítače způsobu, jakým by s nimi pracoval člověk. V programování je abstrakce zastoupena programovacími jazyky, které nahradily strojový kód. V unixových systémech je jedním ze základních paradigmat abstrakce, která se snaží zpřístupnit většinu systémových prostředků jako běžný soubor. Abstrakcí pro práci se soubory je vytvoření jednotného API, které se skládá z volání funkcí (open, read, write, close a dalších), které pracují se souborovým deskriptorem.\n\n\n"}
{"id": "58795", "url": "https://cs.wikipedia.org/wiki?curid=58795", "title": "Muchomůrka", "text": "Muchomůrka\n\nMuchomůrka (\"Amanita\") je rod hub z čeledi štítovkovitých (Plutaceae), zahrnující asi 600 druhů. Některé muchomůrky jsou jedlé a vysoce ceněné (jako např. muchomůrka císařská či muchomůrka růžovka), mnoho z nich je však jedovatých a smrtelně jedovatých. Odhaduje se, že zástupci rodu muchomůrka jsou zodpovědní za cca 95% smrtelných otrav houbami, přičemž něco málo přes polovinu připadá na vrub jedinému druhu, muchomůrce zelené.\n\nV minulosti byly muchomůrky řazeny do čeledi muchomůrkovitých – Amanitaceae. Na základě molekulárních výzkumů někteří současní taxonomové (viz např. Index Fungorum (2004)) řadí celý rod \"Amanita\" do čeledi Plutaceae Kotlaba & Pouzar, 1972 (štítovkovité), kterou spojují s čeledí Amanitaceae R. Heim ex Pouzar, 1983 (muchomůrkovité).\n\nSlovo muchomůrka znělo původně \"muchomorka\" či \"muchomor\" (u Jungmanna) a odráželo skutečnost, že se plodnice muchomůrky červené dříve používaly na likvidaci much. Plodnice se máčela v mléce, pocukrovala a pak se zavěsila v místnosti. Mouchy se přiletěly nasosat, omámené spadly dolů, kde je stačilo jednou za čas zašlápnout, případně jinak zlikvidovat (například tam nechat vědro s vodou, aby se mouchy utopily).\n\nStaročeská pověst vypráví, že v minulosti byly lesy plné strašidel, ale rostlo v nich jen málo hub. Jak postupně přibývalo lidí, rozhodl se lesní duch svou říši zrušit a všechna strašidla podle přání proměnil na zvíře nebo rostlinu. Jednoho dne za ním přišly také tři víly. Vzhledem si byly na první pohled dosti podobné, ale každá měla jinou povahu - jedna byla dobrá, druhá zlá a třetí fintivá. Podle jejich přání je lesní duch proměnil v houby - muchomůrku růžovku, muchomůrku zelenou a muchomůrku červenou.\n\n\n"}
{"id": "58797", "url": "https://cs.wikipedia.org/wiki?curid=58797", "title": "Buggiano", "text": "Buggiano\n\nBuggiano // je italská obec v toskánské provincii Pistoia, 50 km severozápadně od Florencie. Obec má rozlohu 16 km² a zhruba 8500 obyvatel. Sídlo obce se nachází v části \"Borgo a Buggiano\".\n\n\"Počet obyvatel\"\n"}
{"id": "58798", "url": "https://cs.wikipedia.org/wiki?curid=58798", "title": "Augustine", "text": "Augustine\n\nAugustine je sopka, tvořící stejnojmenný ostrov v zátoce Kamishak Bay v jihozápadní oblasti Cookova zálivu (\"Cook Inlet\"), asi 290 km jihozápadně od největšího aljašského města Anchorage. Agustine je nejaktivnější sopkou východní části Aleutského oblouku. Sestává z komplexu překrývajících se lávových dómů obklopených koberci pyroklastického materiálu, který se po všech stranách sesouvá do moře.\n\nZ Augustine vystupuje několik lávových proudů, úbočí jsou pokryty sesouvající se sutí a klasty pyroklastických proudů, které se vytvářejí při opakovaném zhroucení a obnově vrcholu.\n\nPoslední epizoda, kdy došlo ke zhroucení vrcholové části, proběhla během největší historicky doložené erupce v roce 1883; následný růst dómu obnovil výšku hory do srovnatelné velikosti z roku 1883.\n\nNejstarším vulkanickým horninám je přisuzováno stáří 40 000 let zpět před současnost (2000). Přinejmenším 11 rozsáhlých suťových kuželů dosáhlo za posledních 1800 až 2000 let moře, během tohoto období došlo k 5 velkým pemzovým pyroklastickým erupcím. Erupce Augustine měly historicky vždy typický průběh, kdy po explozívní činnosti s pemzovými pyroklastickými nánosy následují lávové výlevy z dómů doprovázených uvolňováním balvanů a popela (block-and-ash).\n\nDne 27. března 1986 – popel vyvržený při erupci dosahuje k Anchorage a narušuje letový provoz nad jihem Aljašky.\n\nV půli prosince 2005 – vlečka par oxidu siřičitého, stovky mikrootřesů země a nový oblak popela nad zasněženým vrcholem, obojí naznačuje blížící se erupci Augustine – CNN News 15. prosinec 2005, AP 15. prosinec 2005.\n\nDne 11. ledna 2006 – erupce Augustine v 13:44 a 14:13 UTC.\n\nDne 13. ledna 2006 – Augustine znovu propuká v erupci ve 12:55, 17:47 a 20:20 UTC, první erupce trvá 44 minut, a druhá pouze 4 minuty a 17 sekund. Erupce se projevily lehkým oblakem, vystupující vlečkou popela a popela do stratosféry, přinejmenším do 9 100 metrů a zatím nepotvrzených 15 849 metrů. Erupce způsobují zpoždění letových spojů na letišti ANC.\n\n"}
{"id": "58799", "url": "https://cs.wikipedia.org/wiki?curid=58799", "title": "Violoncello", "text": "Violoncello\n\nVioloncello [\"violončelo\"] (hovorově \"cello\") je strunný smyčcový nástroj se strunami laděnými v čistých kvintách: (C, G, d, a), tedy o oktávu níže než viola.\n\nNázev nástroje pochází z italštiny a znamená vlastně malý violon. Violoncello se nejvíce používá v evropské klasické hudbě, je nedílnou součástí komorních, smyčcových i symfonických orchestrů a také mnoha komorních souborů a bývá standardním sólovým nástrojem koncertních skladeb mnoha autorů (Antonín Dvořák, Bohuslav Martinů, Sergej Prokofjev ad.). Používá se také v jiných žánrech, především v populární hudbě.\n\nNotace pro violoncello se zapisuje v basovém klíči, ve vyšších pasážích se používá i tenorový a houslový klíč.\n\nHráč na violoncello se nazývá violoncellista, nebo také zkráceně hovorově \"cellista\".\n\n\nCello je větší než housle a viola a menší než kontrabas. Při hraní se drží mezi koleny a o zem se opírá vysouvatelným \"bodcem\", který je často zakončen gumovou špičkou, což zabraňuje sklouznutí nástroje. Stejně jako u houslí a viol se zejména luby a spodní deska violoncella vyrábí z javorového dřeva. Místo javoru může být použita i třešeň, hrušeň, ořešák nebo i topol. Horní deska se vyrábí z tzv. \"rezonančního\" smrkového dřeva. \"Hmatník\", \"struník\" a \"kolíčky\" bývají z ebenového dřeva, případně z jiného tvrdého dřeva (palisandru, zimostrázu nebo levnějšího černě mořeného javoru). Nejlevnější nástroje mívají obě desky z překližky, naopak některá moderní cella se vyrábějí z plastu vyztuženého uhlíkovým vláknem.\n\nVioloncello má prakticky stejnou stavbu jako housle. V porovnání s houslemi je délka trupu violoncella přibližně dvojnásobná, výška lubů asi čtyřnásobná. Tím se relativně zesiluje první alikvótní tón, což má za následek pro violoncello typický vřelý tón.\n\nPodobně jako u houslí existují i menší formáty nástroje. Hudebníci menší postavy často používají \"sedmiosminové violoncello\", které je o něco menší, a tím jim umožňuje pohodlnější hru při nízkých polohách. Pro výuku dětí se používají nástroje ještě menší, až do velikosti 1/16, ladění je ale stejné.\n\nVioloncello je nejhlubší z rodiny houslových nástrojů. Tyto nástroje se vyvíjely paralelně s tzv. violovými nástroji (odvozené od violy da gamba). První moderní violoncello vyrobil v Cremoně v roce 1572 Andrea Amati. Další významní výrobci violoncell jsou Gasparo da Salo (1540–1609), Giovanni Paolo Maggini (1581–1632) a Antonio Stradivari (1644–1737). Na rozdíl od dnešních nástrojů neměla tehdejší violoncella bodec (přibližně do roku 1800) a musela se držet pevně mezi koleny. Také dolaďovače do upevnění strun ke struníku se začaly používat až ve 20. století. Dřevěná část barokních smyčců byla prohnutá ven, dnes je u všech nástrojů prohnutá dovnitř, což umožňuje větší napětí žíní a silnější zvuk.\n\nVioloncello vydává bohatý a vřelý zvuk, v některých polohách velmi podobný lidskému hlasu. Při hraní vysokých tónů barva tónu připomíná violu.\nVioloncello je také možno podladit a pozměnit tak rozsah nástroje, jako je tomu např. v Sonátě pro violoncello sólo Zoltána Kodálye, kde se struna C podladí o půltón níž, tedy na H1 - (h kontra).\n\nVioloncello se drží mezi koleny, o zem se opírá bodcem a horní část se drží vedle levého ucha, čili struna C je nejblíže hráči. V minulosti se považovalo za neslušné, aby hrály ženy na violoncello tímto způsobem, a proto měly nástroj opřený o zem vedle obou nohou.\n\nHerní techniky jsou v podstatě stejné jako u houslí nebo u violy. Pro levou ruku je základní první poloha, přičemž prsty jsou od sebe vzdáleny na půltón. Dále se používá půltá, 2., 3. a 4. poloha. U violoncella se mimo to používají tzv. \"palcové polohy\" (od 5. polohy výše), kdy palec levé ruky tiskne dvě struny, zpravidla v úrovni horní desky (podobně jako při \"barré\" hmatech na kytaře) a ostatními prsty hráč tiskne jednotlivé struny.\n\n\nPro více titulů viz skladby pro violoncello.\n\n\n"}
{"id": "58800", "url": "https://cs.wikipedia.org/wiki?curid=58800", "title": "Lesní hospodářský plán", "text": "Lesní hospodářský plán\n\nLesní hospodářský plán (LHP) je výsledným dílem hospodářské úpravy lesů (HÚL). Jedná se o nástroj vlastníka lesa jako pomůcka k hospodaření. Vypracovává se obvykle na časový horizont deseti let. Lesní hospodářské plány jsou legislativně zakotveny v paragrafech 24, 26 a 27 zákona č. 289/1995 Sb., o lesích a o změně některých zákonů (lesní zákon) a ve vyhlášce Ministerstva zemědělství České republiky č. 84/1996 Sb., o lesním hospodářském plánování.\n\nPodle dochovaných pramenů měly u nás vypracovány první LHP: schwarzenberské panství Chýnov u Tábora (1739), některé klášterní majetky (Tvořihráz u Znojma (1741)), a další. Do konce 18. století pak byla zařízena již asi pětina z celkové výměry našich lesů a ve státních lesích byly LHP zpracovávány už podruhé. Zařizování lesů pokračovalo i v 19. stol. ovšem bez právní úpravy. Povinnost vypracovávat LHP nebyla zakotvena ani v lesním zákoně č. 250/1852 říšského zákoníku, který například obsahoval zákaz pustošení lesů a nařizoval povinné zalesňování vykácených ploch. Zavedení lesních hospodářských plánů bylo ponecháno na zákonech zemských.\n\nV Čechách nařizoval hospodařit podle LHP teprve zákon č. 11/1893 českého zemského zákoníku o dohledu nad obecními lesy. Obce s výměrou lesů menší, než 50 ha své lesy zařizovat nemusely, pokud byl jejich majetek v řádném stavu. Protože státní lesy byly do poloviny 19. století rozprodány na splácení státních dluhů z napoleonských válek a státní taxace byla převedena do Vídně, pro rozvoj HÚL až do začátku 20. století měly rozhodující význam zejména velké soukromé lesní majetky, které již tehdy mívaly vlastní zařizovací kanceláře.\n\nNejstarší tradici měly zařizovací služby liechtensteinská a schwarzenberská, vytvořené v polovině 19. století. Liechtensteinská služba měla zpravidla 12-15 zaměstnanců a zanikla v roce 1946. Schwarzenberská taxace mívala 7-11 pracovníků a její činnost skončila v roce 1950. Mezi další vlastnické taxační služby patřily také colloredo-mannsfeldská taxace, taxace olomouckého arcibiskupství, fürstenberská taxace, czerninská taxace a další. V letech 1920 až 1948 pod vlivem politických a hospodářských změn na území našeho státu postupně zanikaly.\n\nPřed rokem 1914 byly zařízeny asi 3/4 lesů na našem území. O významu HÚL pro lesní hospodářství svědčí hlavně to, že na zaměření lesů a zjišťování jejich stavu a stanovování trvale únosných těžeb vydávali značné částky peněz především soukromí majitelé lesů.\n\nV roce 1918 převzalo samostatné Československo majetek bývalých rakouských státních lesů a statků o výměře necelých 10 000 ha. Současně konfiskovalo lesy bývalé císařské rodiny a lesy šlechtických nadací, takže se výměra státních lesů na našem dnešním území zvýšila na 109,9 tis. ha. Postupnou realizací první pozemkové reformy pak zabral (a vyplatil) stát zčásti nebo zcela lesy dalších velkostatků, čímž se rozloha státních lesů zvýšila před Mnichovem v roce 1938 na 390 tis. ha. Jejich řízením bylo pověřeno Generální ředitelství státních lesů a statků (GŘ SLS) v Praze, kterému podléhala Oblastní ředitelství (OŘ), postupně vznikající v Praze, v Brandýse nad Labem, Frýdku, Třeboni, Liberci a v Hodoníně. Každé Oblastní ředitelství mělo zařizovací oddělení, zajišťující HÚL v příslušné oblasti. V roce 1929 vydalo GŘ SLS návrh instrukce pro lesní hospodářská zařízení, který obsahoval řadu dodnes aktuálních prvků. Ačkoliv se podle něho úspěšně pracovalo, nebyl nikdy schválen.\n\nJeden plán se zpracovává pro lesy o maximální výměře 20 000 ha. Náklady vzniklé s pořízením LHP hradí vlastník. Z důvodu nároku na přiznání dotace je zpracování LHP i LHO veřejnou zakázkou.\n\nLesní zákon uvádí, že lesní hospodářský plán obsahuje ustanovení dvojího typu, závazná a doporučující.\n\nMezi podkladové materiály pro zpracování LHP patří zejména\n\nLHP má tři části:\n\nTextová část LHP obsahuje zejména všeobecné údaje – tedy identifikaci vlastníka lesa, údaje o zpracovateli, platnost plánu, jeho platnost, orientační mapku apod.\n\nDále plán obsahuje údaje o přírodních poměrech – údaje o PLO, přehled SLT\n\nZhodnocení stavu lesů a dosavadního hospodaření\n\nÚdaje z OPRL, jako je např. kategorizace lesů, jejich ohrožení a další.\n\nHospodářské cíle vlastníka\n\nRámcové směrnice hospodaření, doporučení pro hospodaření\n\nVýše a zdůvodnění závazných opatření\n\nZávěrečné tabulky souhrnných údajů podle přílohy č. 1 vyhlášky č. 84/96 Sb. Min. zemědělství ČR:\n\nTechnickou zprávu s údaji o metodice\n\nPřílohy, zejména kopie protokolů, rozhodnutí a zápisů.\n\nJe soubor tabulek popisujících jednotlivé lesní porosty. Popis každého porostu má dvě části. Levá část obsahuje údaje o stavu lesa, pravá pak návrh hospodářských opatření.\n\nimisemi, pokud jsou tyto údaje pro více jednotek prostorového rozdělení lesa\ntotožné , lze je uvést pouze pro nejvyšší společnou jednotku,\nstřední tloušťky, bonity, zásoby a genetická klasifikace u porostů uznaných a u\nporostů geneticky nevhodných.\n\nDále\n\n\n\n\nPodkladem pro lesnické mapy je buď mapa katastrální nebo základní mapa ČR v měřítku 1:5000. Použitým souřadnicovým systémem je S-JTSK.\n\nProstorové rozdělení lesa se zakresluje s přesností 0,0004 x M (m), kde M je měřítko mapy.\n\nMezi lesnické mapy patří\n\nPovinnou náležitostí plánu je lesnická mapa v měřítku alespoň 1: 10 000, zahrnující\nvšechny vylišené jednotky prostorového rozdělení lesa, pro které je provedeno zjištění stavu\nlesa.\n\nVeškerá porostní půda na celku musí být zařazena do jednotek prostorového rozdělení lesa, bezlesí a jiné pozemky jsou v plánech označeny samostatnými číselnými řadami.\n\nJednotkami prostorového rozdělení lesa jsou: oddělení, dílec, porost, porostní skupina a\netáž, přičemž porost je základní jednotkou tohoto rozdělení, která musí být vždy\nvylišena.\n\nOddělení jsou nejvyššími jednotkami prostorového rozdělení lesa. Jejich výměra\nnepřesahuje 150 ha a označují se arabskými čísly.\n\nDílce se vytvářejí na základě podobnosti přírodních a hospodářských podmínek s cílem\npostupného dosažení jednotného způsobu hospodaření. Výměra dílce nepřesahuje 30 ha.\nDílce e označují velkými písmeny.\n\nPorosty se vymezují jako plošně souvislé části lesa, odlišující se od sebe druhovou, věkovou či prostorovou skladbou, kategorií lesů nebo vyžadující odlišné hospodaření.\nVýměra porostů neklesá pod 0,20 ha, nejedná-li se o les ve vlastnictví různých subjektů.\nPorosty se označují malými písmeny.\n\nPorostní skupiny se vylišují pro části porostů, u nichž se v důsledku vývoje mění\nhranice a pro plošně málo významné části lesa nevylišené jako porost.\n\nEtáže se vylišují k vyjádření vertikálního členění porostů a porostních skupin,\nvýznamného pro zjištění stavu lesa a pro plán hospodářských opatření. Jako skupiny nebo\netáže se vylišují části lesa o výměře nad 0,04 ha.\n\nMezi závazná ustanovení LHP patří\n\nVýše mýtní těžby se pro kategorii lesů hospodářských (lesy hospodářské) a lesů zvláštního určení (lesy zvláštního určení) (kromě lesů prvních zón NP a CHKO, NPR a PR, kde je maximální výše těžeb určená v plánu péče) je stanovena podle ukazatelů těžební procento a normální paseka. Hodnota se vyjadřuje v m hroubí bez kůry.\n\nPři výměře lesů hospodářských a lesů zvláštního určení na zařizované jednotce menší než 50 ha se mýtní těžba stanoví v souladu s rámcovými směrnicemi hospodaření dle potřeb a možností porostů.\n\nPři výměře lesů nad 50 ha se nesmí výše těžby lišit o více než 10 % od ukazatele těžební procento. Při výměře větší, než 500 ha, se výše těžby nesmí lišit o více než 20 % od ukazatele normální paseka.\n\nCelková výše těžby předmýtní se stanoví jako součet předmýtných těžeb v jednotlivých porostech. Těžbu předmýtní lze zvýšit o očekávaný podíl těžby nahodilé, maximálně o 20%. V lesích ochranných se výše těžby stanoví jako součet těžeb umístěných v jednotlivých porostech tak, aby bylo zajištěno trvalé plnění všech funkcí.\n\nPro lesy obhospodařované výběrným způsobem se ukazatel celkové výše těžeb stanoví podle celkového běžného přírůstu (přírůst).\n\nPři stanovení podílu MZD se vychází z ustanovení dle vyhl. MZe ČR č. 83/96 Sb.\na 82/96 Sb., porostního typu, aktuálního stavu porostní skupiny (etáže), fázi rozpracovanosti obnovy a k již přítomnému zastoupení MZD v obnovených částech porostu.\n\nPro holiny vzniklé v důsledku nahodilých těžeb, které svou velikostí překračují plochu seče doporučenou rámcovými směrnicemi pro příslušný HS je v rámcových směrnicích stanoven podíl MZD přiměřeně snížený. Plochy menší než 0,08 ha vzniklé z nahodilých těžeb, pokud neodpovídají systému obnovy podle rámcových směrnic hospodaření, se při stanovení podílu MZD neuvažují.\n\nMinimální rozsah výchovy je součtem ploch porostních skupin do 40 let věku, ve kterých byly při zpracování plánu umístěny naléhavé a opakované výchovné zásahy. Za naléhavé se považují výchovné zásahy, které jsou neodkladné z důvodů zvýšení odolnosti porostů a úpravy jejich druhové skladby.\n\n\n"}
{"id": "58801", "url": "https://cs.wikipedia.org/wiki?curid=58801", "title": "Gustav Ginzel", "text": "Gustav Ginzel\n\nGustav Ginzel (28. února 1932, Liberec – 28. listopadu 2008, Kempten, Německo) byl cestovatel, horolezec a dobrodruh. Známý je především na území bývalé NDR.\n\nBydlel v osadě Jizerka v Jizerských horách, kde obýval horskou chalupu, roubenku, kterou nazval \"Misthaus\" (Hnojový dům). Hnojový proto, že v době, kdy ho koupil, dům sloužil jako stáj pro dobytek a hnůj dosahoval až téměř ke stropu. Vyčistil ho tak, že do něho svedl potok. Stal se jedním ze zakladatelů Jizerské padesátky a také velkým cestovatelem. V domě ubytovával turisty; stavba i sám Gustav Ginzel se stali turistickou atrakcí, čemuž přispěla i 12 minutová reportáž \"Světoběžník z hnojového domu\" z roku 1995.\nV srpnu 1995, když byl na expedici v Austrálii, jeho dům kvůli nepozornosti jednoho z turistů vyhořel. A s ním shořely i všechny věci, které za celý život na různých expedicích posbíral. Zejména díky pomoci jeho přátel v Německu byl postaven nový Misthaus jako kopie domu původního. Roku 2000 však ze zdravotních důvodů své činnosti na Jizerce zanechal a odstěhoval se k příbuzným do Německa, kde v listopadu 2008 zemřel.\n\nV Jizerských horách lezl s otcem, bratrem a Rudolfem Kauschkou, po válce s bratrem Wolfgangem a Adix Maiem. Zde je také spoluautorem dvacítky prvovýstupů z let 1951-1963.\n\n\n\n"}
{"id": "58805", "url": "https://cs.wikipedia.org/wiki?curid=58805", "title": "Welsh Corgi Pembroke", "text": "Welsh Corgi Pembroke\n\nWelsh Corgi Pembroke (anglicky: Pembroke Welsh Corgi) neboli Velškorgi pembroke je staré pastevecké plemeno pocházející z Walesu. Jeho příbuzným je Welsh Corgi Cardigan.\n\nJe to původně pastevecký pes pocházející z oblasti Pembroke v jihozápadním Walesu. Doklady o jeho existenci pochází už z 10. století. „Cor gi“ znamená ve velštině trpasličí pes a je na pasteveckého psa opravdu poměrně malý. Výška v kohoutku je jen 25–30 cm a váží 10–12 kg (feny do 11 kg). Předpokládá se, že původci tohoto plemene byli dovezeni vlámskými tkalci, usazujícími se ve Walesu. V současné době je to spíše hlídací pes nebo společník. Jako samostatné plemeno ho FCI uznalo v roce 1934.\nMá krátkou srst, nejčastěji červenou nebo sobolí, s bílými znaky či bez nich, dále trikolor (bílá + černá + pálení), nebo black and tan (černá s pálením). Je spíše silnější postavy, protáhlého tvaru a s krátkýma nohama. Hlava je \"liščí\", délka obličejové části je v poměru 3:5 s mozkovnou. Uši vzpřímené, středně dlouhé a zaoblené. Krk je krátký, dobře osvalený a srst na něm občas vytváří límec. Stop je přiměřeně vyjádřený. Hřbet je dlouhý, středně široký. Ocas je středně dlouhý, ale často se kupíruje, proto spíše krátký. Při akci nesený nad linií hřbetu. Nohy jsou krátké, ale uběhnou dlouhé vzdálenosti. Výška je okolo 28 cm, váha fen max. 11 kg u psů je to max. 12 kg.\n\nJsou to aktivní inteligentní a atletičtí psi, jako většina pasteveckých psů. Přes své krátké nohy dokážou velmi dobře běhat a skákat. Má přirozené sklony k pasení, a protože utíkající skot kousal do nohou, může se toto vyskytnout i u doma chovaných psů tohoto plemene. S dětmi i ostatními zvířaty vychází dobře a je to pes spíše pro celou rodinu, než pro jednoho pána. Svoji rodinu miluje a těžko přilne k jiné, také ji dokáže velmi dobře chránit. K cizím je nedůvěřivý, ale nesmí být agresivní.\n\nSrst nepotřebuje každodenní péči, pokud pes zrovna nelíná, stačí jen pročesat a občas umýt, tato srst dobře izoluje, takže s kůži by po mytí problémy být neměly. Uši se čistit nemusí a vůbec není potřeba do nich nijak zasahovat - stačí občas zkontrolovat, zda nepáchnou. Drápky nutno zastřihávat aspoň 2x ročně. Pohybu nepotřebuje tolik jako ostatní pastevečtí psi, ale procházky mu udělají radost a pokud budete po něm vyžadovat těch procházek více, přizpůsobí se.\n"}
{"id": "58806", "url": "https://cs.wikipedia.org/wiki?curid=58806", "title": "Kvalifikační soutěž Středočeské 1. ligy 1927", "text": "Kvalifikační soutěž Středočeské 1. ligy 1927\n\nKvalifikační soutěž Středočeské 1. ligy byla 3. ročníkem československé fotbalové ligy a hrála se na jaře 1927. Bojovalo se o účast ve Středočeské 1. lize, která byla rozdělena na 1. a 2. ligu. Soutěž vyhrál tým AC Sparta Praha, a zajistil si tak 5. mistrovský titul. Zajímavostí je, že právě v tomto roce se hrál 1. ročník Středoevropského poháru a zvítězila v něm AC Sparta Praha.\n\nFrantišek Hochmann (7/0/4) –\nVadim Baldin (1/1),\nAntonín Carvan (-/1),\nRudolf Dolejší (-/0),\nJan Dvořáček (-/2),\nOtto Fleischmann (-/0),\nFerdinand Hajný (-/0),\nJaroslav Herman (-/…),\nAntonín Hojer I (-/0)\nJosef Horejs (-/1),\nFrantišek Kolenatý (-/0),\n… Kopřiva (-/1),\nJosef Maloun (-/2),\nJosef Miclík (-/0),\nJan Paulin (-/…),\nAntonín Perner (-/3),\nKarel Pešek-Káďa (-/0),\nFrantišek Rozvoda (-/0),\nJosef Silný (-/7),\nJosef Staněk (-1),\nKarel Steiner (-/0),\nJosef Šíma (-/13) –\nhrající trenér Antonín Hojer I\n\nFrantišek Plánička (-/0/-),\nJosef Sloup-Štaplík (-/0/-) –\nKarel Bejbl (-/3),\nJosef Čapek (-/0),\nKarel Čipera (-/0),\nFrantišek Jalovec (-/…),\nZdeněk Kummermann-Kumr (-/0),\nJosef Kuchař (-/…), \nJosef Pleticha (-/0),\nFrantišek Plodr (-/0),\nKarel Podrazil (-/4),\nAntonín Puč (-/13),\nEmil Seifert (-/1),\nJan Sýkora (-/0),\nFrantišek Svoboda (-/2),\nOtto Šimonek (-/2),\nJindřich Šoltys (-/4),\nAntonín Vodička (-/0) –\ntrenér John William Madden\n\nVladimír Bělík (7/0/0) –\nOldřich Havlín (5/1),\nFrantišek Hendrych (2/0),\nFrantišek Hochmann (7/0),\nAntonín Kašpar (7/0),\nJan Knížek (7/3),\nFrantišek Krejčí (6/0),\nJaroslav Kučera (2/0),\nAntonín Mašat (7/5),\nVáclav Pinc (7/0),\nJaroslav Průšek (7/0),\nVáclav Rubeš (6/2),\nJan Wimmer (7/3) –\ntrenér …\n\nLadislav Štorek (-/0/-),\nKarel Tichý (-/0/-) –\nVáclav Brož (-/0),\nFrantišek Čermák (-/1),\nJaroslav Horák (-/0),\nLadislav Hrabě (-/0),\nJaroslav Koubek (-/0),\nJaroslav Kozel (-/1),\nJosef Kratochvíl (-/6),\nFrantišek Kraus (-/…),\nKarel Kraus (-/…),\nJaroslav Ladman (-/6),\nHugo Laitner (-/0),\nVáclav Mařík (-/2),\nJosef Šulc (-/0),\nFerdinand Üblacker (-/0) –\ntrenér Bohumil Klvaň\n\nAntonín Kaliba (-/0/-),\nFrantišek Kopřiva (5/0/-) –\nFrantišek Barták (-/…),\nKarel Čipera (-/0),\nJiří Fišer (6/1),\nEmanuel Hliňák (-/1),\nMiloslav Hubka (-/0),\nJaroslav Kašpar (-/1),\nMiloslav Kašpar (-/4),\nJaroslav Kubáček (-/…),\nAntonín Nosek (-/0),\nJiří Pácalt (-/…),\nStanislav Soukup (-/0),\nRudolf Sloup-Štapl (/3),\nMiloslav Špičák (-/2),\nJosef Tichý I (-/1),\nPetr Zelenka-Perry (-/0) –\ntrenér …\n\nVáclav Benda I (-/0/0),\nVladimír Bělík (3/0/0) –\nJosef Jelínek (-/1),\nAntonín Klicpera (-/0),\nVilém König (-/0),\nAntonín Křišťál (-/0),\nJiří Mareš (-/…),\nLadislav Matuš (-/0),\nKarel Meduna (-/3),\nOtto Novák (-/7),\nRudolf Papp (4/0),\nBohumil Ruml (1/0),\n… Singer (2/0),\nFrantišek Stehlík (-/0),\nJosef Suchý (-/0),\nVojtěch Sýbal-Mikše (-/0),\nVáclav Vaník-Váňa (-/6),\nLadislav Ženíšek (-/0) –\ntrenér Josef Bělka\n\nJindřich Hocke (-/0/0),\nJaroslav Papoušek (-/0/0) –\nJan Jansa (-/2),\nBohumil Joska (-/0),\nFrantišek Kudrna (-/0),\nKarel Langhans (-/0),\nVáclav Mika (-/1),\nJosef Nehasil (-/3),\nAlois Nikl (-/2),\nRudolf Slíva (-/0),\nJaroslav Srba (-/3),\nVáclav Sůza (-/0),\nKarel Šamonil (-/0),\nFrantišek Škvor (-/2),\n… Teisinger (-/1),\nVáclav Wolf (-/0) –\nhrající trenér František Škvor\n\nJindřich Bílek (-/0/0) –\nVáclav Baier (-/0),\nJiří Bartůněk (-/0),\nJosef Buriánek (-/0),\nVáclav Čepelák (-/0),\nVáclav Fára (-/0),\nMiroslav Hrubý (-/5),\nKarel Janoušek (-/…),\nJosef Janovský (-/0),\nOldřich Král (-/1),\nAntonín Němeček (-/0),\nVáclav Petrák (-/0),\nFrantišek Ryšavý (-/3),\nMaxmilián Schiessl-Máca (-/0),\nJan Šána (-/0) –\ntrenér Jaroslav Široký\n\n"}
{"id": "58807", "url": "https://cs.wikipedia.org/wiki?curid=58807", "title": "Antea", "text": "Antea\n\nAntea (latinsky \"Antea\") byla v řecké mytologii dcera kárského krále Íobata a manželka zakladatele Tírynthu Proita.\n\nAntea, též Anteia, je v řecké mytologii také často uváděna pod jménem \"Stheneboia\". Její manžel Proitos byl synem argejského krále Abanta. Jeho bratr Akrisios ho po otcově smrti vyhnal z Argu a Proitos odešel do nedalekého Tírynthu a s pomocí Kyklopů, jednookých obrů, postavili pevný mohutný hrad. Tam potom vládl jako první tírynthský král. \n\nProitos se oženil s dcerou lydského krále Anteou. Byla to nemravná a bezcharakterní žena. Zamilovala se do mladého Bellerofonta, když našel útočiště v Tírynthu. Pokusila se ho svést, on ji odmítl a ona obvinila u svého manžela ze znásilnění. Proitos ho nechtěl trestat, poslal ho ke králi Íobatovi. Ten ho rovněž nepotrestal, ale uložil mu těžký úkol: zabít obludu Chiméru. Jenže Bellerofón úkol s pomocí svého koně Pégasa splnil a vrátil se \ndo Tírynthu. Když Antea nepřestávala s intrikami, navrhl jí společný útěk a cestou ji shodil do moře, kde utonula. \n\nJiná verze vypráví však, že králi Íobatovi nestačilo, že Bellerofón zabil Chiméru, ale poslal ho plnit další úkol, a to bojovat proti Solymiům a jejich spojencům Amazonkám. I tady si vedl Bellerofón skvěle, vznesl se vysoko nad protivníky a házel jim na hlavy veliké kameny a tak je porazil. Nakonec král usoudil, že obvinění proti Bellerofónovi byla neoprávněná, nechal si celou situaci vysvětlit a poté se omluvil. Navíc mu dal svou dceru \"Filonoé\" za manželku a jmenoval ho dědicem lykijského trůnu. Jenže později Bellerofón podnikl zoufalý pokus vyletět na svém Pégasovi na Olymp a bohové ho za tuto troufalost srazili na zem. \n\nProitos a Antea měli dcery Lýsippu, Ífinu a Ífianassu. Všechny byly krásné, ale také bezbožné. Nechovaly v úctě boha Dionýsa a ten na ně za trest seslal šílenství. Z něj je vyléčil messénský věštec Melampús, který se poté s jednou z dcer oženil. Druhou si vzal jeho bratr Biás. Mezi ně dva potom rozdělil Proitos své království.\n\n\n"}
{"id": "58808", "url": "https://cs.wikipedia.org/wiki?curid=58808", "title": "Lineárně ohraničený Turingův stroj", "text": "Lineárně ohraničený Turingův stroj\n\nPojem lineárně ohraničený Turingův stroj označuje v informatice Turingův stroj, který má omezení při zápisu na pásku. Na rozdíl od běžného Turingova stroje totiž nesmí zapisovat na neomezeně mnoho buněk pásky, ale pouze na prvních \"n\" buněk, kde \"n\" je omezeno lineární funkcí vzhledem k délce vstupního slova. V určitém smyslu je tak tento stroj bližší běžným počítačům.\n\nLineárně ohraničené Turingovy stroje umí akceptovat jazyky ze třídy kontextových jazyků. Lze dokázat, že pro každý lineárně ohraničený Turingův stroj lze sestrojit Turingův stroj, který nepotřebuje pásku delší než je délka vstupního slova.\n"}
{"id": "58809", "url": "https://cs.wikipedia.org/wiki?curid=58809", "title": "Proliferace", "text": "Proliferace\n\nProliferace (z lat. \"proles\"–potomstvo, \"fero\"–nesu) znamená hojné množení, bujení, novotvoření, například skupiny buněk. O proliferaci mluvíme u buněk nebo u skupin buněk, které mají vysokou mitotickou aktivitu, tedy se rychle a opakovaně množí. Proliferace umožňuje dva významné procesy:\n\nNekonečně mohou proliferovat pouze buňky s telomerázovou aktivitou (např. některé nádorové), jinak se poměrně rychle zkrátí telomery a buňky se přestanou dělit (Hayflickův limit).\n\nNěkdy se rozlišují tři typy proliferace buněk:\n"}
{"id": "58810", "url": "https://cs.wikipedia.org/wiki?curid=58810", "title": "Hrazený", "text": "Hrazený\n\nHrazený ( ) je čedičový vrch ve Šluknovské pahorkatině, vysoký 609,7 m. Jedná se o nejvyšší kopec Šluknovské pahorkatiny. Převážná část spadá do katastrálního území Knížecí obce Velký Šenov v okrese Děčín.\n\nNachází se zhruba 4 kilometry jihozápadně od Šluknova a 3 km severoseverozápadně od Brtníků. Svahy a srázy jsou tvořeny navrstveným čedičem – odtud název. Výhledy jsou omezeny vzrostlým bukovým lesem. Pouze na severu je tzv. \"Volský kámen\", kde je umístěna i vrcholová kniha. Kříž je posvěcen na památku bratří Bienertů – zakladatelů odboru turistiky ve Šluknově. K samotnému kopci se váže několik pověstí – o pokladu či jezeře se zlatou kachnou uprostřed hory.\nO velikonočních svátcích se pravidelně koná výšlap na Hrazený v rámci turistického a dálkového pochodu \"Jarním Šluknovskem\".\n\n"}
{"id": "58813", "url": "https://cs.wikipedia.org/wiki?curid=58813", "title": "Arthur Ransome", "text": "Arthur Ransome\n\nArthur Ransome (18. ledna 1884, Leeds – 3. června 1967, Manchester) byl anglický spisovatel a novinář. Proslavil se především svým třináctidílným románovým cyklem pro děti o prázdninových dobrodružstvích dvou dětských skupin, které se nazývají Vlaštovky a Amazonky.\n\nNarodil se roku 1884 v Leedsu v rodině profesora historie. Na škole v Rugby se prostřednictvím spolužáka seznámil s rodinou Collingwoodových, kteří měli dům u jezera Coniston v tzv. Jezerní oblasti (Lake District). Zde se Ransome učil jachtingu a našel zde bohatou inspiraci pro své pozdější dílo.\n\nProtože se již od mládí chtěl stát spisovatelem, ukončil po roce svá studia přírodovědy na \"Victoria University\" a odešel do Londýna, kde se živil jako poslíček jednoho nakladatelství. Začal psát eseje a zaujal svou knihou \"Bohéma\" v Londýně (1907) a monografiemi \"Edgar Allan Poe\" (1910) a \"Oscar Wilde\" (1912). Roku 1909 se oženil, ale manželství se příliš nevydařilo.\n\nV roce 1913 procestoval Dánsko, Švédsko, Německo, Francii a také Rusko, kde od roku 1916 působil jako válečný zpravodaj listu \"Daily News\" a později jako korespondent listu \"Manchester Guardian\". Zde se zajímal o folklór a sbíral pohádky, které vydal pod názvem \"Ruské pohádky starého Petra\". Osobně se stýkal s vůdci bolševické revoluce z roku 1917 Leninem a Trockým a projevoval k jejich cílům určité sympatie (nedávno však vyšlo najevo, že pracoval jako agent pro britskou zpravodajskou službu). V Trockého sekretariátu se seznámil se svou druhou ženou a po rozvodu svého prvního manželství v roce 1924 se s ní oženil.\n\nOd roku 1924 působil v Egyptě a později v Číně. Po návratu z Číny v roce 1929 se začal plně věnovat spisovatelské práci pro děti. První jeho kniha ze série dětských příběhů (román \"Boj o ostrov\"), jejichž děj situoval převážně do jemu dobře známé Jezerní oblasti (Lake District) v severozápadní Anglie v hrabství Cumbria, vyšla roku 1930 (jezero v knihách je složeno ze skutečných reálií kolem jezer Windermere a Coniston). Hlavními hrdiny cyklu jsou sourozenci Walkerovi (Vlaštovky) a sestry Blackettovy (Amazonky), kteří společně prožívají prázdninové příhody, přičemž v dalších dílech se objevují i jiní dětští hrdinové. Postupně vydal na toto téma dvanáct knih, poslední třináctou (\"Lysky na severu\") se mu již nepodařilo dokončit. Roku 1936 získal za šestý díl z cyklu (román \"Holubí pošta\") jako první anglickou prestižní cenu za dětskou literaturu Carnegie Medal.\n\nZemřel roku 1967 v Manchesteru.\n\n\n\n\n\n"}
{"id": "58820", "url": "https://cs.wikipedia.org/wiki?curid=58820", "title": "František Kahuda", "text": "František Kahuda\n\nFrantišek Kahuda (3. ledna 1911 Nový Dvůr na Šumavě – 12. února 1987 Praha) byl český a československý fyzik, pedagog a politik. V letech 1954–1963 působil jako ministr školství a 1967–1985 jako jeden z hlavních propagátorů psychotroniky, vytvořil vlastní školu, kterou nazval psychoenergetika.\n\nV letech 1924–1934 studoval na reálném gymnáziu v Českých Budějovicích. Následovalo studium na Přírodovědecké fakultě Univerzity Karlovy. V roce 1937 nastoupil jako středoškolský učitel matematiky a fyziky do Brna.\n\nJeho vědecká kariéra počala rokem 1952, kdy obhájil disertaci z fotoniky a obdržel doktorát z přírodních věd. Po krátkém působení na MFF UK Praha a ČVUT byl v období 1956–1969 předsedou Jednoty československých matematiků a fyziků.\n\nMimo matematiku a fyziku studoval možnosti pedagogiky a aspekty učení ve výchově a vzdělávání. Při této práci dochází k poznatkům, které shrnuje v díle Dynamika sociologických a pedagogických aspektů ve výchově mládeže. Na procesu výchovy a učení se podle něj významně podílí neverbální faktory, které považoval za tak důležité, že je začal vědecky zkoumat. Později dochází k přesvědčení o existenci přírodovědě neznámých mentálních faktorů spojených s tzv. mentální energií. Jeho další vědecká práce byla orientovaná tímto směrem. Své poznatky pečlivě sepisoval a publikoval v Časopise lékařů českých. Později je jeho výzkum spojen s vědeckým úkolem na ČVUT – mentální energie a její využití v praxi. Při jejím řešení zformuloval hypotézu tzv. fundamentálního záření hmoty. Toto záření bylo hlavním předmětem výzkumu psychoenergetické laboratoře.\n\nOd roku 1970 do roku 1987 působil jako ředitel Psychoenergetické laboratoře (PEL) Fakulty chemického inženýrství VŠCHT v Praze. Po jeho smrti psychoenergetickou laboratoř vedl Ing. Valdemar Grešík. Laboratoř končí svoji činnost na počátku 90. let 20. století. Na práci Kahudovy laboratoře navazuje Psychoenergetická společnost, později přejmenovaná na Českou psychoenergetickou společnost (ČEPES). Mezi vědci se Kahuda proslavil svéráznými představami, které za svého života prosazoval i do škol, například svojí teorií mentionů a psychonů, částic myšlení a mimosmyslové (mentionové) komunikace. Pro kombinaci těchto teorií a dlouhodobé politické angažovanosti v komunistickém režimu se mu říkalo hanlivě „\"bolševický čaroděj\"“. Některým vyznavačům psychotronických metod vadí jeho důraz na materialistické pojetí, tedy duchovní projevy jako fyzikálně měřitelné částice. I četní kritici jeho politického a filozofického směřování ale oceňují Františka Kahudu jako věcného a cílevědomého člověka.\n\nVe volbách roku 1960 byl zvolen za KSČ do Národního shromáždění ČSSR za Jihomoravský kraj. V parlamentu setrval až do konce volebního období parlamentu, tedy do voleb roku 1964.\n\n11. sjezd KSČ ho zvolil za kandidáta Ústředního výboru Komunistické strany Československa. 12. sjezd KSČ ho ve funkci potvrdil. Zastával i vládní funkci. V letech 1954–1963 byl ministrem školství ve druhé vládě Viliama Širokého a třetí vládě Viliama Širokého (od června 1956 oficiálně ministr školství a kultury). V následujících letech pak na tomto ministerstvu působil jako náměstek.\n\n\n"}
{"id": "58821", "url": "https://cs.wikipedia.org/wiki?curid=58821", "title": "Speciální pedagogika", "text": "Speciální pedagogika\n\nSpeciální pedagogika (dále zkratka SP) je vědní disciplína zabývající se zákonitostmi rozvoje, péče, výchovy a vzdělávání lidí s nějakým druhem postižení či znevýhodnění, jejich socializací, a to od jejich narození do konce života. Předmětem SP je zkoumání podstaty a zákonitostí výchovy a edukace jedinců se speciálními potřebami. Cílem SP je maximální rozvoj osobnosti jedince s postižením či znevýhodněním a dosažení maximální úrovně jeho socializace. SP je poměrně mladá vědní disciplína, jako teoretická disciplína začala být uznávána na přelomu 19. a 20. století.\n\nPojem speciální pedagogika se postupně historii pozměňoval a specifikoval. Označení SP se u nás ustálilo v 70. letech 20. st. v celém světě není dosud pojmenování tohoto vědního oboru jednotné, po obsahové stránce jsou však přístupy odborníků blízké. Ve vývoji názvu SP se u nás můžeme setkat s těmito termíny (v závorce jméno člověka, který termín začal používat):\n\n\nVědy ze kterých speciální pedagogika čerpá se mohou členit na dvě skupiny:\nSP je nejtěsněji spjata s obecnou pedagogikou a didaktikou. Vzájemný vztah je určen obecným filozofickým principem dialektické jednoty obecného a speciálního. Proces speciální výchovy a vzdělávání nelze naplňovat bez dostatečných znalostí odlišnosti vývoje v oblasti fyziologie a patologie, které jsou součástí biologických věd, a studia psychických zvláštností v oblasti společenských věd – psychologie, patopsychologie, psychopatologie, sociologie, sociální patologie a sociální psychologie.\n\nSpeciální pedagogika se tradičně dělí podle konkrétních skupin lidí s určitým druhem postižení či znevýhodnění, na tzv. \"pedie\":\n\n\n\nNelze opomenout významnou pedagogickou osobnost – Jana Ámose Komenského (1592–1670), který se jako první u nás zabýval edukací postižených. Ve svých dílech vyzýval ke změně postojů k těm dětem, které až do té doby byly – pro nějaký nedostatek nebo odlišnost – z výchovného a vzdělávacího procesu vylučovány.\nAž do konce 18. st. byly děti řazené podle dobové terminologie mezi „hluchoněmé, slepé, idiotické, zmrzačené, mravně narušené nebo nezhojitelně choré“.\n\nHistorii speciálně-pedagogického myšlení u nás můžeme zjednodušeně rozdělit do 4 následujících období:\n\nDoba mezi objevujícím se zájmem o léčbu, výchovu a řešení právní problematiky postižených a vznikem prvních odborných ústavů pro osoby s různými typy vad a poruch.\nZa jedno ze základních děl lze považovat \"Pädagogische Pathologie\" (= \"pedagogická patologie\"), od autora Ludwiga Adolfa Strümpela. Zabývá se zjišťováním, tříděním a celkovou diagnostikou různých vad a odchylek, jejich příčinami, profylaxí a terapií.\nV roce 1911 zavedli Dannemann, Schober a Schulze pojem \"léčebná pedagogika\". V českých zemích se tento termín však neujal.\n\nV Čechách i na Moravě vznikala střediska odborné péče o postižené.\n\nZačátek 20. st. byl důležitým obdobím pro rozvoj teorie výchovy a vzdělávání postižených. Vyhlašováním tzv. „století dítěte“ mělo svůj ohlas i v pedagogice.\nSnahy o prokázání práva učitelů na metodickou volnost byly provázeny tzv. hnutím za uměleckou výchovu (např. František Bakule), pokusy o reformu školství, třemi českými sjezdy pro péči o slabomyslné a školství pomocné (1909–1913). Teoretickou platformou nových pedagogických tendencí byla nová vědní disciplína – pedologie. Hlavní představitel pedologického směru byl prof. František Čáda (1865–1918). Objasňoval význam pedologické teorie jako základny pro praktické aplikace v péči o mládež. Důraz na myšlenku, že dítě má nárok na vlastní právo, dětskou svéráznost a dětské hodnoty. „Dítě není „zmenšeninou“ dospělého, ale je jinou lidskou kvalitou se svým vlastním způsobem myšlení a prožívání.“ (tzv. pedocentrismus, Koperníkovské sluníčko).\nV roce 1910 byl spoluzakladatelem (s Jindřichem Matiegou a Janem Dolenským) pedologického ústavu hl. města Prahy.\nObdobí 1. sv. války a roky po ní přineslo řadu nových podnětů a praktickou potřebu řešení závažných soc. problémů, mezi něž patřily i děti a mládež „abnormální“. Tato potřeba byla východiskem komplementární disciplíny k pedologii – \"pedopatologie\". Prof. Čáda usiloval, aby pedopatologie propojovala vědy o biologii i psychologii „abnormálního dítěte“.\nDále zavedl termín \"děti úchylné\", tím označoval přechodovou kategorii mezi hluboce ment. postiženými, tj. „nejhlubšími idioty“ a lehce mentálně postiženými, „lehce abnormálními“. Původně úzce chápaný pojem nabyl později širšího významu a dostal se do názvu oborového časopisu „Úchylná mládež“, který vycházel od r. 1925.\n\nJan Mauer (1878–1937) zavedl termín \"nápravná pedagogika\" (zkratka NP). Vědní obor, který měl být protiváhou medicínsky orientované pedopatologie a měl 3 cíle:\n\n\nNejvětšího rozvoje dosáhla NP v období první republiky, a to ve všech dílčích zaměřeních podle skupin postižených. Dokladem toho bylo 5 sjezdů pro výzkum dítěte, které se konaly v letech 1922–1933. Praktickou odezvou bylo vybudování sítě „pomocného školství“, tj. speciálního školství. O to se nejvíc zasloužil Josef Zeman (1867–1961), který byl všestranně zaměřeným pedagogem a po roce 1919 působil na ministerstvu školství a národní osvěty.\n\nV tomto období byly položeny základy teorie komplexní rehabilitační péče, ale i tzv. „koedukace“ (integrace) tělesně postižených a zdravých dětí a mládeže; obhájena nutnost zřízení škol při nemocnicích, zavedena léčebná tělesná výchova, pracovní výchova používána v rámci komplexní terapie i přípravy pro povolání pohybově postižených, publikovány první metodické příručky tzv. exkurzního vyučování a nápravného psaní tělesně postižených.\nDruhé období spec-ped. myšlení bylo zaměřeno zejména na zpracovávání jednotlivých spec-ped. podoborů (dle typů postižených).\n\nToto období je spjato se jménem antropologa Františka Štampacha (1895–1976). Pokusil se vymezit obecnou teorii pro nápravu „vad a chorob mládeže“. Použil termín \"sociální pedagogika\", která byla zaměřena na oblast ochranné, nápravné a léčebné výchovy mládeže tělesně, duševně a mravně narušené. Rozlišil 4 tzv. pracovní soubory:\n- psychopedii pro vady duševní a mravní\n- ortopedii pro vady tělesné\n- logopedii pro vady hlasu, řeči a sluchu\n- okulopedii pro vady zraku\nZákladním principem i metodou sociální pedagogiky byla reedukace, jíž Štampach chápal sociální regeneraci.\n\nProf. MUDr. PhDr. Miloš Sovák (1905–1989) užil v r. 1953 pojem \"defektologie\". Pojem \"speciální pedagogika\" poprvé užil v roce 1954 Bohumír Popelář. Ludvík Edelsberger pokusil se v roce 1965 zavést termín \"speciální pedagogika defektologická\". Termín speciální pedagogika definitivně zavedl Miloš Sovák (v Nárysu speciální pedagogiky – 1972), jako první vedoucí katedry speciální pedagogiky na Univerzitě Karlově. Speciální školství označil tehdy jako „školství pro mládež vyžadující zvláštní péče“. Vytvořil základní rámec oboru; Nárys SP je dodnes platným východiskem SP teorie i praxe u nás.\n\n\nKatedry speciální pedagogiky na univerzitách v ČR:\n"}
{"id": "58825", "url": "https://cs.wikipedia.org/wiki?curid=58825", "title": "Korpusová lingvistika", "text": "Korpusová lingvistika\n\nKorpusová lingvistika je odvětví lingvistiky, jehož rozvoj je spjat s příchodem počítačů a informačních technologií. Tato disciplína zkoumá jazyk pomocí elektronických jazykových korpusů a zabývá se i výstavbou těchto korpusů, jejich zpracováním a příslušnou metodologií.\n\nKorpusová lingvistika vznikla v 50. letech 20. století, kdy si američtí lingvisté (Hill a Harris) uvědomili, že korpus je nutným empirickým základem pro vytvoření popisu gramatiky přirozeného jazyka. V 60. letech se rozvíjí korpusová lingvistika v novém pojetí a to vznikem \"Survey of English Usage\" (SEU), v jehož rámci se počítalo i se zpracováním mluveného anglického jazyka, toto však nebylo orientováno počítačově. V roce 1967 začali Čech Henry Kucera a Američan W. Nelson Francis na Brown University v USA pracovat na \"Computation Analysis of Present-Day American English\" – počítačovém korpusu současné americké angličtiny obsahující pouze psané texty. Prudký rozkvět tohoto odvětví byl zaznamenán s rychlým rozvojem výpočetní techniky, nejvýrazněji pak v posledních dvou desetiletích 20. století.\n\nDnes je v jednotlivých jazycích korpusů již mnoho. Mezi nejznámější patří \"British National Corpus\" obsahující 100 milionů slov a také významnou složku mluvenou. Efektivní studium a tvorbu korpusů umožňuje speciální software – tzv. korpusový manažer. Mezi nejznámější korpusové manažery patří Sketch Engine, jenž vytvořili Angličan Adam Kilgarriff a Čech Pavel Rychlý a dále jej vyvíjí brněnská společnost Lexical Computing.\n\nKorpusová lingvistika není novou teorií jazyka, využívá důsledně jazykových dat, zkoumá texty, které se chápou jako rozsáhlé produkty jazykového systému a schopností jejich tvůrců a skrze ně dospívá k poznání obecnějších jazykových zákonitostí a pravidel.\n\n\n"}
{"id": "58830", "url": "https://cs.wikipedia.org/wiki?curid=58830", "title": "HC Energie Karlovy Vary", "text": "HC Energie Karlovy Vary\n\nHC Energie Karlovy Vary (celým názvem: \"Hockey Club Energie Karlovy Vary\") je český klub ledního hokeje založený v roce 1932, který sídlí v Karlových Varech. Svůj současný název nese od roku 2002. Od roku 1997 (kromě sezóny 2017/18) působí v Extralize, české nejvyšší soutěži ledního hokeje. Své domácí zápasy odehrává v KV Areně s kapacitou 5 874 sedících diváků.\n\nDějiny karlovarského hokeje se píší od roku 1932, kdy byl několika nadšenci založen klub SK Slavia Karlovy Vary. Domácí arénou tohoto týmu byl malý rybníček, lidově nazýván Malé Versailles. V roce 1948 byla v Karlových Varech vybudována umělá ledová plocha, čímž se úroveň hokeje znatelně zvýšila. Během několika málo let patřil karlovarský hokej mezi českou špičku. Největší slávy dosáhl klub v sezónách 1951–52, 1952–53, 1953–54, 1954–55, kdy karlovarští hokejisté bojovali v nejvyšší soutěži, tehdy nazývanou Přebor republiky. V těchto sezónách měli často desetitisícové návštěvy. V roce 1953 byl tým přejmenován na Dynamo. Za velký úspěch se dá považovat výsledek 2:3 s Lokomotivou Moskva nebo vítězství 8:5 nad českým národním týmem, připravujícím se na mistrovství světa. V sezóně 1954-55 utrpěli mnozí klíčoví hráči těžké zranění a tým se propadl do druhé ligy. V druhé lize sice patřili vždy mezi nejlepší, návrat do první ligy se jim ale nikdy nepovedl. V roce 1965 byl tým opět přejmenován na Slavia. \n\nDalší zlom k horšímu přišel koncem sedmdesátých let, kdy stadion začal chátrat a nebyl už vhodný pro hraní hokeje. Město se rozhodlo, že postaví dvě ledové plochy. Nejprve se začala stavět tréninková plocha, která byla dostavěna v roce 1975. Vedle ní měl vzniknout stadion na zápasy, ten bohužel nebyl nikdy postaven. Koncem osmdesátých let byla tato hala aspoň zastřešena. V roce 1990 se začaly na stadionu dostavovat šatny, vzduchotechnika, pořádné chlazení, mantinely s plexiskly, zkrátka vše co stadionu od samého začátku chybělo. Velká finanční zátěž, spojená s nezájmem města, způsobila, že se klub propadl až do krajského přeboru (pozn.: 1) Extraliga, 2) 1. liga, 3) 2.liga, 4) krajské přebory). \n\nObrat nastal v roce 1991, kdy se klubu zhostilo schopné vedení a klub dostal štědrého sponzora: firmu Jan Becher. Název týmu byl od sezony 1993/1994 změněn na HC Slavia Becherovka Karlovy Vary (od sezony 1996/1997 HC Becherovka Karlovy Vary). V roce 1995 se tým dostal do první ligy a už v roce 1997 se týmu podařilo probojovat do extraligy. Sice se jim nepodařilo porazit Opavu v baráži, ale odkoupili práva krachujícího Olomouce. \n\nV roce 2002 dostal tým nového sponzora, Sokolovskou uhelnou a. s., a byl přejmenován na HC Energie. V sezóně 2007/2008 se tým vedený trenérem Zdeňkem Venerou dokázal probojovat až do finále, kde nakonec v sedmizápasové bitvě podlehl pražské Slavii. Vše si vynahradil o rok později, kdy pod vedením trenéra Josefa Palečka a kapitána Václava Skuhravého v repríze loňského finále Energie zvítězila 4:2 na zápasy, a slavila tak zisk svého prvního mistrovského titulu. Nejlepším hráčem play-off byl v této mistrovské sezóně vyhlášen Lukáš Mensator. Poslední, šesté finále v sezóně 2008/2009 bylo také posledním utkáním sehraným ve staré hale v Dolní Kamenné. Od další sezóny se tým přestěhoval do nově postavené KV Arény.\n\nV roce 2017 přišel tým o hlavního sponzora Sokolovskou uhelnou a sezónu 2017/18 hrál v druhé nejvyšší soutěži. Další rok se však tým do Extraligy navrátil. V sezoně 2018/19, první po návratu do Extraligy, tým vybojoval konečné 12. místo.\n\nK nejznámějším odchovancům karlovarského hokeje patří Václav Šinágl, Lukáš Mensator či Tomáš Vokoun.\n\nZdroj: \n\n\n\n\nZdroj: \n\n\n\nZdroj: \n\nZdroj: \n\n\n\n"}
{"id": "58840", "url": "https://cs.wikipedia.org/wiki?curid=58840", "title": "Antiamerikanismus", "text": "Antiamerikanismus\n\nAntiamerikanismus je forma nesouhlasu se zejména zahraniční politikou Spojených států amerických.\n\nAntiamerikanismus se objevil již krátce po vzniku USA, a to v Evropě. Významnější roli získal až po 2. světové válce a hlavně během Studené války, kdy ho podporovaly téměř všechny evropské země spolu se SSSR. Po pádu Sovětského svazu se USA staly jedinou supervelmocí, což vlně antiamerikanismu dodalo opět na síle; mnoha lidem se nelíbí, že Spojené státy hrají ve světě rozhodující úlohu; silně kritické pozice vůči různým aspektům americké politiky byly již dlouhou dobu rozšířené v liberálních kruzích (typickým příkladem zde může být vietnamská válka).\n\nV 90. letech 20. století byl antiamerikanismus na vzestupu v Evropě, hlavně ve Francii a Německu; vyvrcholil válkou v Iráku. Za „baštu“ antiamerikanismu je již dlouho považována Francie. Podle průzkumu provedeného v říjnu 2003 organizací Eurobarometer považuje Spojené státy za hrozbu světovému míru 53 % obyvatel Evropské unie, čímž se Spojené státy v očích Evropanů vyrovnaly Íránu a Severní Koreji, které za hrozbu pro mír považuje stejné procento obyvatel EU. V Asii a Africe je odpůrcem USA již tradičně arabský svět, který považuje Spojené státy za nevěřící zemi, nerespektující islám. Zeměmi, které ho podporují v Asii nejvíce, jsou šíitský Írán a Severní Korea, tam je téměř součástí oficiální státní ideologie, stejně jako na Kubě a částečně i ve Venezuele.\n\nI ve většině zemí latinské Ameriky je možno již od šedesátých let 20. století konstatovat různé stupně antiamerikanismu, většinou formulované jako strach před velkým silným sousedem, dále pak i jako sympatie k Spojenými státy blokované Kubě.\n\n\n"}
{"id": "58843", "url": "https://cs.wikipedia.org/wiki?curid=58843", "title": "Ernest Gellner", "text": "Ernest Gellner\n\nErnest André Gellner (v českém kontextu uváděn také jako Arnošt Gellner) (9. prosince 1925 Paříž – 5. listopadu 1995 Praha) byl filosof, sociolog a sociální antropolog. Mezi Gellnerovy přínosy společenským vědám patří hlavně jeho teorie nacionalismu. Gellner však proslul více jako kritik než jako představitel nějaké významné teorie. Mezi cíle jeho mnohdy nevybíravé a jízlivé kritiky patřila psychoanalýza, marxismus nebo postmoderní filosofie. Jeho intelektuální postoje byly ovlivněny především pracemi sociálního antropologa Bronisława Malinowského, sociologa Maxe Webera a filosofa Karla Poppera, který Gellnera ovlivnil svým kritickým racionalismem. \n\nErnest Gellner se narodil do německy mluvící židovské rodiny. Dětství prožil v Praze, kde chodil do české obecné školy a na anglické gymnázium. \n\nV roce 1939 celá rodina utíká do Anglie, kde Gellner po dostudování střední školy v roce 1943 zahajuje studium na Oxfordské univerzitě. Svá studia však přeruší, aby mohl v roce 1944 vstoupit do Československé samostatné obrněné v brigády, s níž se účastní obléhání Dunkerque a se kterou se v roce 1945 dostává na krátký čas zpátky do Prahy. \n\nV Praze začíná studovat na Univerzitě Karlově, kde mimo jiné navštěvuje přednášky Jana Patočky. Patočkovy přednášky na něm moc dobrý dojem nezanechaly. Gellner později napsal, že Patočkův styl přednášení považoval za nesrozumitelný. K Patočkovi se však vrátil na sklonku své kariéry v souvislosti se zájmem o český nacionalismus. \n\nV roce 1946 Československo z obav před politickým směřováním země opět opouští a vrací se do Anglie. V Oxfordu pak dokončuje v roce 1947 studia. V Oxfordu je jeho učitelem například filosof Gilbert Ryle, se kterým se v průběhu padesátých let názorově rozejde. Po ukončení svých oxfordských studií pak dva roky přednáší na Univerzitě v Edinburghu. V roce 1949 se přesouvá na místo odborného asistenta sociologie se speciálním zřetelem k etice a sociální filosofii na London School of Economics. Na univerzitě vydrží dlouhých 35 let až do roku 1984, kdy mu je Univerzitou v Cambridge nabídnuta profesura antropologie Williama Wyse. Na tomto místě střídá Jacka Goodyho. \n\nNa Cambridgi působí Gellner v letech 1984–1993. Poslední léta života pak stráví na Středoevropské univerzitě v Praze, kterou v roce 1991 založil George Soros, britský finančník maďarského původu. \n\nDo Československa se Gellner podíval jako návštěvník koncem šedesátých a začátkem sedmdesátých let, kdy se stýká s místním disentem. Po revoluci se v souvislosti se svým úvazkem na Středoevropské univerzitě vrací na trvalo. V Praze nakonec Ernest Gellner v listopadu 1995 umírá na infarkt.\n\nErnest Gellner byl dvakrát ženatý. Jeho první manželkou byla Lore Edith Gellnerová (roz. Herzsteinová), se kterou se setkal během svých studií na Oxfordu. Manželství skončilo rozvodem v roce 1949. Jeho druhou manželkou byla Susan Gellnerová (roz. Ryanová), se kterou měl celkem čtyři děti - syny Davida a Benjamina, dcery Sarah a Deborah. David Gellner se rovněž stal sociálním antropologem a v současnosti působí na Oxfordské univerzitě.\n\nErnest Gellner byl vášnivým horolezcem. Lezl v Alpách nebo v Maroku. Svého koníčku se musel vzdát kvůli osteoporóze, která ho začala trápit od poloviny padesátých let. Kromě toho rád jezdil na motorce, kánoi a na plachetnici.\n\nGellnerovo dílo zahrnuje na dvě desítky monografií z oblasti filosofie (např. \"Words and Things\", 1959; \"Thought and Change\", 1964; \"Legitimation of Belief\", 1974) a sociální antropologie (např. \"Saints of the Atlas\", 1965; \"Muslim Society\", 1981). Velký rozruch vzbudila jeho první kniha \"Words and Things\", ostře polemizující s tzv. oxfordskou filosofií přirozeného jazyka a filosofií pozdního Ludwiga Wittgensteina. Britský filosof Gilbert Ryle, který byl tehdy šéfredaktorem časopisu \"Mind\", odmítnul Gellnerovu knihu v časopise recenzovat. Ryleův zamítavý postoj podnítil k reakci Bertranda Russella, který napsal protestní článek do The Times. Následně se kolem Gellnerovy knihy rozvířila debata, do které se zapojilo devatenáct různých korespondentů.\n\nVýznamného úspěchu dosáhl Gellner knihou \"Národy a nacionalismus\" (\"Nations a nationalism\", 1983), která byla přeložena do více než deseti jazyků, včetně češtiny (1993). K tématu nacionalismu se Gellner vrátil ještě na sklonku svého života v knize \"Nacionalismus\". Podle Gellnera je nacionalismus “původně politický princip, který tvrdí, že politická a národní jednotka musí být shodné.\"\n\nGellnerův přístup k nacionalismu bývá označován jako konstruktivistický a má tak blízko k teoriím nacionalismu Erica J. Hobsbawma a Benedicta Andersona. Národy stejně jako nacionalistické ideologie nejsou podle Gellnera ničím přirozeným. Podle něj obojí úzce souvisí až se společenskými změnami osmnáctého a devatenáctého století. Národy a nacionalismus tu nejsou od nepaměti, jsou až produktem moderní doby.\n\nMezi kritiky Gellnerovy teorie nacionalismu bývá řazen např. Anthony D. Smith. Ačkoliv ten souhlasí s některými Gellnerovými tezemi, přesto tvrdí, že každý moderní národ je budován na základě předcházející pre-moderní etnické tradice.\n\n\n"}
{"id": "58846", "url": "https://cs.wikipedia.org/wiki?curid=58846", "title": "Čaroděj (rozcestník)", "text": "Čaroděj (rozcestník)\n\nČaroděj může být:\n\n\n\n\n\n\n"}
{"id": "58850", "url": "https://cs.wikipedia.org/wiki?curid=58850", "title": "TV", "text": "TV\n\nSpojení písmen T a V může mít různé významy:\n\n\n\n"}
{"id": "58851", "url": "https://cs.wikipedia.org/wiki?curid=58851", "title": "První křížová výprava", "text": "První křížová výprava\n\nPrvní křížová výprava v dějinách byla vyhlášena roku 1095 na clermontském koncilu papežem Urbanem II. a směřovala do Svaté země za znovudobytí Božího hrobu od muslimů. Vyhlášení výpravy bylo částečně reakcí na postupné pronikání tureckých nájezdníků do Anatolie, kde na Byzantské říši dobyli značná území a oslabili moc říše. Byzantský císař Alexios se obrátil na papeže, aby mu pomohl získat dobrovolníky do jeho žoldnéřské armády, díky níž by mohl ztracená území na východě znovu dobýt. Vyhlášení výpravy bylo zároveň motivováno snahou papeže Urbana II. o zmírnění schizmatu mezi západní a východní katolickou církví. Urban II. zároveň mohl využít vyhlášení výpravy k tomu, aby získal navrch nad císařem Jindřichem IV., svým protivníkem v boji o investituru.\n\nPapežův apel na pomoc východním křesťanům se zvrtl ve vyhlášení svaté války za osvobození svatých míst, což mělo velký ohlas i mezi evropskými venkovany, kteří se již roku 1096 vydali na cestu do Svaté země. Ti, podněcováni lidovými kazateli, dorazili ze severní Francie až do Byzantské říše, a po cestě plenili a loupili. Císař Alexios byl zklamán, neboť tito poutníci nebyli rytíři, jaké očekával. Dal je proto rychle přepravit na pevninu Malé Asie, kde začali pořádat nájezdy na turecká území. Turci na ně však uspořádali odvetnou výpravu a téměř všechny křižáky pobili. V německých zemích se zatím shromáždily další chudinské houfy, které začaly pořádat židovské pogromy. Německé křižáky však dal už na uherských hranicích rozehnat král Koloman.\nV druhé polovině roku 1096 se vydala na cestu rytířská vojska. Jejich veliteli byli především francouzští a normanští velmoži, kteří se na přelomu let 1096–1097 dostali do Konstantinopole, kde složili lenní přísahu císaři Alexiovi. Přísahou se křižáci zavázali navrátit všechna území zpět pod vládu Byzantské říše, za to měli slíbený podíl na kořisti a podporu během výpravy ze strany císaře. Křižáci dobyli Nikáju a porazili Turky v bitvě u Dorylaea, dobyli Edessu a Antiochii a roku 1099 i samotný cíl křížové výpravy – Jeruzalém. Křižáci své závazky vůči Byzantskému císaři nedodrželi, nevrátili mu zpět kdysi byzantská území, na kterých zakládali své křižácké státy, budované po vzoru západoevropských feudálních monarchií, což se na další generace stalo ohniskem napětí mezi Byzantinci a západními Franky, kteří se na Blízkém východě usadili.\n\nV polovině 11. století začaly ze střední Asie na Blízký východ pronikat turecké kmeny, které drancovaly civilizované země. V Džezíře se Turci nechali islamizovat a vstoupili do služeb bagdádského chalífy, který se však stal jen loutkou závislou na vůli svých tureckých vezírů a rádců. Ve službách Abbásovců začali Turci útočit na území Byzantské říše. Turecká vojska se skládala především z lehkých jezdců, což je činilo velmi mobilními a byzantská armáda je jen málokdy dostihla a utkala se s nimi. Proto se byzantský císař Roman IV. Diogenes rozhodl vytáhnout s celou armádou na východ a svést s Turky pravidelnou bitvu. Císařova stotisícová armáda se s tureckým sultánem Alpazslanem utkala v bitvě u Mantzikertu, kde byla na hlavu poražena. Říše se porážkou uvrhla do chaosu, zatímco Turci tak mohli vtrhnout do Anatolie, centra byzantské moci, aniž by jim v tom mohl kdokoliv zabránit. Turecké kmeny celou Anatolii vydrancovaly a spálily, až se z této nejvýznamnější části Byzance stala prakticky poušť. Z porážky u Manzikertu se císařství již nikdy plně nevzpamatovalo.\n\nCísař Alexios I. Komnenos, který vybojoval byzantský trůn roku 1081, se snažil Anatolii získat zpět, ale chybělo mu vojsko, neboť byzantští vojáci se často rekrutovali právě z Anatolie. Obrátil se proto na západní křesťanstvo a požádal papeže, aby mu pomohl osvobodit východní křesťany z jha tureckých barbarů a rovněž argumentoval, že muslimové okupují svatá místa křesťanství, čemuž nelze jen nečinně přihlížet. Alexiovi však šlo jen o znovuzískání Anatolie a svatá místa ho zajímala, jen pokud z toho mohla mít Byzanc prospěch.\n\nPapež Urban II., který rovněž po velkém schismatu chtěl zlepšit vztahy mezi západní a ortodoxní církví, udržoval již od roku 1090 čilou diplomacii s byzantským císařem. Alexios roku 1095 vyslal své zástupce na Urbanův koncil v italské Piacenze, kde Byzantinci vylíčili utrpení východních křesťanů a zdůrazňovali, že turecká hrozba se netýká jen Byzance, ale ohrožuje i západní svět. Přítomní západní biskupové byli otřeseni, a papež Urban začal o jejich žádosti vážně uvažovat.\n\nUrbanova snaha nebyla vedena pouze upřímnou snahou pomoci schizmatickým ortodoxním Byzantincům. Byla výsledkem složitých diplomatických úvah a pečlivé politické přípravy. Urban II. byl v dobré pozici, protože v minulosti byl opatem kláštera v Cluny, jehož mniši byli nejenom průkopníky církevní reformy, ale také zkušenými organizátory poutí do Svaté země a dobrými znalci poměrů panujících na Východě. Ze své minulosti také dobře rozuměl podmínkám a zájmům šlechty v oblasti jižní Francie, na kterou se při propagaci výpravy do Svaté země soustředil. Svou výzvu také konzultoval s několika francouzskými šlechtici, například jedním z nejmocnějších feudálních pánů Provence, Raimondem ze Saint Gilles, hrabětem z Toulouse. Předem vybral biskupa Adhémara z Le Puy jako papežského legáta, který ho měl na výpravě zastupovat. Žádost byzantského císaře Alexia I. o pomoc proti nevěřícím Turkům, umožnila papeži vyzvat křesťany, aby kvůli boji proti nevěřícím ukončili věčné spory a zastavili války, a nadřadit tak obecně křesťanský zájem nad konkrétní zájmy světských panovníků a šlechty. To byl další krok na cestě k podřízení světské moci církevní autoritě. Jak dobře bylo papežovo vystoupení v Clermontu připraveno, dokazuje bezprostřední odezva, kterou vyvolalo u několika významných šlechticů a církevních prelátů. Během Urbanovy řeči a bezprostředně po ní propukli shromáždění duchovní a velmoži v nadšení, které projevovali výkřiky \"„Deus le volt!“\" („Bůh to chce!“).\n\nUrbanova výzva v Clermontu, adresována především jihofrancouzské šlechtě a kázána biskupy a mnichy po celé Francii, měla úspěch a mnozí francouzští velmoži přislíbili účast. K obrovské spontánní odezvě však došlo u nižších vrstev obyvatelstva, podněcovaných fanatickým kazatelem Petrem z Amiensu, zvaným podle oděvu \"Poustevník\", či podle postavy \"Malý\". Petr Poustevník byl odpadlý francouzský mnich, který se podle svého tvrzení již o pouť do Jeruzaléma pokusil, ale po dlouhé cestě s ním Turci špatně naložili a nakonec vyhostili, což jim nikdy nezapomněl. Byl to charismatický demagog a jeho posluchači jej považovali za svatého muže. Prostí venkované a městská chudina uposlechli jeho horlivých apelů a začali se okamžitě chystat, mnohdy s celou rodinou, na cestu. Často museli prodat vše, co při své chudobě měli, včetně pozemku, který je dosud živil, a obydlí, aby si mohli koupit alespoň nejnutnější zásoby na cestu. Nadšení pro svatou věc hrálo v jejich konání významnou roli, důležité však byly také materiální a demografické pohnutky, přání získat půdu a bohatství, zcela vyloučit nelze ani touhu po dobrodružství a slávě.\n\nOzbrojená výprava tohoto druhu do Svaté země byla v křesťanském světě něčím novým. Ani Urban II. pravděpodobně neočekával tak horlivou odezvu, jakou dostal. V roce 1096 musel zakázat několika duchovním, aby se vojenské výpravy zúčastnili, a snažil se přesvědčit iberské šlechtice, aby se místo výpravy do Svaté Země zabývali bojem s Maury v okolí Tarragony. V každém případě se křížová výprava změnila v něco, co si byzantský císař Alexios nepřál: křižáci neměli v plánu stát se žoldnéři v byzantské armádě, chtěli osvobodit Jeruzalém, tedy město, na jehož osudu císaři Alexiovi nijak zvlášť nezáleželo a o které Byzanc přišla již roku 614.\n\nTéměř nikdo z účastníků první křížové výpravy, a to nejen těch prostých a chudých, neměl ponětí o tom, jak bude cesta do Svaté země vypadat a s čím se může setkat. Víra ve vítězství křesťanů, kteří ve znamení kříže vyženou nevěřící muslimy ze Svaté země a osvobodí Boží hrob v Jeruzalémě, však byla obrovská. Jako první se vydaly na cestu do Svaté země křižácké houfy ze severní Francie a Porýní, jejichž značnou část tvořili neozbrojení poutníci. Ti však neměli žádné vojenské zkušenosti a už vůbec ne jakoukoliv kázeň, jediné, čím oplývali, bylo bojové nadšení. To v nich dále podněcoval chudý rytíř Gautier Sans-Avoir – Bezzemek, který se postavil s několika dalšími příslušníky drobné šlechty do čela skupiny, jež vyrazila ze severní Francie již v dubnu 1096. Přestože se poutníci pohybovali pěšky a jenom ženy a děti se směly vézt na povozech tažených voly, ušli tisícikilometrovou vzdálenost na uhersko-byzantskou hranici za necelý měsíc. Počátkem května 1096 stanuli před byzantskou pohraniční pevností Bělehradem. Tady došlo k prvnímu střetu křižáků s místním křesťanským obyvatelstvem. Vyhladovělá chudina, jíž došly zásoby, začala totiž plenit vesnice po obou stranách hranice, a vyvolala tak několik ozbrojených konfliktů, jejichž důsledkem byli první mrtví. V Niši přijal Gautiera byzantský místodržící a zásobil jeho poutníky potravinami.\n\nJeště mnohem hůře si cestou přes uherskou zemi počínal houf, který přiváděl Petr Poustevník z Porýní.\n\nDalším negativním jevem se staly rozsáhlé protižidovské pogromy, které rozpoutaly některé křižácké skupiny v německých zemích. Nechvalně tím proslul především houf vedený nepříliš majetným hrabětem Emerichem z Leisingenu, který řádil v porýnských městech. Výprava Emerichových křižáků pak skončila na uherské hranici, neboť král Koloman je nechal rozehnat ještě před vstupem do své země. Menší křižácká skupina byla postavena i v českých zemích, pogromy proti Židům tak postihly také Prahu.\n\nBěhem léta 1096 dorazily oba francouzské chudinské houfy pod hradby Konstantinopole. Byzantské vládě bylo naprosto zřejmé, že tyto skupiny se nejsou schopny postavit seldžuckému vojsku, ale zároveň nemohla dovolit, aby zůstaly před hlavním městem, kde loupily a sužovaly místní obyvatelstvo. Proto měly být přesunuty na maloasijskou půdu, kde byl pro ně poblíž Nikomédie vybudován opevněný tábor, tzv. \"Kibotos\" (tzn. schránka, truhlice), křižáky nazývaný \"Civetot\". Tady měli poutníci vyčkat příchodu rytířských vojsk. Především francouzští rytíři, kteří přišli s nimi, však nechtěli čekat a pořádali výpravy do okolí Nikomedie. Jejich obětí se většinou stával majetek křesťanských rolníků i rolníci sami. Postupně se jim podařilo proniknout až před Nikáiu, obsazenou Seldžuky, a získat před jejími hradbami značnou kořist. Tato zpráva vyvolala v křižáckém táboře nadšení. Davy nezkušené chudiny vyrazily navzdory varování opatrnějších předáků k Nikáii. Tady je zastihli a rozprášili Turci. Poté vyplenili \"kibotos\" a pobili většinu jeho obyvatel, děti byly prodány do otroctví. Zbylé křesťany, kterým se podařilo zachránit si život, převezli Byzantinci ke Konstantinopoli a ubytovali je tu, ale zbraně jim raději předem odebrali. V té době zahájila v západní Evropě svoji kruciátu šlechta.\n\nJakmile skončil clermontský koncil, vydal se Urban II. na cestu po Francii, která trvala bezmála celý rok. Během ní osobně vyzýval k účasti na tažení do Svaté země a rozesílal dopisy jednotlivým příslušníkům vysoké šlechty. První křížové výpravy se neúčastnil žádný evropský panovník: římsko-německý císař byl s papežem ve stavu nepřátelství, francouzský král Filip I. byl na clermontském koncilu za bigamii exkomunikován, anglický král Vilém Ryšavý se ke křesťanství příliš nehlásil, vládcové skandinávských zemí, které byly v nedávné době christianizovány, byli příliš daleko a španělští králové byli plně zaměstnáni vlastní reconquistou. V Toursu, kam byl sezván další koncil, vystoupil papež v březnu 1096 podobně jako v Clermontu pod širým nebem a promluvil ke shromážděnému davu. Postupně projevili zájem o výpravu významní šlechtici. Vedle předem informovaného a s plánem obeznámeného Raimonda z Toulouse se připojil bratr francouzského krále Filipa I. Hugo z Vermandois. Protože byl Urbanem II. francouzský král vyobcován z církve, byla účast Huga z Vermandois na výpravě důležitým krokem k urovnání vztahů mezi papežem a Francií. Mezi další zájemce o účast na výpravě byl nejstarší syn Viléma Dobyvatele normandský vévoda Robert, dobrý válečník bez státnických kvalit, a flanderský hrabě Robert II. ze severní Francie, jehož otec navázal nadstandardní diplomatické vztahy s Byzantskou říší. Na naléhání své panovačné ženy Adély, sestry Roberta Normandského, která si přála mít ze svého muže slavného válečníka, se váhavě přidal Štěpán, hrabě z Blois a Chartres. Vojsko z Lotrinska vedli bratři z rodu hrabat z Boulogne, dolnolotrinský vévoda Godefroy z Bouillonu, jediný významný vazal římsko-německého císaře, který se k výpravě přihlásil. Jeho bratr Eustach vyrazil jen pro svou politickou prestiž, o výpravu ve skutečnosti vůbec nestál a podřídil se proto Godefroyově velení. Nejmladší Balduin byl zcela nemajetný. Na výpravu se vydal společně s manželkou a dětmi s vidinou vydobytí si vlastní půdy a bohatství. Hodlal se na Blízkém východě usadit. Jihoitalští Normané nechali papežovy výzvy zpočátku bez odezvy, neboť je zaměstnávaly spory mezi syny Roberta Guiscarda. Jakmile se však na normanském území objevili procházející francouzští křižáci, využil jeden z Guiscardových synů, Bohemund z Tarentu, příležitosti vydobýt si v Orientu vlastní zemi a postavil méně početné, zato dobře vycvičené a zkušené vojsko. Následovali ho jeho synovci Tankred a Guillame.\n\nPo evropském území táhla křižácká vojska na východ rozdílnými cestami. Armády, které vyzbrojili jednotliví evropští feudálové byly různě početné a hrály se svými veliteli různě důležitou úlohu v nadcházejícím tažení. První vyrazili v srpnu 1096 Francouzi pod velením Huga z Vermandois. Hugovo nepříliš početné vojsko se skládalo z rytířů z jeho panství v severní Francii a kontingentu francouzského krále. Ze všech křižáckých šlechticů byl Hugo z Vermandois ten nejurozenější a podle toho vyžadoval, aby s ním bylo jednáno. Nechal proto poslat do Konstantinopole poselstvo s požadavkem, aby jej císař Alexios náležitě přivítal a jednal s ním, jako se sobě rovným. Hugovy oddíly se vypravily do jihoitalského Bari. Cestou přibral některé zbylé členy křížové výpravy Emericha z Leisingenu a přidala se k němu i skupina italo-normanských rytířů. Počátkem října, kdy Hugo dorazil do Bari a odkud chtěl dále pokračovat na byzantské území, začalo období podzimních bouří.\n\nUprostřed Jaderského moře křižáky zastihla vichřice, která potopila několik lodí a zbytek zahnala na pobřeží Ilýrie. Křižáci měli velké materiální i lidské ztráty a sám Hugo ztroskotal poblíž svého cíle, přístavu Dyrrhachion, kde ho objevili vyslanci Jana Komnena, byzantského guvernéra Dyrrhachia. Jan Komnenos Huga přijal podle jeho společenského postavení, současně ho však dal pro jistotu nenápadně sledovat. Do Konstantinopole dále Huga doprovodila velmi silná eskorta, což mezi Francouzi vyvolalo dojem, že hrabě Hugo není host, nýbrž vězeň. V Konstantinopoli byl Hugo zahrnut císařovou přízní i dary, ale i tak zůstal Hugo pod dohledem Byzantinců. V březnu 1097 byla Hugova armáda dopravena na asijskou pevninu, k Nikomédii.\n\nHugova armáda byla první ze všech, které měly do Konstantinopole přijít. Císaři bylo zřejmé, že křižáci nepřišli jako poslušní žoldnéři bojovat za Byzanc.\n\nOstatně o ničem takovém se Urban II. ve svých výzvách nezmiňoval. Alexius byl ochoten akceptovat, že křižáci získají na východě vlastní panství, ovšem za předpokladu, že Byzanci budou navrácena území dobytá Seldžuky a křižácké državy se stanou byzantskými lény, která budou říši chránit před náporem nevěřících. To si chtěl zajistit v poměrech západní Evropy obvyklým lenním slibem. Hugo z Vermandois pokládal císařův požadavek za rozumný a přísahu složil.\n\nJako druzí se 15. srpna 1096 vydali na cestu lotrinští bratři Godefroy, Balduin a Eustach, jejich bratranec Balduin Le Bourg a s nimi 1000 dalších rytířů a 7000 pěších ozbrojenců. Protože byl Godefroy stále leníkem římsko-německého císaře, výprava táhla po souši přes Svatou říši římskou do Uherska podobně, jako lidové křížové výpravy před ním. Stejně jako ony, i Godefroy vydíral lotrinské a německé Židy, aby z nich získal finanční prostředky pro výpravu, ačkoliv Godefroy nikdy nezašel až k pogromům, které praktikoval Emerich z Leisingenu a jemu podobní. Když výprava dorazila na uherské hranice, setkal se Godefroy osobně s králem Kolomanem, který byl po předchozích zkušenostech s křižáky velmi obezřetný. Kolomana uklidnilo, že Godefroy požadoval jen potřebné věci k tažení a že byl ochoten za všechno zaplatit, přesto si Koloman vyžádal Godefroyova bratra Balduina i s jeho rodinou jako rukojmí a Godefroy se zaručil, že jeho přechod Uherska proběhne v klidu. Lotrinčani skutečně přešli bez incidentů Kolomanovu říši. Překročili Sávu na byzantskou stranu, kde je již čekali byzantští průvodci, kteří výpravu v prosinci dovedli k městu Selymbria na březích Marmarského moře, 65 kilometrů západně od Konstantinopole.\n\nTady se mezi křižáky rozšířily pověsti o hraběti z Vermandois, který měl být uvězněn v Konstantinopoli. Lotrinčané proto jako odvetu začali plenit v okolí Selymbie. Když však císař Alexios poslal Godefroyovi stížnosti, Godefroy obnovil ve vojsku pořádek. Také Godefroye a jeho bratry chtěl Alexios přimět ke složení přísahy, jako již složil Hugo z Vermandois. Godefroy však odmítl s odůvodněním, že již přísahu složil římsko-německému císaři Jindřichovi. Godefroye se pokusil ke složení přísahy přesvědčit i Hugo z Vermandois, který osobně přišel do lotrinského ležení, leč marně. Vyjednávání vázlo a Alexia tlačil čas. Ze západu se blížila vojska ostatních křižáckých velmožů a bylo důležité, aby Lotrinčané přísahali Alexiovi věrnost dříve, než ostatní dorazí. Po Vánocích se Alexios odhodlal k radikálnímu kroku a Lotrinčanům přerušil zásobování. Křižáci na to, vedení Balduinem z Boulogne, reagovali loupením a drancováním na konstantinopolských předměstích a císař Alexios ustoupil a dodávky obnovil. Před velikonocemi Alexios znovu omezil zásobování, křižáci obnovili plenění a Balduin dokonce přesvědčil Godefroye k útoku na Konstantinopol. Křižáci se seskupili a na zelený čtvrtek zaútočili na městskou bránu pod palácem Blachernae. Byzantinci byli dokonale překvapeni, brány však útoku odolaly. Alexios poté přešel do protiútoku a křižáky rozehnal. Godefroy si posléze uvědomil, že další roztržka s byzantským vojskem by mohla znamenat pohromu a rozhodl se změnit svůj názor a Alexiovi lenní přísahu složit. Slavnostní přísaha se odehrála na velikonoční neděli roku 1097. Godefroy, jeho bratři a další významní feudálové byli královsky přijati a císař je na znamení smíru pozdravil polibkem jako adoptivní syny.\n\nPřísaha však nebyla slibem manské věrnosti, kdy se Godefroy stane císařovým sluhou vystaveným Alexiově vůli, nýbrž spíše smlouvou mezi suverénními mocnostmi. Poté byli Lotrinčané Alexiem zahrnuti dary a radami a vzápětí na byzantských lodích přesunuti na asijskou pevninu do tábora u Nikomedie, kde již dlel se svou armádou Hugo z Vermandois.\n\nV říjnu 1096 se v italských přístavech Brindisi, Otranto a Bari nalodila výprava jihoitalských Normanů, čítající na 500 rytířů a 3500 pěších bojovníků, vedená knížetem Bohemundem z Tarentu. Tato výprava byla sice menší, než lotrinská, byla však lépe vyzbrojená a zkušenější a Bohemund byl vynikající vojevůdce, který měl zkušenosti jak s bojem se Saracény, tak s Byzantinci a právě jeho účast na výpravě vyvolala v císaři Alexiovi největší obavy.\n\nBohemund křížovou výpravu chápal především jako vojenský podnik s možností vydobytí si vlastního panství na východě. Po krátké plavbě se vylodil v Epiru, bez byzantských průvodců protáhl severním Řeckem a před velikonočním svátky dorazil ke Konstantinopoli. Cestou Normané vyplenili město Kastoria, či města obývaná příslušníky křesťanské sekty manichejců a v půli února se střetli s císařskými žoldnéři z pohanského kmene Pečeněhů. V dubnu 1096 byl Bohemund okázale přivítán v Konstantinopoli a druhý den bez odporu složil Alexiovi požadovanou přísahu. Doufal však, že svou spoluprací získá Alexiovu podporu a titul řecký \"domestikos tes anatoles\" a s ním jmenování vrchním velitelem výpravy, čímž by se výprava stala nástrojem pro jeho vlastní dobyvačné plány. Alexios však jeho záměr prohlédl a diplomaticky mu velení nepředal a Bohemund za svou přísahu nezískal nic. Jeho prudký synovec Tankred a někteří další normanští velmoži přísahat odmítli a dali se přepravit k Nikomedii na vlastní pěst. Císař Bohemunda bohatě obdaroval, jako všechny ostatní vůdce, kteří mu věrnost odpřisáhli, a v dubnu 1097 již byl Bohemund i se svými jednotkami v Anatolii.\n\nVojsko z jižní Francie vyrazilo až v říjnu 1096, jeho vůdcem byli Raimond de Saint-Gilles, hrabě z Toulouse a markýz provensálský, a papežský legát Adhémar z Le Puy, který pocházel z Provence a byl proto Raimondovým poddaným. Raimond byl jedním z nejmocnějších feudálů ve Francii, leníkem jak francouzského krále, tak římsko-německého císaře a měl zkušenosti s bojem s Maury na Pyrenejském poloostrově. Pro nadcházející tažení rozprodal většinu svého majetku, čímž dal také jasně najevo, že se ve Svaté zemi hodlá usadit. Jeho armáda se skládala 1200 rytířů a 8500 pěších, což jeho výpravu činilo největší ze všech křižáckých kontingentů. Provensálci táhli severní Itálii a Dalmácií při jaderském pobřeží. Ukázalo se to jako špatné rozhodnutí, neboť cesty byly neschůdné a místní Slované neustále křižáky přepadali. Po čtyřiceti dnech těžkého putování křižáci dorazili do Dyrrhachia, odkud je doprovod Pečeněhů měl doprovodit do Konstantinopole. Mezi křižáky a jejich doprovodem docházelo ke střetům a cestou se plundrovalo, zranění utrpěl i biskup Adhémar, což provensálské poutníky velmi pobouřilo. Raimond spěchal do hlavního města Byzance, protože se doslechl, že Bohemund usiluje o získání vrchního velení nad výpravou, což hrabě nehodlal akceptovat. Raimond odmítal císaři přísahat, pokud by to znamenalo, že Bohemund z Tarentu bude jeho nadřízeným. Až po týdnu přemlouvání se nechal přesvědčit a koncem dubna byli Provensálci přeplaveni do Nikomedie.\n\nJako poslední vyrazily skupiny z Flander, Normandie a Blois, vedené Robertem Flanderským, Robertem Normandským a Štěpánem z Blois. Každá v těchto výprav čítala asi 10 000 účastníků, vojáků, rytířů a poutníků. Štěpán a oba Robertové táhli většinou společně přes Itálii. V Lucce se křižáci setali s papežem Urbanem II., který od křižáků požadoval pomoc při znovudobytí Říma, obsazeného německými vojsky, což však křižáci odmítli. V Apulii byli Normani a Francouzi přivítáni jihoitalskými Normany, kteří normandského vévodu stále považovali za svého nejvyššího vůdce. Robert Normandský se Štěpánem z Blois se proto rozhodli s armádou přezimovat u svých normanských hostitelů, zatímco Robert Flanderský se již v prosinci 1096 nalodil v Bari a krátce po Bohemundovi z Tarentu dorazil do Konstantinopole. Protože Flandry měli s Byzancí velmi dobré vztahy, neváhal Robert Alexiovi složit přísahu. Na jaře 1097 se v Brindisi nalodili Štěpán a Robert, aby se nechali přepravit do Dyrrhachia. Během naloďování se ale potopilo několik lodí, vojsko také dlouhým čekáním v Itálii mělo špatnou morálku a trpělo dezercemi. Do Konstantinopole se dostali až v květnu 1097. Štěpán i Robert Normandský složili bez odporu přísahu a byli rovněž přepraveni do Anatolie, kde již ostatní křižáci, spolu s byzantským vojskem, napadli Nikaiu, mocné řecké město v tureckých rukách. Křižácká armáda celkem čítala na 100 000 účastníků, vojáků, rytířů i civilistů. Armáda, jejíž velikost Řekům v Konstantinopoli imponovala, představovala největší sílu, jakou Evropa postavila od pádu Západořímské říše.\n\nNa přelomu dubna a května vyrazili Godefroy a Bohemund jako předvoj na turecké území. Spolu s nimi postupovala byzantská žoldnéřská armáda pod velením \"primikeria\" (vrchní velitel byzantských vojsk) Tatikia a admirála Manuela Butumita. Nikája byla silným seldžuckým opěrným bodem se silnou posádkou, kontrolující hlavní trasu do střední Anatolie, proto ji křižáci nemohli obejít a nechat si ji v zádech. Křižácké vojsko bylo největší armádou, jakou kdy Evropané postavili od pádu Západořímské říše. 6. května křižáci dorazili k městu. Bylo příliš dobře opevněné, aby mohli křižáci přejít do frontálního útoku, museli se proto uchýlit k obléhání. Křižáci neměli nejvyššího velitele, velení zajišťovala válečná rada složená z vůdců jednotlivých křižáckých kontingentů.\n\nSultán Kilič Arslan byl v té době na východě své říše, kde se schylovalo k válce mezi ním a danišmendovskými Turky. Když se dozvěděl, že křižáci přepluli Bospor, jen nad tím mávl rukou, protože po zkušenostech s Petrem Poustevníkem a jeho poutníky neměl o křižácích valného mínění. Čím dál více však od Nikáje přijížděli poslové s naléhavými žádostmi, aby se okamžitě vrátil. Kilič Arslan tedy uzavřel klid zbraní s Danišmendovci a vrátil se na západ, aby se Nikaiu pokusil osvobodit. 21. května sultán zaútočil na křižácké pozice u jižního úseku hradeb, kde tábořili Provensálci Raimona z Toulouse. Turci se museli s křižáky utkat v boji zblízka, což byl styl, který jim nevyhovoval. Turci po prvním náporu nemohli prorazit a Provensálcům po čase začaly proudit posily z jiných částí tábora. Po celodenní bitvě sultán boj přerušil a ustoupil do vnitrozemí. Křižáci měli těžké ztráty, mimo jiné hraběte z Gentu, který se tak stal prvním významným šlechticem, položil život na křížové výpravě, ale vítězství nad Turky naplnilo křižáky velkým sebevědomím.\n\nV polovině června se turecká posádka v Nikáii vzdala Byzantincům, kteří pak turecké obránce za výkupné propustili. To popudilo křižácké velitele, kteří měli o svaté válce s nevěřícími jinou představu. Nicméně i křižáci získali od císaře bohatou kořist a především se jim otevřela cesta do nitra Malé Asie. Týden po kapitulaci Nikaie se křižáci vydali na východ. Armáda se rozdělila do dvou skupin; Normané, Vlámové a Severofrancouzi vedení Bohemundem z Tarentu vyrazili první a s denním odstupem je následovali Jihofrancouzi Raimonda z Toulouse a Lotrinčané Godefroye a jeho bratrů. Jak Raimond tak Bohemund si dělali nároky na vrchní velení a rozdělení vojska byl dobrý způsob, jak utišit napětí mezi nimi. 30. června 1097 byla první skupina přepadena vojskem, které mezitím nanovo shromáždil Kilič Arslan, posílené o sbory danišmendovských Turků, se kterými Kilič Arslan uzavřel spojenectví, u městečka Dorylaion. Evropané byli v otevřené bitvě zpočátku překvapeni velkou pohyblivostí tureckých bojovníků, kteří je za plné jízdy zasypali obrovským množstvím šípů. Velitelskou iniciativu převzal Bohemund z Tarentu, jehož Normani ze Sicílie jako jediní tento styl boje znali. Bohemund rytířům přikázal zůstat na místě a krýt se, ale asi čtyřicet rytířů ho neposlechlo a vyrazilo vpřed, vzápětí však byli do jednoho postříleni, mezi nimi i Bohemundův mladší synovec Guillaume. Později odpoledne dorazily křižákům posily z druhé skupiny, křižáci přešli do protiútoku a Kilič Arslanovu armádu obrátili na útěk.\n\nKřižáci táhli dále Anatolií, ve vojsku propukaly nemoci a ve vyprahlé anatolské pustině bylo obtížné sehnat dostatek potravin i vody, navíc propukaly rozepře mezi západními křižáky a Byzantinci. Křižáci obsadili opuštěné město Iconium, zatímco jeho obyvatelé před křižáky prchli do hor. Přes mnohé mrtvé si křižáci udržovali velmi vysokou morálku. Věřili, že duše padlých putují přímo do ráje, jak slíbil papež Urban. U Herakley asi 130 kilometrů východně od Iconia, se křižáci znovu střetli s Kilič Arslanem, ale bitva byla velmi krátká a sultán poté, co Bohemund z Tarentu přešel s rytíři do útoku, rychle ustoupil. Křižáci následně museli přejít pohoří Antitaurus:\n\nKřižáci dále táhli po syrském pobřeží Středozemního moře. Po celou dobu byli vystaveni nejen neustálé hrozbě vojenských útoků, ale také úmornému vedru, na jaké nebyli v Evropě zvyklí, trpěli žízní i hladem. Neměli kam ustoupit, protože byli obklopeni nepřáteli, a nemohli čekat příchod čerstvých posil. To bylo nepochybně jednou z hlavních příčin jejich výjimečné statečnosti. Na druhé straně je třeba brát v úvahu, že muslimové ve východním Středomoří nebyli jednotní. Rozděloval je především mocenský zápas sunnitských Seldžuků s šíitskými Fátimovci a soupeření jednotlivých tureckých vládců. Pokud byla maloasijská Anatolie pouze okrajovým územím turecké zájmové sféry, o ovládnutí Sýrie a Palestiny usilovali Seldžukové i Fátimovci, jejichž vojska dobyla roku 1095 nazpět Jeruzalém a jižní oblasti Sýrie. Hlavními nepřáteli křižáků se stali Turci. Proto začala fátimovská diplomacie uvažovat o možném spojenectví s křižáckými vojsky proti Seldžukům a nabídla jim rozdělení území –Sýrie měla připadnout křižákům, Palestina pod nadvládu Egypta. Vycházela přitom z mylného předpokladu, že císař Alexios I. je podobné dohodě nakloněn a křižáci přicházejí v jeho službách. Křesťanští bojovníci se však vypravili do dalekých krajů proto, aby osvobodili Svatou zemi z rukou nevěřících, a to, zda ji drží bojovnější sunnitští Turci nebo tolerantnější šíitští Arabové pro ně nehrálo žádnou roli.\n\nNezměrné úsilí, které křižáci vyvinuli během namáhavého tažení Anatolií, bylo v roce 1098 korunováno prvními úspěchy. Během jarních měsíců se Balduin z Boulogne, jehož bojovníci se odloučili od hlavního vojska, zmocnil vlády v Edesse. Město bylo jedním z významných center oblasti na horním Eufratu obývané monofyzitskými Armény, kteří v polovině 11. století prchali ze své vlasti před rozšiřující se mocí Seldžuků, jež je nakonec dostihla i tady. Na křižáky pohlíželi jako na své osvoboditele a v maloasijské Kilíkii dokonce využili jejich tažení k vybudování vlastního samostatného státu, království zvaného Malá Arménie. Edessa se sesazením byzantského vládce Thora dostala přímo pod vládu křižáků.\n\nBalduin přijal titul hraběte z Edessy a začal si –bez ohledu na lenní přísahu císaři –počínat jako suverénní vládce. Tak byl založen první z křižáckých států. Bylo typické, že v jeho čele stanul potomek významného šlechtického rodu, jenž byl druhorozeným synem, a proto doma neměl vyhlídky získat větší podíl z rodinného dědictví.\n\nHlavní křižácké vojsko obléhalo od 20. října 1097 syrskou Antiochii, kdysi třetí nejvýznamnější město starověkého Říma a mohutnou pevnost jejíž dobré udržované opevnění pocházelo z dob císaře Justiniána I. a kde od roku 1085 vládli Seldžukové. Většina řeckých a arménských obyvatel zůstala křesťany (hlásili se k ortodoxnímu vyznání a k monofysitismu) a byla Turky tolerována.\n\nObléhání Antiochie se vleklo osm měsíců a v křižáckém vojsku se začala šířit poraženecká nálada a klesat morálka. Západní rytíři marně očekávali příchod byzantských oddílů nebo alespoň přísun potravin, které bylo velmi obtížné získat v okolí města. Obleženým přišly na pomoc posily od vládců z Damašku a Aleppa a nakonec osobně přitáhl v čele početného vojska obávaný mosulský atabeg Körbugha. Situaci komplikovaly spory křižáckých velitelů o to, komu Antiochie napříště připadne. Většina z nich odmítala nároky Alexia I. na navrácení dobytého území Byzanci, neboť ho vinila kvůli neposkytnutí pomoci ze zrady. Největší ambice na vládu v bohatém městě měl Bohemund z Tarentu, jeho protivníkem se stal především Raimond z Toulouse, který z tohoto důvodu hájil jako jeden z mála císařova práva s nadějí, že by se mohl stát zdejším byzantským místodržícím. Bohemundova autorita vzrostla poté, co se vyznamenal jako schopný stratég v bitvě s Körbugovými vojáky, kterým vnutil západní způsob boje a tvrdě je porazil. Poté se mu obránci antiochijské pevnosti vzdali.\n\nAntiochie se stala kořistí křižáků a Bohemund o něco později jejím suverénním vládcem s titulem \"kníže\". Raimond z Toulouse poté vyhověl požadavku řadových bojovníků a poutníků a vyrazil na další cestu do Jeruzaléma.\n\nI když nedošlo k jasné dohodě o tom, kdo bude velet dalšímu tažení, rozhodující osobností pro několik příštích měsíců se stal hrabě Raimond. Spolu s ním vyrazil na jih také Robert z Normandie, pak Tankred s italskými normany a po několika týdnech následovali Godefroy a Robert Flanderský. U města Kafarját proběhlo jednání se zástupci drobných arabských emírů z nichž významní byli zejména emírové ve městech Šajzar a Tripolis.\nV otázce, zda postupovat dále vnitrozemím nebo přejít k pobřeží se názory velitelů rozdělily. Tankred byl proti tažení podél moře a namítal, že tam leží příliš mnoho pevností, které by bylo třeba dobývat, takže by se útok na Jeruzalém značně oddálil. Hrabě Raimond odporoval, že pevnosti většinou nebude třeba dobývat, podaří-li se navázat dobré vztahy s arabskými emíry. Navíc na pobřeží byla krajina bohatší a tudíž naděje na lepší zásobování.\nKřižácká vojska táhla tedy po syrském pobřeží Středozemního moře, kde se zmocnili dobře zásobované pevnosti Hisn al-Akrád. Na tomto místě později vybudovali Crac de Chevaliers. Syrské pobřeží bylo opravdu většinou v rukou arabských emírů, kteří ale byli velmi nejednotní. Arabové nechtěli měřit síly s novým nepřítelem a vykupovali si jeho neutralitu bohatými dary. Po úspěšném jednání s emírem z Hamá se dohodli také s emírem v Tripolisu. Křižáci, kteří viděli bohatost zdejších končin se rozhodli, že vojsko zároveň oblehne město Arku a zaútočí na přístav Tortosu, který byl nejlepším přístavem mezi Latakií a Palestinou. Tortosu dobyli velmi snadno. Přístav měl jen slabou posádku, která před Provensálci utekla. Obsazením Tortosy získali křižáci přístav klíčového významu pro spojení s Kyprem, Antiochií i Evropou.\nDalší tažení proběhlo již v rychlém tempu a bez vážnějších komplikací. S Bejrútem byla uzavřena dohoda, že křižáci nezničí okolí města, jestliže dostanou od emíra výkupné. Podobně se vykoupila i Akkra či Akkon. Před Cesareou oslavili křižáci svatodušní svátky a pak se obrátili do vnitrozemí ke městě Ramla. Obyvatelé uprchli a křižáci vtáhli do města, kde založili další latinské biskupství. A zde se vůdcové výpravy sešli k poslední poradě před útokem na Jeruzalém.\nPo dvou letech křižáci konečně stanuli před hradbami Jeruzaléma. V horkém červnovém počasí a při nedostatku potravin a čerstvé vody zamítli velitelé možnost dlouhodobého obléhání města a rozhodli se pro přímý útok. Dne 15. července 1099 po krátkém obléhání Jeruzalém padl. Boží hrob se dostal zpět do rukou křesťanů. Dobytý Jeruzalém byl křižákům vydán v plen, zajatci se přitom stali obětí masakru. Podle zpráv, které zanechali křesťanští i arabští kronikáři, kradli, zabíjeli a dopouštěli se strašlivých zvěrstev.\n\nDobytí Jeruzaléma znamenalo pro většinu křižáků dovršení výpravy. S bohatou kořistí se vraceli do Evropy. Mezi vracejícími se bojovníky byl například normandský vévoda Robert III. nebo Robert II. Flanderský. Jen někteří zůstali ve Svaté zemi a založili na dobytém území čtyři křižácké státy, které se postupně formovaly a upevňovaly v boji s muslimským nepřítelem i ve vztahu k Byzantské říši a arménským knížatům. Kromě Antiochijského knížectví a Edesského hrabství to bylo Jeruzalémské království a hrabství Tripolis. O moc a vliv v Jeruzalémě, který měl klíčové postavení, usiloval opět Raimond z Toulouse, tentokrát vedle Godefroye z Bouillonu. Ten nakonec přijal funkci panovníka nově vzniklého útvaru, ovšem pouze s titulem „Ochránce Svatého hrobu“. Teprve po Godefroyově brzké smrti (1100) byl jeho bratr Balduin, který dosud vládl v Edesse, korunován o vánocích roku 1100 jeruzalémským králem.\n\nRaimond vyšel opět s prázdnou. Odtáhl proto na sever, kde se usadil v byzantské Latakii, kterou zachránil před útokem Bohemondových Normanů a začal zde budovat základy posledního křižáckého státečku jako leník byzantského císaře. Roku 1103 dobyl Tortosu a začal obléhat Tripolis, ale během mnohaletého obléhání zemřel. Město padlo teprve roku 1109 a představitelem hrabství tripolského, jak se začal nový státní útvar nazývat, se stal Raimondův nemanželský syn Bernard.\n\nPrvní křížová výprava byla nepochybně úspěšná, dobytím Jeruzaléma bylo dosaženo proklamovaného cíle. Ovládnutím patriarchátů v Antiochii a Jeruzalémě rozšířila latinská církev svůj vliv na území, která dříve patřila do sféry vlivu ortodoxní církve. O Vánocích 1099 se konala v Jeruzalémě synoda, na které byl zvolen jeruzalémským patriarchou papežský legát a pisánský arcibiskup Daimbert. Od něho převzali Godefroy, Bohemund ale i další velmoži své državy jako léno.\n\nPro Byzantskou říši představovaly křižácké státy nárazníkové území před hrozbou seldžuckých Turků, a proto se byzantská diplomacie snažila držet s nimi korektní vztahy, i když vztah samotných Franků nebyl k Byzanci vždy přátelský a vstřícný. Jasně protibyzantskou politiku vedl především antiochijský kníže Bohemund. Roku 1104 se vrátil se značným majetkem, který získal na Východě, do Itálie a s pomocí papeže zorganizoval křížovou výpravu proti Byzanci. Normanská vojska se vylodila v roce 1107 pod dračskými hradbami, vzápětí však byla obklíčena Byzantinci. Téměř rok se Bohemund marně snažil dostat z obležení, poté kapituloval a uznal lenní svrchovanost byzantské říše nad Antiochií, kde byl současně dosazen ortodoxní patriarcha. Bohemund se stáhl do ústraní a na Východ se již nevrátil. Správy antiochijského knížectví se ujal Tankred, který závislost na Byzanci nikdy neuznal a později složil, byť velmi neochotně, lenní přísahu jeruzalémskému králi.\n\nPro muslimské státní útvary nepředstavovaly nově vzniklé křižácké državy na Východě téměř žádné nebezpečí. Abbásovský chalífa al-Mustazhir i Velký Seldžuk Barkijaruk považovali křížovou výpravu za pouhý nájezd. Na druhé straně nejednotnost islámského světa, který stále rozdělovalo nepřátelství mezi šíitskými Fátimovci a sunnitskými Seldžuky, rozpory mezi jednotlivými mocenskými centry Aleppem, Damaškem a Mosulem, vnitřní konflikty v Bagdádu a úpadek fátimovského Egypta, umožnila drobným křesťanským státům ve východním Středomoří, aby se etablovaly a do jisté míry také konsolidovaly. Tato situace byla příznivá i pro Byzanc, kde došlo za vlády Alexia I. k výraznému upevnění císařské autority a centrální moci, obnovení vojenského potenciálu státu a překvapivému posílení zahraničně politických pozic. Když Alexios umíral, rozkládala se byzantská říše opět od jadranského pobřeží až do východního Středomoří.\n\n\n\n"}
{"id": "58852", "url": "https://cs.wikipedia.org/wiki?curid=58852", "title": "Latinská Amerika", "text": "Latinská Amerika\n\nJako Latinská Amerika jsou označovány země amerického kontinentu jižně od USA, ve kterých se mluví jedním z románských jazyků: španělsky, portugalsky nebo francouzsky.\n\nDo prostoru Latinské Ameriky spadají geograficky také Belize, Falklandy, Guyana, Surinam, Trinidad a Tobago a řada ostrovních států a závislých území v Karibiku, jazykově ale do tohoto prostoru nespadají.\n\nNázev odkazuje na románský původ jazyků přinesených do této oblasti kolonizátory a na s nimi svázané kulturní dědictví. Z celku Jižní a Střední Ameriky vyčleňuje Belize, (Britskou) Guyanu a Surinam a je diskriminativní vůči indiánským kulturám.\n\nPoprvé bylo označení „Latinská Amerika“ navrženo v průběhu obsazení Mexika Francouzi (1862–1867), kdy Napoleon III. podporoval snahu arcivévody Maxmiliána stát se mexickým císařem.\n\nPojem \"Latinská Amerika\" bývá často mylně chápán jako synonymum pojmu Iberoamerika. Toto označení se však nevztahuje na země s francouzským kulturním dědictvím. Ani ono není politicky zcela korektní, neboť poukazuje na původ portugalských a španělských kolonizátorů – Pyrenejský poloostrov (\"Península Ibérica\") – a indiánské kulturní dědictví pomíjí. Dalšími geografickými výrazy používanými pro tento region jsou pojmy Hispanoamerika, který je souhrnným označením pro španělsky mluvící země a Lusoamerika označující portugalsky mluvící Brazílii.\n\n\n\n\n"}
{"id": "58855", "url": "https://cs.wikipedia.org/wiki?curid=58855", "title": "Sopečný dóm", "text": "Sopečný dóm\n\nTermínem sopečný dóm se ve vulkanologii povrchový tvar či těleso, který svým vzhledem připomíná kupoli. Rozměry této kupole se liší podle množství vytlačené lávy, výška sopečného dómu je odvislá od viskozity magmatu, jenž se dere pod tlakem na povrch.\n\n\nAčkoli je výskyt felzické lávy obvykle spojen s pliniovským typem erupcí, někdy je vytlačováno na povrch poměrně studené a značně viskózní magma a vytváří se sopečné dómy.\n\nBěhem erupce unikají z magmatu sopečné plyny, takže je magma nakonec zbaveno plynů, kterých je potřeba k udržení erupce.\n\nJak erupce slábne, toto plynů zbavené magma vystoupá centrálním jícnem, kde na vrcholu v kráteru vytvoří zátku z viskózní lávy.\n\nProces je stejný jako při pomalém vytlačování zubní pasty z tuby. Ve vzácných případech mohou sopečné dómy vyrazit samostatně na zlomech a poruchách mimo centrální jícen, několik takových dómů je ve sopečném řetězci Mono Lake-Inyo Crater na východě Kalifornie, v tomto řetězci vznikly za posledních 700 let čtyři sopečné dómy.\n\nMorfologie sopečných dómů je proměnlivá. Jsou typicky silné a strmé, ale jejich tvar může být proměnlivý od kruhového, nízkého dómu – „\"tortas\"“ – až po válcovité ostny s prudkými svahy – „\"peléský dóm\"“.\n\nNěkteré typy přecházejí do lávových proudů a někdy jsou označovány jako „dome flows“ či „coulées“. Sopečné dómy jsou složeny ze širokého spektra hornin od bazaltických andezitů po ryolity, ačkoli nejčastěji jsou tvořeny na krystaly bohatými dacity. Některé sopečné dómy jsou tvořeny obsidiánem – „\"sopečné sklo\"“, který vzniká, když magma chladne rychleji než stačí jednotlivé minerály vykrystalizovat z taveniny.\n\nPo explozívních erupčních epizodách může pomalu vystupující láva narůstat do tvaru dómu několik měsíců či let. Nejdelší případ, narůstání dómu na Zemi, je znám z Guatemaly, jedná se o Santiaguito dome. Viskózní láva začala vytékat v roce 1922 a vzniklý dóm stále roste (2005). \n\nPomalý růst zralého sopečného dómu probíhá všeobecně bez explozí. Nicméně, mladé sopečné dómy vznikající z magmatu, které ještě není zbaveno plynů, mohou tu a tam explodovat.\n\nOpakované exploze a gravitační zhroucení této vazké hmoty může občas způsobit smrtící pyroklastická oblaka. Tyto přívaly úlomků žhavé lávy a jedovatých plynů během lidské historie zabily tisíce lidí.\n\n\n\n"}
{"id": "58856", "url": "https://cs.wikipedia.org/wiki?curid=58856", "title": "Čtvrtá křížová výprava", "text": "Čtvrtá křížová výprava\n\nČtvrtá křížová výprava (1202–1204) byla jedním ze série válečných tažení do Svaté země. Roku 1198 ji vyhlásil papež Innocenc III. Pontifik chtěl obnovit papežskou autoritu a moc nad křesťanskými panovníky tím, že odmítal světské vedení výpravy; kruciáta měla být pod jeho velením. Výzva zůstala zpočátku bez odezvy. Do března 1199, kdy mělo tažení začít, se téměř nikdo nepřihlásil. Až na sklonku roku 1199 účast na výpravě přislíbilo několik francouzských velmožů. Velitelem výpravy byl určen hrabě Theobald ze Champagne. Teprve roku 1201 se Francouzi dohodli s benátským dóžetem Enricem Dandolem, že Benátčané přepraví křižáky na Východ, zajistí jim zásobování a připojí své bojovníky. Na oplátku jim bylo přislíbeno 85 000 marek stříbra a polovina budoucí kořisti. Místo do Svaté země však měla výprava směřovat do Egypta, centra říše Ajjúbovců, Saladinových nástupců.\n\nVojáci se měli setkat na ostrově San Niccolo di Lido nedaleko Benátek, kam dorazila jen asi třetina z plánovaného počtu. Křižáci tak neměli šanci republice svatého Marka zaplatit celou pohledávku. Dóže Dandolo ovšem navrhl, že splacení asi 34 000 marek stříbra vojákům odpustí pod podmínkou, že pomohou Benátčanům dobýt přístav Zadar, který byl v rukách křesťanského uherského krále Emericha. Křižáci Dandolovu nabídku pod tlakem okolností přijali a po zhruba měsíčním obléhání (v listopadu roku 1202) prolomili obranu Zadaru. Do výpravy tehdy zasáhl další faktor – z vězení v Konstantinopoli se podařilo uniknout byzantskému princi Alexiovi Angelovi, který byl do něho vsazen v roce 1195 svým strýcem Alexiem spolu se svým otcem Izákem. Sesazený císař Izák Angelos byl zároveň tchánem krále Svaté říše římské Filipa Švábského, jenž vyslal ke křižákům poselstvo s požadavkem, aby vojsko táhlo přes Konstantinopol, kde by pomohlo Izákovi a Alexiovi zpět na trůn. Mladý Alexios křižákům za pomoc při návratu na trůn přislíbil 200 000 marek ve stříbře, vojenskou pomoc čítající 10 000 Byzantinců, roční zásobování v jejich další cestě a začlenění ortodoxie do lůna římské církve. Křižáci pod nátlakem dóžete nabídku přijali a v dubnu 1203 výprava vyplula jižním směrem. Po přestávce na ostrově Korfu loďstvo v červnu 1203 zakotvilo na asijské straně Bosporské úžiny naproti Konstantinopoli.\n\nPo bojích s Byzantinci se křižákům podařilo v létě 1203 v Konstantinopoli dosadit na trůn Izáka Angela a jeho syna. Křižáci tím sice dosáhli svého cíle, ale doposud jim nebyla zaplacena částka slíbená princem (a nynějším císařem) Alexiem – zůstali tedy před městem. Oba císaři byli na počátku následujícího roku (1204) svrženi palácovým převratem. Revoltu vedla strana, jež nepřála, na rozdíl od Izáka a Alexia, přátelství s křižáky. Císařem se stal aristokrat Alexios Dukas Murtzuflos, který se rozhodl křižáky vojensky konfrontovat. Křižáci 13. dubna 1204 hlavní město byzantské říše dobyli a brutálním způsobem vyplenili. Dobytí a vydrancování Konstantinopole bývá označováno za jedno z nejvýnosnějších a zároveň nejostudnějších dobytí města v dějinách.\n\nPád Konstantinopole znamenal dočasný konec byzantské říše jako celku. Na jejím území vzniklo mnoho nástupnických států, které však zpravidla dlouho nepřežily. Nejvýznamnější stát založený křižáky, Latinské císařství s centrem v samotné Konstantinopoli, byl však stínem moci staré Byzance. Západní feudálové se zde pokoušeli aplikovat evropské lenní zvyklosti, které byly ovšem záhy narušovány vnějšími vlivy. Také příslušníci byzantské aristokracie využili kolapsu centrální moci a uchvátili území v různých částech říše.\n\nK odkazu Byzance se vracel Epirský despotát, jehož vzrůstající moc byla však záhy rozmetána Bulhary, Trapezuntské císařství na severovýchodě Anatolie a Nikajské císařství na západě Malé Asie. Právě regentovi Nikajského císařství Michaelu Palaiologovi se podařilo v roce 1261 vyrvat Konstantinopol ze západních rukou a obnovit byzantskou říši.\n\nPo smrti císaře Svaté říše římské Fridricha Barbarossy 10. června 1190 nastoupil na římský trůn jeho syn Jindřich VI., který jevil značný zájem o orientální politiku. Roku 1195 vyhlásil křížovou výpravu do Palestiny, jež však byla namířena i proti byzantské říši. Tam byl převratem svržen Jindřichův příbuzný, císař Izák II. Angelos. Jindřich VI. uvažoval o vojenském zásahu ve prospěch svého příbuzného, avšak narazil na odpor papeže Celestina III., který odmítal jakoukoliv křižáckou akci proti Byzanci. Cílem tažení měla podle Svatého otce být pouze Svatá země. Výpravu zdržoval odpor říšských knížat proti expanzivní politice Jindřicha VI. Vojáci sice do Svaté země na počátku roku 1197 vyrazili, císař Jindřich VI. se však stále zdržel v Itálii, kde v sicilské Messině také v mladém věku dvaatřiceti let v září 1197 zemřel. Německé jednotky, které stihly dorazit do Palestiny, dokázaly s pomocí místních baronů dobýt Sidón a Bejrút; po přijetí zprávy o císařově smrti však odpluly zpět na evropský kontinent. Nejvýznamnějším Jindřichovým činem v blízkovýchodní politice tak bylo povýšení křižáckého Kypru a Arménského knížectví na království, čímž se jejich vládcové, Amaury a Lev II. stali vazaly Svaté říše římské.\n\nRoku 1198 nastoupil na papežský stolec Innocenc III., v němž myšlenka křížové výpravy našla velkého zastánce. Innocencovou snahou bylo uznání papežství jako vrchní autority světskými panovníky katolické Evropy. S tím bylo spojeno i obnovení latinského panství v Jeruzalémě a jeho připojení pod vládu Říma. Papež byl skeptický vůči schopnostem evropských králů velet křížové výpravě. Zastával názor, že tažení musí být výhradně pod jeho přímým velením. Významní evropští panovníci byli plně zaměstnáni svými domácími problémy; nový anglický král Jan (bratr a nástupce Richarda Lví srdce, jenž zemřel na jaře 1199) byl ve sporu s králem Francie Filipem Augustem a v Německu zuřila válka mezi Filipem Švábským a Otou Brunšvickým – uchazeči o římskou královskou korunu. Pro papeže to byla výhodná situace, svou výzvu ke křížové výpravě pronesl k příslušníkům nižší šlechty a městům, kam nechal vyslat množství kazatelů, a sám hromadně rozesílal agitační dopisy. Financování výpravy chtěl zajistit zdaněním duchovenstva. Ohlas na Innocencovy plamenné výzvy byl však minimální a většina duchovních jeho nařízení o zdanění zcela ignorovala.\n\nV listopadu roku 1199 na hradě v Écry-sur-Aisne uspořádal mladý hrabě Theobald ze Champagne velkolepý rytířský turnaj. Při jedné z hostin po turnaji oznámil hrabě Theobald spolu s Ludvíkem z Blois úmysl účastnit se vojenského tažení do Svaté země.\n\nMotivy francouzských šlechticů byly převážně politické – na jejich rozhodování měl silný vliv zejména vývoj konfliktu mezi Anglií a Francií. Jihofrancouzští feudálové, kteří se politicky orientovali na Anglii, soudili, že král Jan Bezzemek nemůže konflikt s Filipem Augustem vyhrát, a obávali se ofenzivy francouzského krále. K výpravě se z podobných důvodů přihlásil i hrabě Balduin Flanderský a mnozí baroni ze severní Francie, kteří ve válce Anglie s Francií zachovali neutralitu, čímž jasně porušili své lenní závazky vůči francouzskému králi. Jejich účast na křížové výpravě byla motivována snahou vyhnout se odvetě krále. Výprava se uskutečnila naprosto nezávisle na papeži a jeho výzvách.\n\nVýpravě velela válečná rada složená z předních šlechticů, přičemž hlavní slovo měl Theobald ze Champagne a Balduin Flanderský. Křižáci postupovali v přípravách velmi pomalu a brzy bylo jasné, že cesta do Palestiny nepovede po souši ve stopách první a druhé křížové výpravy, ale po moři, po kterém se plavila už vojska Filipa II. Augusta a Richarda Lví srdce při třetí křížové výpravě. Byzantská říše totiž neovládala pozemní cesty v Anatolii a vydat se tudy by pro výpravu bylo velmi riskantní. Francouzští feudálové nedisponovali námořní flotilou, křižáci se proto obrátili na Benátskou republiku se žádostí o pomoc. Vyjednávání s benátským dóžetem Enricem Dandolem, jež vedlo za křižáky šest vyslanců, určených Theobaldem ze Champagne, Balduinem z Flander a Ludvíkem z Blois (každý vybral dva), začalo v únoru roku 1201. Výsledkem těchto jednání byla dohoda o lodní přepravě 4500 rytířů a dalších 9000 jezdců a 20 000 pěšáků, za což měli křižáci Benátčanům zaplatit 85 000 marek ve stříbře. Benátčané se také zavázali výpravu doprovázet eskadrou padesáti válečných galér, ovšem za cenu podílu na kořisti.\n\nNa jaře 1201 náhle zemřel hrabě Theobald. Uprázdněné místo velitele výpravy zaujal, patrně na nátlak francouzského krále Filipa Augusta, markýz Bonifác z Montferratu poté, co několik dalších velmožů funkci velitele odmítlo. Bonifác patřil ke ghibellinským odpůrcům papeže, a proto se netěšil jeho přízni.\n\nPředpokládalo se, že výprava vyrazí z Benátek do 28. června 1202. Nicméně křižáci do Benátek začali přicházet až v průběhu léta a nebyli schopni se dohodnout na cíli svého tažení. Mnozí chtěli odplout do Svaté země a posílit místní křižácké barony, další navrhovali vylodit se v Egyptě. Největší přízeň získal plán útoku na Egypt, který byl považován za slabý článek v obraně Ajjúbovců, Saladinových dědiců. Nicméně proti tomuto cíli se stavěli Benátčané, kteří útokem proti Egyptu nechtěli ohrozit své výhodné obchodní kontakty s touto muslimskou zemí. Benátští emisaři dokonce již v té době za zády křižáků vyjednávali s místokrálem egyptského sultána al-Ádila, Saladinova bratra, a snažili se jej přesvědčit, že výprava nebude namířena proti němu. Chtěli tím zabránit konfiskaci benátské obchodní kolonie v Alexandrii.\n\nPostupně začalo vycházet najevo, že původní odhad velikosti křižáckého vojska byl mylný; do ležení u kostela San Niccolo di Lido na ostrově nedaleko Benátek dorazila asi třetina z předpokládaného počtu, tedy přibližně 10 000 mužů. Mnozí účastníci výpravy z Provence a Burgundska si navíc objednali vlastní přepravu přes Marseille, což u křižáků v Benátkách vyvolalo pohoršení. Benátčané požadovali zaplacení poplatků za přepravu celého původně sjednaného kontingentu vojáků i výloh za dosavadní pobyt ve městě, což se ukázalo nad finanční možnosti křižáků. Po zaplacení výloh prostými křižáky sáhli do kapes i výše postavení, přesto zůstal dluh asi 34 000 stříbrných marek. Dóže začal na křižáky vyvíjet nátlak a pohrozil jim přerušením zásobování. Dandolova výhrůžka dostala křižáky do zoufalé situace, proto jim dóže navrhl, aby výměnou za odložení splátek dobyli v zájmu republiky sv. Marka město Zadar. To vzbudilo bouřlivou diskusi, neboť Zadar byl městem křesťanským, které Benátky roku 1186 ztratily ve prospěch uherského krále Bély III., a nyní představoval pro benátské obchodníky vážnou konkurenci. Papež prostřednictvím kardinála Petra z Capuy dobyvačný plán zakázal pod trestem exkomunikace. Zadlužení křižáci nechtěli připustit otevřený konflikt s Dandolem a nakonec s jeho požadavkem souhlasili. Dandolo triumfoval a při svém velkolepém projevu v kostele svatého Marka v Benátkách přijal kříž.\n\nPříkladu svého dóžete následovalo mnoho dosud váhajících Benátčanů.\n\nDne 1. října 1202 vyplula z Benátek flotila, jaké v té době nebylo ve Středomoří rovno. Křižáci a Benátčané déle než měsíc křižovali podél dalmatského pobřeží, demonstrujíce svou sílu, a 10. listopadu se armáda vylodila před Zadarem. Zde se znovu ozvali odpůrci tažení křižáků proti křesťanům, neboť o papežském zákazu se již všeobecně vědělo.\n\nŠlechta v řadách křižáků benátský plán podporovala, neboť jim bylo jasné, že bez námořnictva bude výprava bez prostředků a zásobování opuštěna v Dalmácii, což by znamenalo její konec. Přesto se mnozí v čele s Bonifácem z Montferratu obléhání Zadaru odmítli účastnit. Obrana města byla nakonec prolomena a posádka ještě v listopadu kapitulovala; pod nadvládou Benátek město zůstalo až do roku 1358. Zdrcený papež poté křižáky a Benátčany exkomunikoval.\nDobyvatelé se rozhodli v Zadaru přezimovat. Docházelo k častým šarvátkám mezi francouzskými křižáky a Benátčany, ale vůdcové podobné incidenty vždy rychle potlačili. V polovině prosince do města přijel velitel výpravy, markýz Bonifác z Montferratu. Počátkem roku 1203 do křižáckého ležení dorazili poslové krále Filipa Švábského. Nesli zprávu od byzantského prince Alexia Angela; jeho otec byl sesazený a svržený byzantský císař Izák II. Princi se na rozdíl od Izáka podařilo uprchnout a vyhledat pomoc u své sestry Ireny a jejího muže Filipa Švábského. Nyní jeho poslové křižákům navrhli, aby pluli nejprve do Konstantinopole a dosadili Alexia na byzantský trůn. Mladý Alexios nešetřil velkorysými, ale naprosto nereálnými sliby – slíbil křižákům vyplatit 200 000 stříbrných marek, uznání papežské autority nad východní ortodoxní církví, zásobování křižáckého vojska a poskytnutí byzantské armády o síle 10 000 mužů pro přímou účast na křížové výpravě. Tvrdil, že jeho strýc císař Alexios III. je mezi lidem neoblíbený a obyvatelstvo povstane, Alexia III. svrhne a prince prohlásí císařem.\n\nPodobně jako před útokem na Zadar, i v této chvíli mnozí křižáci, zejména z řad duchovních a nižších rytířů, odmítli mít s tažením na Konstantinopol cokoliv společného, opustili výpravu a do Svaté země se vydali na vlastní pěst. Mnozí dezertéři se rozhodli po souši vydat zpět do Francie. Naráželi ovšem na odpor chorvatského obyvatelstva a mnoho jich po cestě zahynulo. Benátčané se jasně vyslovili pro nabídku prince Alexia a křižákům podobně jako před Zadarem pohrozili opuštěním výpravy. Vůdcové nátlaku Benátčanů podlehli a v zájmu zachování jednoty vojska návrh přijali.\n\nPapeže z jednání nešlo vyloučit a přesvědčit jej nebylo jednoduché. Křižáci mu sdělili pouze to, že cílem zastávky v Konstantinopoli je dosazení prince Alexia na byzantský trůn, za což bylo princem přislíbeno sjednocení římské a ortodoxní církve, což na Innocence silně zapůsobilo. Během jednání se dozvěděl plnou pravdu ohledně útoku na Zadar; usoudil, že křižáci byli dóžetem vydíráni, odpustil jim a svou exkomunikaci vztáhl jen na Benátčany.\n\n25. dubna 1203 se ke křižáckému vojsku připojil sám princ Alexios. Výprava vyrazila na jih přes Jaderské moře; po zastávce v Dyrrhachiu, kde tamější obyvatelé přijali mladého prince za císaře, zakotvila na Korfu. Tady se více než polovina vojska vzbouřila. Odmítla se dále účastnit výpravy na Konstantinopol a rozbila tábor na ostrově s úmyslem najmout si v Brindisi, přístavu na protilehlém břehu Itálie, vlastní lodě a pokračovat do Svaté země vlastní cestou. Bonifác z Montferratu a ostatní vůdci se vydali do tábora vzbouřenců a nakonec s nimi dohodli kompromis; odpadlíci budou pokračovat s vojskem do Konstantinopole do 29. září 1203, poté se Bonifác zaručil zajistit dopravu přímo do Svaté země. Na Korfu se udál ještě další incident. Když se křižáci vylodili, byli přátelsky uvítáni místními Řeky. Jakmile místní zjistili, že křižáci mají v úmyslu do Konstantinopole dosadit na trůn prince Alexia, zvedla se vlna nevole a obyvatelé se pokusili v přístavech napadnout benátské lodě a potopit je.\n\n24. května křižáci opustili Korfu a vydali se do Egejského moře. Jejich další zastávkou se stal ostrov Euboia. Z Euboie se část křižáků vydala na ostrov Andros, aby přinutila tamní obyvatele uznat mladého Alexia císařem a aby vybrala daně. Zbytek vojska se vydal směrem k Abydu na pobřeží Anatolie, kde armáda počkala týden, aby doplnila zásoby a počkala na opozdilé lodě. Dalším cílem byla až Konstantinopol.\n\n24. června křižáci přistáli v Chalkedonu a Chyrysopoli na asijské straně Bosporu, kde rozbili tábor. Flotila disponovala 60 válečnými galérami, 50 transportními loděmi pro koně a 100 transportními plavidly pro vojáky. Proti nim stálo město v té době asi se 150 000 obyvateli a posádka o síle 30 000 mužů, z toho 5000 příslušníků císařské stráže, elitní varjažské gardy. Vládnoucího císaře Alexia III. křižáci sice nepřekvapili, nicméně se proti křižákům nijak zvláště vojensky nepřipravoval; spoléhal na mohutné městské opevnění i neschopnost křižáckých velitelů. Křižáky překvapilo, že obyvatelstvo Konstantinopole nepovstalo proti nenáviděnému Alexiovi III., jak je ujišťoval mladý princ. Obyvatelé i několik tisíc příslušníků varjažské gardy, přítomných v císařském paláci, se naopak za císaře postavili. Křižáci se rozhodli obyvatele města podnítit ke vzpouře; několik benátských galér s princem Alexiem, Bonifácem z Montferratu a dóžetem Dandolem vyplulo kolem konstantinopolských hradeb a heroldi z lodí ohlašovali přítomnost právoplatného dědice trůnu. Pokus zcela selhal, zbýval tak již jen frontální útok.\n\nAby křižáci mohli na město zaútočit, potřebovali překročit Bosporskou úžinu. Již 5. července se proto střetli s Byzantinci, kteří byli zprvu odhodláni útok \"Latinů\" odrazit. Byli zahnáni a křižáci se usadili před Galatskou věží, pevností, kterou od Konstantinopole odděloval záliv Zlatý roh. Nazítří (6. července) obránci Galatské věže zaútočili na křižáky ve snaze vyhnat je; na pomoc připlula také posila z Konstantinopole. Křižácké vojsko bylo rozděleno na sedm skupin pod velením významných velmožů. Křižáčtí rytíři vyrazili na svých koních z transportních lodí a Byzantinci se před nimi dali na útěk. Křižáci je pronásledovali a zaútočili na Galatskou věž, která držela konec mohutného řetězu, jenž zabraňoval lodím vstup do Zlatého rohu. Když křižáci a Benátčané obléhali věž, podnikli z pevnosti Řekové protiútok a zpočátku měli úspěch. Nicméně když Řekové začali ustupovat zpět do věže, byli křižáci schopni se znovu přeskupit, vyrazit za Řeky, prorazit bránu a věž dobýt. Cesta do Zlatého rohu byla volná a benátská flotila tak získala přístup k nejzranitelnějším částem konstantinopolského opevnění. Do cesty se Benátčanům postavila malá byzantská eskadra o síle 20 galér, kterou benátské námořnictvo rychle potopilo.\n\nKřižáci a Benátčané si rozdělili úlohy; zatímco Francouzi, vybavení pro boj na souši, budou obléhat hradby, Benátčané budou útočit z moře. 11. července křižáci zaujali pozice proti paláci Blachernae v severozápadním cípu města. O šest dní později, ve čtvrtek 17. července, křižáci zaútočili. Francouzi opět bojovali v sedmi skupinách, jejich útok proti hlavní bráně u paláce Blacherny byl tvrdě odražen příslušníky císařské varjažské gardy, jež byla tvořena především Dány a Angličany. Rovněž Benátčané v čele s dóžetem Dandolem zaútočili (ti ale vedli svůj útok z moře), ale katapulty a další stroje dokázaly nápor benátských galér odrazit. Dandolo se posléze nechal vylodit spolu s korouhví svatého Marka; značně demoralizovaní vojáci následovali jeho příkladu a vylodili se také. Když viděli, že korouhev patrona Benátek by mohla být ohrožena, vrhli se do útoku. Zteč byla úspěšná a Benátčané dobyli první věž na konstantinopolském opevnění. Povzbuzeni faktem, že korouhev svatého Marka již vlaje na hradbách a že konstantinopolští obránci panikaří, zaútočili křižáci znovu; do rukou Benátčanů se tehdy dostalo 25 věží. Když viděli, že se francouzské pomoci nedočkají, zapálili předměstí pod hradbami a opevnili se na svých dobytých pozicích. Ničivý požár spálil na 120 akrů městské zástavby a zanechal 20 000 lidí bez domova.\n\nAž do té chvíle císař schopnosti křižáků podceňoval, ale v době, kdy benátská standarta vlála na části konstantinopolských hradeb a kdy se lid začal bouřit proti císařově nečinnosti, se rozhodl podniknout protiútok. Sám se oblékl do slavnostní zbroje a opustil s mohutnou armádou hlavní město. Byzantinci měli sice velkou přesilu, ale stáli proti opevněnému křižáckému táboru a sešikovanému vojsku křižáků a císař Alexios III. byl patrně nerozhodný velitel. Enrico Dandolo se svými benátskými jednotkami přispěchal Francouzům na pomoc a když nakonec nedošlo k rozhodující bitvě, dal Alexios rozkaz ustoupit zpět do města. Křižáci si ústup císaře vykládali jako své vítězství a morálka byzantského vojska i obyvatel značně klesla. Císař Alexios situaci vyhodnotil a rozhodl se pro jasné řešení.\n\nPo útěku Alexia III. byl z vězení vyveden slepý excísař Izák II. a dosazen zpět na císařský trůn. Staronový císař vyslal ke křižákům a ke svému synovi Alexiovi zprávu o svém opětovném uvedení na byzantský trůn. Vzápětí k němu dorazilo poselstvo z křižáckého tábora, dva vyslanci za Benátčany a dva za Francouze, kteří na Izákovi požadovali stvrzení slibů daných jeho synem, princem Alexiem. Dále vyžadovali, aby přijal svého syna za spoluvládce. Izák neměl na vybranou, a tak souhlasil. Křižáci koncem července triumfálně vstoupili do města jako spojenci císařství a princ Alexios byl 1. srpna v chrámu Hagia Sofia korunován za přítomnosti významných křižáckých baronů Izákovým spoluvládcem jako Alexios IV. Křižáci se zatím utábořili nedaleko města a čekali na slíbenou odměnu. Brzy vyšlo najevo, že sliby, jež dal mladý Alexios, je nemožné splnit. Byzantská pokladna nebyla s to zaplatit 200 000 stříbrných marek. Byzanc již nebyla obchodní velmocí jako kdysi, protože císařové rozprodali práva k bezcelnímu vývozu italským republikám, a orientální obchod se tím přesunul do Alexandrie. Byly vyhlášeny mimořádné daně a peníze císaři získávali dokonce i z církevního jmění a jednotlivých kostelů, což pobuřovalo obyvatelstvo a rozdmýchávalo nenávist vůči oběma císařům a jejich křižáckým spojencům. Také Alexiova snaha přimět ortodoxní duchovní k poslušnosti papeži nedošla úspěchu. Preláti Alexiův rozkaz sice neodmítli, ale také nesplnili a jeho dodržení cíleně protahovali. Nakonec ani slíbené byzantské vojsko pro křížovou výpravu nebylo postaveno, protože i kdyby se císařům podařilo naverbovat 10 000 byzantských vojáků, všem bylo jasné, že jejich loajalita vůči křižákům by byla velmi pochybná a riziko vzpoury vysoké.\n\nAlexios IV. požádal Enrica Dandola o odklad splátek zbývajících dluhů. Odhaduje se, že se císařům podařilo splatit asi polovinu. Nespokojenost konstaninopolských obyvatel rostla; křižáci ve městě běžně kradli ve velkém a při jednom vzplanutí náboženského fanatismu v srpnu 1203 podpálili místní mešitu, vybudovanou kvůli muslimským návštěvníkům. S ní lehla popelem i jedna z městských čtvrtí. Ještě téhož měsíce Alexios IV. vyrazil spolu se šestitisícovým křižáckým oddílem do Thrákie, aby se pokusil porazit sesazeného Alexia III., který z Adrianopole řídil odboj proti svému bratrovi a synovci, a také zastavil nájezdy Bulharů na byzantské území. Alexiovi se Bulhary podařilo porazit a poté se triumfálně vrátil do hlavního města. Po návratu se však ještě snížila frekvence splácení Alexiova dluhu vůči křižákům a tak v listopadu dorazilo šestičlenné poselstvo, rovnoměrně složené z Benátčanů a Francouzů, opět vymáhat dluh.\nNa konci ledna roku 1204 vyvrcholila všeobecná nespokojenost. V chrámu Hagia Sofia se sešel dav, aby císařem prohlásil neznámého mladíka Nikolaa Kanaba. Podobná shromáždění nebyla neobvyklá, ale toto vyvolalo mohutné lidové povstání proti Izákovi a Alexiovi. Alexios IV. v zoufalství požádal o pomoc křižáky a vyzval je, aby obsadili císařský palác Blacherny. Tímto krokem se zbavil poslední opory, jež mu u Byzantinců zbývala. Následný palácový převrat vedl aristokrat a zároveň zeť uprchlého Alexia III. Alexios Dukas, zvaný \"Murtzuflos – Zachmuřený\", který svrhl císaře z rodu Angelů a sám nastoupil na trůn jako Alexios V. Sesazení císařové Izák s Alexiem byli uvrženi do vězení; Alexios byl nakonec na Murtzuflův příkaz uškrcen a nemocný Izák zemřel na následky útrap ve vězení. Nikolaos Kanabos byl rovněž zajat a pravděpodobně popraven.\n\nNový císař nařídil opravu poničených hradeb hlavního města. Také se snažil povzbudit značně demoralizované obránce, kteří se zřejmě nechali Benátčany uplácet. Palácový převrat, jenž na císařský trůn vynesl vůdce protilatinské politiky v byzantské říši, definitivně rozhodl o dalším směřování výpravy – zbylými křižáky byl podpořen návrh Benátčanů, kteří již delší dobu trvali na přímém útoku na Konstantinopol.\n\nJednání začala probíhat v březnu 1204 v křižáckém táboře v Galatě naproti Konstantinopoli. Křižáci byli rozhodnuti po dobytí města dosadit na trůn „svého“ člověka; bylo však velmi obtížné vybrat ideálního kandidáta. Část křižáků navrhovala zvolit Filipa Švábského, krále Svaté říše římské, čímž by se obě císařství opět spojila. Exkomunikovaný král, který postrádal přízeň papeže, měl však velké problémy ve vlastní zemi a nevyhovoval ani Benátčanům, kteří si i nadále udržovali velký vliv, takže nakonec byl jako možný kandidát zavrhnut. V úvahu připadal také formální vůdce tažení, Bonifác z Montferratu. Ani s jeho osobou však Benátčané nesouhlasili. Nakonec se křižáci dohodli volbu nového císaře uskutečnit až po dobytí města; voliteli se měli stát Benátčané a Francouzi – šest zástupců každého křídla křižáků, tedy celkem dvanáct volitelů. Dóže se s ostatními nejvýznamnějšími představiteli také dohodl na dělení finanční kořisti – Benátčané měli obdržet tři čtvrtiny, ostatní křižáci jednu čtvrtinu.\n\nPrvní útok křižáci podnikli v pátek 9. dubna. Odpoledne vyvinuli mohutný nápor z moře, který však dokázali Byzantinci odrazit. Křižáci se posléze stáhli do svého tábora. Na obou stranách byly velké ztráty; navzdory tomu však byli obránci Konstantinopole tímto dílčím vítězstvím povzbuzeni. Téhož večera se křižáci rozhodli vést další útok hned následující den. K útoku nakonec došlo až v pondělí 12. dubna. Ráno stály obě armády proti sobě na otevřeném poli. Obyvatelé Konstantinopole byli ve velmi dobré náladě; podle kronikáře Geoffroye z Villehardouinu se křižáků „báli ještě méně než na začátku“. Obléhatelům velmi pomohl severní vítr zvaný \"Boreás\", jenž poslal lodě blíže hradbám. Přes žebřík, postavený na jednom z korábů, poté přelezli dva křižáci na konstantinopolské hradby a zmocnili se jedné z věží. Když spatřili křižáci své druhy na hradbách, jejich útok zesílil a zmocnili se dalších věží. Jakmile císař Murtzuflos a jeho vojsko spatřili armádu \"Latinů\", uprchli zpět do Konstantinopole. Křižákům se podařilo udělat díry do hradeb a proniknout do města. Rovněž Benátčanům se podařilo překonat opevnění z moře, navzdory tvrdému odporu varjažské gardy. Křižáci vtrhli do Konstantinopole a obsadili čtvrť Blacherny na severozápadě, kterou použili jako základnu k dalšímu podmaňování města. Císař Alexios Murtzuflos mezitím uprchul spolu se svou chotí Eudokií Angelinou ke svému tchánovi, excísaři Alexiovi III. Jeho nástupcem byl byzantskými aristokraty na shromáždění v chrámu Hagia Sofia zvolen novým císařem Theodoros Laskaris, manžel další dcery Alexia III. a, obdobně jako Murtzuflos, rozhodný odpůrce \"Latinů\". Nově zvolený \"basileus\" odmítl korunovaci, místo toho se pokoušel povzbudit demoralizované vojáky. Když zjistil, že Byzantinci nemají žádnou naději, uprchl i s byzantským dvorem do Nikaie. V noci vypukl ve městě mohutný požár; ke smůle zdecimovaných obránců spálil domov 15 000 lidem. Příštího dne – v úterý 13. dubna roku 1204 – se křižáci nesetkali již s žádným odporem. Neplánovaného cíle výpravy bylo dosaženo a Konstantinopol, nejvýznamnější město ortodoxního světa, byla dobyta vojsky, bojujícími ve jménu Krista.\nDrancování, které nastalo, trvalo tři dny. Byla zničena mnohá antická a byzantská umělecká díla a další byla odvezena do Benátek. Vypleněn byl také chrám Hagia Sofia i další kostely, neboť křižáci považovali za svou náboženskou povinnost zničit kostely ze svého pohledu heretické. Hodnota oficiálně získané movité kořisti se odhaduje na 400 000 stříbrných marek.\n\nReakce Byzantinců na dobytí Konstantinopole byly zcela odlišné od cítění „vojáků Kristových“. Byzantský kronikář Niketas Choniates napsal, že „samotní barbaři by byli milosrdnější než tito muži ze Západu, kteří si říkali křesťané“. Francouz Geoffroy z Villehardouinu naopak popisuje nadšení křižáků nad dobytím města a získanou kořistí:\n\nKdyž se papež Innocenc III. dozvěděl o dobytí Konstantinopole, byl velmi zklamán a znepokojen tím, že křižáci, kteří byli vypraveni a připraveni bojovat s muslimy, zaútočili proti křesťanům. Snad ještě více jej rozhořčilo brutální chování křižáků po dobytí města. Navzdory tomu si uvědomoval, že dobytí Konstantinopole znamená rozšíření vlivu latinské církve a tudíž i papežství na území, jež byla dříve doménou ortodoxní církve; chtěl sjednotit církev latinskou a řeckou. Připouštěl však, že kvůli konstantinopolskému masakru bude sjednocení velmi obtížné. Zároveň křižákům nařídil pokračovat v cestě do Svaté země, bylo však již pozdě; papežský legát Petr z Capuy mezitím křižáky zbavil jejich slibu, a křížovou výpravu tím rozpustil.\n\nDůsledky křížové výpravy se projevily také ve Svaté zemi, tedy v oblasti, kde měly křížové výpravy zajistit ochranu svatých míst křesťanství. Jeruzalémský a kyperský král Amaury, při vědomí, že vojenská posila z Evropy již nedorazí, uzavřel v září 1204 s egyptským sultánem al-Ádilem mír. Zisk nových držav pro Latiny také způsobil výrazný odliv rytířů z Levanty do Řecka, kde byla léna bohatá a jejich držitelé se nemuseli obávat útoku muslimů. Pouze příslušníci rytířských řádů byli ochotni starat se o obranu křižáckých panství na východě.\n\nNa dobytém byzantském území, které zahrnovalo jižní a jihovýchodní části Balkánu a severozápadní cíp Malé Asie, vzniklo Latinské císařství, jehož součástí byly ze tří čtvrtin menší útvary, které se formálně nacházely pod lenní svrchovaností nového latinského císaře. Již měsíc před útokem na Konstantinopol se křižáčtí velitelé dohodli na dělení budoucí kořisti. Tato dohoda je známá jako \"Partitio terrarum Imperii Romaniae\", podle které tři osminy Konstantinopole připadly Benátkám, stejná část Francouzům a jedna čtvrtina latinskému císaři. Také ostatní území Byzance, jehož se zmocnili \"Latinové\" bylo rozděleno; hegemonem v regionu se stali Benátčané. Nového císaře měl zvolit určitý počet volitelů, Benátčané a Francouzi měli být zastoupeni stejně. Nejvážnější kandidát, oficiální vůdce výpravy Bonifác z Montferratu, dělal vše proto, aby byl zvolen, pokusil se do volebního kolegia dosadit křižáky sobě oddané; nakonec byl však Benátčany opět zamítnut. Císařem byl nakonec 9. května na shromáždění zvolen flanderský hrabě Balduin, který byl 16. května v chrámu Hagia Sofia slavnostně korunován s titulem \"Balduinus, Dei Gratia Imperator Romanus, Flandiae et Hainault Comes\". Nevládl dlouho – v dubnu roku 1205 byl po prohrané bitvě u Adrianopole s Bulhary zajat tamějším vládcem Kalojanem a v jeho zajetí zemřel. Na konstantinopolský trůn nastoupil jeho bratr Jindřich.\nMoc císaře \"Latinů\" byla velmi omezená. Jeho doménou se stala Thrákie, severozápadní cíp Malé Asie a několik ostrovů v Egejském moři (Lesbos, Chios, Samos, Samothraké, Kos). Moc císařovu omezovali také Benátčané, kteří se stali faktickými vítězi výpravy. Aby byla zachována rovnováha sil mezi Benátčany a ostatními křižáky v Konstantinopoli, prvním konstantinopolským patriarchou latinského ritu se stal Benátčan Thomasso Morosini. Kromě postu patriarchy se republika svatého Marka zmocnila řady strategických destinací: části Konstantinopole a Adrianopole, přístavů Ragusy a Dyrrhachionu na Jadranu (dobyty po roce 1205), peloponéských kotvišť Koron a Modon, města Kallipole na evropském pobřeží Dardanel, maloasijské Herakleie a téměř všech ostrovů v Egeidě včetně Kréty nebo Euboie. Benátčané, kteří byli také osvobozeni od placení daní, tak získali rozsáhlou základnu pro své hegemonní postavení ve středomořském obchodu, které narušila až expanze Osmanů.\n\nNeúspěšný kandidát na císařský trůn v Konstantinopoli, Bonifác z Montferratu, se patrně ještě roku 1204 zmocnil Soluně s částí Makedonie a Thessálie a založil zde Soluňské království, které bylo podřízeno Konstantinopoli. Ve východním Řecku vzniklo Athénské vévodství, spravované Burgunďanem Ottou de la Rochem, jenž byl vazalem soluňského krále Bonifáce z Montferratu, a na Peloponnésu Achajské knížectví pod vládou Guillauma de Champlitte a Geoffroie I. de Villehardouin, synovce jednoho z předáků výpravy a kronikáře stejného jména. Roku 1207 dobyl po dvouletém zápolení synovec benátského dóžete Enrica Dandola Marco Sanudo souostroví Kyklady a latinský císař Jindřich Flanderský ho povýšil roku 1210 na dědičného vévodu z Naxu (pána celého souostroví).\n\nByzantská říše sice přišla o hlavní město a značná území, nezanikla však docela. Na území, jehož se nezmocnili \"Latinové\", vznikly tři státní útvary. Epirský despotát při pobřeží Iónského moře založil Michael Angelos Komnenos, příbuzný byzantských císařů z dynastie Angelů (snad byl bratrancem císaře Izáka II.). Centrem despotátu bylo město Arta. Bratr Michaela Angela, Theodoros Angelos Komnenos, aspiroval dokonce na dobytí Konstantinopole; růst moci Epirského despotátu však byl zastaven Bulhary v roce 1230.\n\nNa východě Anatolie při pobřeží Černého moře se v dubnu 1204 za pomoci gruzínské královny Tamary zmocnili města Trapezunt bratři Alexios a David Komnenové, vnuci císaře Andronika I. a prapravnuci slavného císaře Alexia I. Dynastie Komnenů vládla v Trapezuntském císařství až do jeho dobytí Osmany roku 1461.\n\nNejvýznamnější z ortodoxních nástupnických států byzantské říše, císařství Nikajské, založil již provolaný císař Theodoros Laskaris. Centrem císařství bylo město Nikaia, které se stalo také sídlem exilového konstantinopolského ortodoxního patriarchy, jímž byl ustanoven nikajský mnich Michael Autoreanos, který také korunoval Theodora netoliko na nikajského císaře, ale na císaře Římanů (\"basileus ton Romaion\"). Nikaia se stala centrem byzantského odboje proti křižáckým státům v Řecku (tzv. byzantská reconquista). Theodorovi nástupci systematicky oslabovali moc svých soupeřů a 25. července 1261 se nikajské armádě podařilo dobýt Konstantinopol. Tehdejší regent Nikajského císařství (za nezletilého císaře Jana IV., pravnuka Theodora I. Lakarise) Michael Palaiologos byl 15. srpna téhož roku korunován (jako Michael VIII.) v chrámu Hagia Sofia na císaře obnovené byzantské říše.\n\nRokem 1204 pronikly do byzantského feudálního systému francké lenní zvyklosti. Někde sice navazovaly na původní byzantský systém pronií, který zaznamenal ve druhé polovině 12. století značný rozkvět, někde byly ovšem budovány lenní vazby zcela nové. Byzantští \"archonti\" se stávali franckými vazaly; v latinském císařství byly proto běžné míšené sňatky Řeků a \"Latinů\", kterými se Byzantinci snažili proniknout do nových mocenských struktur. Objevuje se zde také přísaha leníka svému pánu (tzv. \"homagium\"). Kromě urozených \"Latinů\" přicházeli do Řecka také nešlechtici, zpravidla italští obchodníci a bankéři. Do církevních poměrů se snažila proniknout papežská kurie, jež posílala do Řecka církevní řády – františkány, dominikány a cisterciáky.\n\nAby byly ukotveny principy, jimiž se mělo Latinské císařství řídit, byla ještě roku 1204 vypracována jakási ústava, zvaná \"Assises de Romanie\". Císař podle normy postrádal autokratickou moc, jakou měli jeho byzantští předchůdci. Stal se nejvyšším ze šlechticů a ve veškerých politických otázkách měl žádat vyjádření korunní rady. Obdobně císaře omezoval nejvyšší soud, který měl také za úkol řešit rozpory mezi pánem a vazalem.\n\nPo dobytí Konstantinopole uprchla velká část byzantského obyvatelstva do Nikaie, jež ztělesňovala byzantskou vládu v exilu. Počet obyvatel Konstantinopole klesl z několika set na desítky tisíc; ani dalším oblastem se vylidňování nevyhnulo. Nikaia se stala novým centrem byzantské vzdělanosti; upevňovalo se zde národní cítění Řeků, posilované návratem k \"pohanské\" antice. Nikajské císařství se díky potlačování decentralizačních snah velkých pozemkových vlastníků stalo pevným státem, který byl schopen odolávat tlaku zvenčí, zejména ze strany Seldžuků. Nikajský císař také volně nakládal s církevními pozemky; konstantinopolský patriarchát a císař sídlící v Konstantinopoli měli totiž v Malé Asii velké majetky, které se staly doménou nikajského císaře.\n\nNavzdory silné pozici Nikajského císařství se nikdy nepodařilo obnovit byzantskou moc v rozsahu, v jakém byla před dobytím Konstantinopole \"Latiny\". Ztrátou Konstantinopole, \"Druhého Říma\", byla zničena jednota byzantského světa. Fakt, že se křižákům nepodařilo dobýt byzantskou říši v úplných hranicích, znamenal konec křížových výprav po pevnině přes Malou Asii. Rozpolcenost ortodoxie a slabé postavení Byzance, které bylo umocněno právě důsledky čtvrté křížové výpravy, usnadnilo osmanským Turkům ovládnutí Anatolie, Balkánu a nakonec také samotné Konstantinopole.\n\nOsm set let po čtvrté křížové výpravě papež Jan Pavel II. dvakrát vyjádřil lítost nad jejími následky. Roku 2001 napsal athénskému arcibiskupovi Christodoulovi: \"„Je tragické, že útočníci, vyslaní zabezpečit přístup křesťanům do Svaté země, se obrátili proti svým bratrům ve víře. Fakt, že to byli latinští křesťané, naplňuje katolíky zármutkem.“\" V roce 2004, 800 let po dobytí Konstantinopole, ekumenický patriarcha a arcibiskup konstantinopolský Bartoloměj I. navštívil Vatikán a papež Jan Pavel II. při té příležitosti prohlásil: \"„Jak bychom i my nemohli po osmi stech letech cítit bolest a odpor.“\" Tato slova byla vykládána jako slova omluvy řecké ortodoxní církvi za strašný masakr, způsobený bojovníky čtvrté křížové výpravy. V dubnu téhož roku, při osmistém výročí dobytí Konstantinopole, patriarcha Bartoloměj I. omluvu oficiálně přijal. \"„Duch usmíření je silnější než nenávisti,“\" prohlásil Bartoloměj I. během liturgie, doprovázen lyonským arcibiskupem Philippem Barbarinem. \"„Přijali jsme s vděčností a úctou Vaše srdečné gesto za tragické události čtvrté křížové výpravy. Je skutečností, že byl zde před osmi sty lety spáchán zločin,“\" přijal Bartoloměj I. o velikonocích 2004 papežovu omluvu. \"„Duch usmíření ze vzkříšení... podněcuje nás k usmíření našich církví.“\"\n\n\n\n"}
{"id": "58857", "url": "https://cs.wikipedia.org/wiki?curid=58857", "title": "Petr Zenkl", "text": "Petr Zenkl\n\nPetr Zenkl (13. června 1884 Tábor – 2. nebo 3. listopadu 1975, Raleigh, Severní Karolína, USA) byl český a československý politik, primátor města Prahy (duben 1937 – únor 1939 a 1945–1946), předseda národně socialistické strany (1945–1948), místopředseda čs. vlády (1946–1948), po únoru 1948 exilový politik a předseda Rady svobodného Československa (1949–1974).\n\nNarodil se jako osmý syn (z deseti chlapců a z jedenácti sourozenců) živnostníka – původně samostatného krejčího, později obchodníka se střižním a jiným zbožím. Všechny děti musely pomáhat v obchodě a usilovat o to, aby co nejdříve vydělávaly. Otec byl českým vlastencem, a proto jeho děti chodily do Sokola. Petr díky svému nadání urychleně vystudoval střední školu (osmileté reálné gymnázium v Táboře založené roku 1862) i Filozofickou fakultu Karlovy univerzity v Praze a již v roce 1907 se stává jedním z nejmladších doktorů filozofie. Při studiích v Táboře se devatenáctiletý Petr seznámil s dcerou svého učitele historie (Josefa Vycpálka) šestnáctiletou Pavlou, která se stala o šest let později (1909) jeho ženou.\n\nPo absolutoriu se Petr Zenkl věnoval učitelskému povolání. Odešel znovu do Prahy, kde vyučoval na Obchodní akademii v Praze, pak v obchodním odboru pražského Vysokého učení technického. Pak se vrátil do rodného Tábora učit na Vysoké škole zemědělské, ale pak byl povolán do Karlína na nově otevřenou Obchodní akademii. Jeho učitelské období je vymezeno roky 1907–1918.\n\nV roce 1909 přišel do Osvětového svazu, který v té době budoval místní osvětové organizace a lidové knihovny. O dva roky později byl Zenkl postaven do čela přednáškového odboru tohoto Osvětového svazu (předsedou tohoto odboru zůstal do roku 1928), organizoval přednášky, inicioval akce na podporu dobré knihy a potlačování knižního braku. V roce 1912 byl zvolen do Výboru Osvětového svazu (tuto funkci zastával do roku 1925). Tehdy dal podnět k vydávání vzdělávací četby, který vedl v roce 1914 k tomu, že Vilímkovo nakladatelství začalo vydávat pod Zenklovou redakcí svazky oblíbené levné vzdělávací četby edice \"Za vzděláváním\", jež zahrnovaly i četné přednášky Lidové školy Osvětového svazu. Zenkl redigoval tuto edici až k 112. svazku. Kromě toho se Zenkl účastnil na vydávání knih v nakladatelství Vesmír, kde založil a redigoval zejména knižnice \"ABC\" a \"Základy\".\n\nV březnu 1914 inicioval Petr Zenkl založení „Výboru pro oslavy Husovy“ a stal se jeho předsedou. Od záměru uspořádat oslavy k 500. výročí upálení Jana Husa jej neodradilo ani vypuknutí první světové války v červenci 1914. Svolal z Čech a Moravy vydělávací výbory k poradám o všenárodních Husových oslavách a dosáhl toho, že se oslavy uskutečnily a byly završeny velkolepou manifestací 4. července 1915 v pražském Obecním domě.\nV letech 1915–1916 se Zenkl ujal vedení přednáškových kurzů správné češtiny, aby takto pomáhal k udržení víry v budoucnost českého národa.\n\nPo vzniku Československé republiky se z Osvětového svazu stal „Masarykův lidovýchovný ústav“, který ve své vzpomínkové publikaci „Husova škola v našem národním odboji“ vydané roku 1922, zaznamenává mnohé Zenklovy projevy z tohoto období.\n\nNejpozději v roce 1913 se začal Petr Zenkl zajímat o komunální politiku v Karlíně, kde bydlil. Na místní radnici vládli představitelé Staročechů, kteří byli pokrokoví a měli smysl pro sociální otázky, ale v té době čeští voliči už neměli staročeskou stranu v oblibě. Proto uvítali Zenklovu iniciativu založit nestranický „Klub občanů karlínských“ a s jeho programem kandidovat do karlínského zastupitelstva. Obecními volbami v roce 1913 stal se Zenkl členem karlínského zastupitelstva a zahájil tak svou dráhu komunálního politika, jejíž další etapou byla funkce starosty města Karlína (od roku 1919), kterou zastával až do vzniku Velké Prahy (1. 1. 1922), kdy bylo k Praze připojeno 37 obcí s půl miliónem obyvatel, takže Velká Praha měla celkem 700 tisíc obyvatel.\n\nV roce 1923 byl pak Zenkl zvolen předsedou Ústředního sociálního sboru hlavního města Prahy. Dne 12. dubna 1926 schválilo Ústřední zastupitelstvo hl. m. Prahy návrh Petra Zenkla na vybudování Ústředních ústavů sociální péče v Krči. Již při oslavách 10. výročí republiky (1928) byl tento komplex sociální péče (na území rozlohy 30 ha s 21 budovami zabírajícími 40 000 m zastavěné plochy, s kapacitou pro 3000 osob), nazvaný Masarykovy domovy, předán veřejnosti a 13. května 1929 přijaly tyto domovy první chovance.\n\nPo 24 letech úspěšného působení na karlínské a pražské radnici byl Petr Zenkl, jako člen městské rady, povolán v roce 1937 na primátorský stolec, aby vystřídal svého úspěšného a oblíbeného předchůdce dr. Karla Baxu. Jeden z prvních jeho primátorských úkolů byl smutný – vést delegaci města Prahy v průvodu při pohřbu prezidenta T. G. Masaryka 21. září 1937. Ani další primátorování nebylo příliš radostné – o rok později přišla Mnichovská dohoda (září 1938) a nakonec rozpuštění městského zastupitelstva Zemským úřadem 24. února 1939, čímž bylo Zenklovo primátorování na dlouhá léta přerušeno.\n\nPro Petra Zenkla přišlo gestapo v rámci akce Albrecht der Erste do bytu hned v první den druhé světové války – 1. září 1939, ale nezastihlo jej doma. Našlo jej však v kanceláři Ústřední sociální pojišťovny, kde mu dva agenti gestapa řekli, aby se s nimi šel projít – například na Pankrác – s tím, že domů (ženě) telefonovat nemusí, neboť se mu dostane zvláštní ochrany. Na Pankráci byl pak Zenkl zařazen do transportu do Dachau, společně se svými známými Peroutkou, Chytilem, Sychravou, autorem pamětí \"Záznamy z Buchenwaldu\" (Praha, 1945), a dalšími. Po třech týdnech v Dachau byli přestěhováni do koncentračního tábora Buchenwald.\n\nVnitřní správu tábora v Buchenwaldu strhli na sebe komunističtí vězni, kteří byli proti Zenklovi zaujati pro jeho protikomunistické postoje z doby předválečné. Když se díky postupu americké armády přiblížilo osvobození tábora, dostal velitel koncentráku strach, aby mezi vězni nevypuklo povstání, a proto se rozhodl popravit pro výstrahu několik desítek vybraných vězňů. Dne 5. dubna 1945 vyzvaly táborové ampliony 46 vězňů různých národností, aby se (neprodleně) dostavili do politické sekce tábora. Mezi předvolanými byl jako jediný Čech – Petr Zenkl. Vězňové nechtěli předvolané vydat, pokud se předvolaní sami postarají o svůj úkryt v táboře. Komunističtí táboroví funkcionáři ukryli své oblíbence v kuchyních, skladištích či v nemocnici, avšak Zenkla ukrýt odmítli – snad proto, že situaci pochopili jako možná poslední příležitost, jak se skalního demokrata Zenkla zbavit. Zenkl však našel pomoc u vězňů označených zeleným trojúhelníkem – u zločinců mnohokrát trestaných za opravdu kriminální delikty. Znali Zenkla z tábora jako člověka, který byl pověřen táborovou samosprávou, aby kontroloval čistotu jejich těl s ohledem na odvrácení rizika tyfové epidemie, a protože se k nim choval laskavě, oplatili mu to poskytnutím azylu pod podlahou svého bloku. Další dny strávil Zenkl v tyfovém baráku, kam se bál každý vkročit, a pak střídavě v kanalizační rouře a ve psí boudě.\n\nDruhý den poté, kdy armáda generála Pattona osvobodila Buchenwald, varoval Zenkla rozhlasový americký komentátor Edward R. Murrow, že je jeho život ještě nyní ohrožen, protože čeští komunisté by neradi viděli jeho návrat do Prahy. Zenkl proto chtěl využít nabídky francouzských spoluvězňů, kteří jej chtěli vzít s sebou do Štrasburku, ale i tuto možnost komunisté přímým zásahem zmařili. Nakonec Zenkl unikl z obvodu tábora tajně a pracně se dostal k americkému vojenskému stanovišti, které pohotově zařídilo jeho odlet do Frankfurtu, odkud pokračoval do Paříže a do Londýna.\n\nV Londýně (ještě před koncem války) prosazoval, aby československé zahraniční jednotky byly co nejrychleji nasazeny doma a pomohly tak ohrožené Praze. Rovněž žádal, aby americká armáda, rozložená na jihozápad od Plzně, spěchala do Prahy. V té době se také v Londýně dozvěděl, že v Praze byl 5. května 1945 dosazen na jím opuštěný primátorský stolec jeho předválečný odpůrce, komunista Václav Vacek. Také se dozvěděl, že jej Revoluční výbor Čs. strany národně socialistické (ČSNS) zvolil na svém tajném zasedání (25. dubna 1945 v budově Melantrichu v Praze) předsedou ČSNS, a to na návrh Fráni Zemínové.\n\nOd srpna 1945 uvolnil Václav Vacek křeslo pražského primátora, aby na něj opět usedl Petr Zenkl – muž, který toto místo s příchodem německých okupantů v roce 1939 musel opustit. Praha byla v té době polepená portréty Stalina, všude vlály rudé vlajky a prapory, v parcích byly vysázeny z květin pěticípé hvězdy, výhled v ulicích byl omezen mohutnými transparenty s komunistickými hesly. Rozhlas, divadla i biografy sloužily komunistické propagandě. Ulice a náměstí byly pojmenovány po komunistech. Sovětské a komunistické instituce dostaly od města k dispozici místnosti, byty i celé domy. Primátor Vacek věnoval například maršálovi Koněvovi vilu, která mu nejen nikdy (osobně) nepatřila, ale nepatřila dokonce ani městu Praze. Za dobu své vlády na pražské radnici usadili komunisté do všech městských úřadů výlučně jen komunisty, a to bez ohledu na kvalifikaci a schopnosti, aby si pro budoucnost zajistili, že úřednický aparát bude jejich „revoluční“ útoky na demokracii podporovat. Do května 1946 se Zenklovi jako primátorovi podařilo jakž takž nastolovat opět na radnici pořádek a čelit „revolučním“ křivdám. Pak proběhly parlamentní volby, kdy opustil funkci primátora, aby se stal prvním místopředsedou československé vlády. 30. září 1946 se zastupitelstvo hl. m. Prahy se svým bývalým primátorem rozloučilo slavnostním zasedáním ve Smetanově síni Obecního domu, při kterém udělilo Petrovi Zenklovi diplom čestného občanství.\n\nV parlamentních volbách 26. května 1946 Čs. strana národně socialistická (ČSNS) umístila jako druhá (po KSČ) a získala ve vládě, jejímž předsedou se stal Klement Gottwald, křeslo prvního místopředsedy vlády (pro Petra Zenkla jako předsedu druhé nejsilnější strany) a další tři ministerská křesla pro Prokopa Drtinu, Huberta Ripku a Jaroslava Stránského.\n\nPředsedou národně socialistické strany byl znovu zvolen 2. března 1947 na XIV. sjezdu této strany, kterého se zúčastnily tři tisíce delegátů. V letech 1945–1946 byl Zenkl také poslancem Prozatímního Národního shromáždění za národní socialisty. V parlamentu setrval do parlamentních voleb v roce 1946 a po nich se do zákonodárného sboru vrátil, nyní jako poslanec Ústavodárného Národního shromáždění za národní socialisty. Zde zasedal do 26. února 1948, kdy rezignoval a jeho poslanecké křeslo zaujal Rudolf Morávek.\n\nV únoru 1948 podal společně s dalšími nekomunistickými ministry demisi, aby přiměl komunistického ministra vnitra Noska ke zrušení neústavních kroků, které Nosek v resortu prováděl. Po komunistickém únorovém puči byl pod nepřetržitým dozorem StB, přesto se mu v srpnu 1948 podařilo i s manželkou uprchnout na Západ. V následujících letech se stal hlavou československého politického exilu (v letech 1949–1974 byl předsedou exilové Rady svobodného Československa se sídlem ve Washingtonu, D. C. a také předsedou exilové ČSNS).\n\nUž za necelé tři roky po jeho emigraci – při pohřbu tří funkcionářů zastřelených v rámci „případu Babice“, odehrávajícím se v Moravských Budějovicích v červenci 1951 – o něm tehdejší ministr informací a osvěty Václav Kopecký hovořil takto: \"„Ano, oni, cizáčtí imperialističtí nepřátelé republiky a jejich spřeženci a pomocníci jsou vrahy bestiálně zabitých babických občanů. A vrahy jsou českoslovenští reakční emigranti, bídní Zenklové, Procházkové, Majerové, Peroutkové a podobní (...).“\"\n\nPetr Zenkl a jiní národní socialisté, kteří zemřeli v emigraci, jsou pohřbeni ve fiktivním hrobě Milady Horákové na Vyšehradském hřbitově v Praze (č. 6A-1). Spolu se Zenklem např. Otakar Machotka (sociolog, čs. politik, účastník protinacistického odboje), prof. Vladimír Krajina (politik), Růžena Pelantová (politička, po druhé světové válce předsedkyně Společnosti československo-amerického přátelství).\n\n28. října 1991 udělil prezident republiky Václav Havel dr. Petru Zenklovi in memoriam Řád Tomáše Garrigua Masaryka II. třídy za zásluhy o demokracii a lidská práva.\n\nV Praze 8 je po něm pojmenována významná ulice, vedoucí z libeňské Palmovky až do Kobylis.\n\n\n\n"}
{"id": "58858", "url": "https://cs.wikipedia.org/wiki?curid=58858", "title": "Kvark", "text": "Kvark\n\nKvarky jsou podle standardního modelu částicové fyziky elementární částice, ze kterých se skládají hadrony (tedy například protony a neutrony).\n\nTyto částice mají spin ½ , což znamená, že se jedná o fermiony. Dle standardního modelu částicové fyziky nemají kvarky vnitřní strukturu a jsou spolu s leptony a kalibračními bosony „nejmenší“ známé částice, ze kterých se skládá hmota. Baryony (například proton) se skládají ze tří kvarků, mezony (například pion) se skládají z jednoho kvarku a z jednoho antikvarku.\n\nTeoreticky byly předpovězené roku 1964 Murray Gell-Mannem (a nezávisle na něm i Georgem Zweigem) ve snaze vysvětlit vlastnosti tehdy známých částic, za což roku 1969 dostal Nobelovu cenu za fyziku. Pozdější objevy dalších částic si vyžádaly zavedení dodatečných tří kvarků. V současné době tedy známe šest druhů kvarků.\n\nKvarková struktura byla teoreticky předpovězena nezávisle na sobě M. Gell-Mannem a G. Zweigem v roce 1964. O pět let později došlo k potvrzení na lineárním urychlovači SLAC ve Stanfordu při rozptylových experimentech s protony.\n\nKvarky, které nejsou pozorovány přímo, byly dlouho považovány za teoretický nástroj umožňující objasnit chování hadronů a mezonů. Dnes jsou však již chápány jako reálné částice, přestože je lze teoreticky popsat i jako kvazičástice.\n\nNázev kvark pochází z knihy Finnegans Wake (česky \"Plačky nad Finneganem\") od autora Jamese Joyce. Slovo kvark i jednotlivé názvy pochází od Gell-Manna, který k nim nakreslil i ilustrační obrázky.\n\nJiž v roce 1974 se objevily první modely počítající s tím, že kvarky se skládají z dalších menších částic, tzv. preonů. Dodnes však pro tyto teorie neexistuje jediná experimentální indicie, kvarky se chovají jako bodové až do rozměrů řádově 10 metru a tam je i hranice současných experimentálních možností. Také teoretické koncepty rozpracovávané v současnosti se od preonových teorií liší a potenciální nebodovost kvarků řeší nejčastěji pomocí strun.\n\nKvarky jsou jediné elementární částice, které podléhají všem známým základním interakcím.\n\nKvarky nelze při nízkých energiích pozorovat jako volné částice (to je důsledek tzv. \"asymptotické volnosti\"), ale pouze prostřednictvím rozptylových experimentů a na základě symetrií ve vlastnostech pozorovaných hadronů.\n\nVysoce energetická srážka hadronů však může způsobit jejich „roztavení“ a vznik tzv. kvark-gluonového plazmatu. V něm se kvarky mohou pohybovat volně. Tento stav hmoty měl být ve vesmíru 20–30 mikrosekund po Velkém třesku a lze jej na extrémně krátkou dobu vytvořit v částicovém urychlovači.\n\nKvarky se řadí k fermionům se spinem ½ a baryonovým číslem ⅓.\n\nKe každému kvarku existuje příslušná antičástice – antikvark.\n\nKvarky se rozdělují na šest tzv. vůní.\n\nElektrický náboj, izospin, podivnost, půvab, krása a pravda představují kvantová čísla kvarku.\n\nKvarky řadíme do generací neboli \"rodin\" (podobně jako leptony). \"První generaci\" tvoří kvarky \"u\" a \"d\" (tj. \"nahoru\" a \"dolů\"), \"druhou generaci\" tvoří kvarky \"s\" a \"c\" (tj. \"podivný\" a \"půvabný\") a \"třetí generaci\" tvoří kvarky \"b\" a \"t\" (tj. \"spodní\" a \"svrchní\").\n\nKaždý z kvarků se navíc může vyskytnout ve třech barvách, jimž přiřazujeme hodnoty \"červená\", \"zelená\" nebo \"modrá\". Barvy slouží pouze k určitému označení a představují jistý druh náboje (tzv. barevný náboj). Kvarky však ve skutečnosti v žádném případě nemají žádnou barvu, protože jsou mnohem menší než vlnová délka viditelného světla. Barva má v tomto případě podobný význam jako např. elektrický náboj.\n\nZe tří valenčních kvarků se skládá baryon, a to tak, že každý kvark má jinou barvu, tzn. výsledný baryon je bezbarvý. Baryon tedy může mít hodnotu podivnosti až o velikosti 3. Z kvarku a antikvarku stejné barvy vznikají mezony. Barvy kvarků v mezonu se mění, přičemž pravděpodobnost zachycení kterékoli ze tří barev je stejná, tzn. při sledování mezonu v určitém časovém intervalu se mezon také jeví jako bezbarvý.\n\nKvarky jsou v hadronech vzájemně vázány prostřednictvím gluonů. Jejich vliv na vlastnosti částic je větší, než se dříve předpokládalo.\n\n\nJako exotické hadrony se označují nově objevené složené částice:\n\nMezi exotické hadrony, tedy silně interagující složené částice, se dále řadí i hypotetické částice obsahující kvarky nebo vázané gluonové komplexy:\n\nNeúspěšné bylo dosud také hledání částic složených z leptonů a kvarků jako jedné třídy leptokvarků, hypotetických částic s nenulovým baryonovým i leptonovým číslem.\n\n\n"}
{"id": "58859", "url": "https://cs.wikipedia.org/wiki?curid=58859", "title": "Mehedinți (župa)", "text": "Mehedinți (župa)\n\nMehedinți je rumunská župa ležící v nejzápadnějším cípu Valašska a zároveň v rumunském Banátu, jejím hlavním městem je Drobeta-Turnu Severin.\n\nŽupa hraničí na jihu se Srbskem a Bulharskem, na východě s župami Gorj a Dolj a na severozápadě s župou Caraș-Severin. Jižní hranice je přirozená a tvoří jí řeka Dunaj. Ten ve svém okolí vytvořil velikou a úrodnou nížinu, protékají jí i další řeky (např. Montru). Sever a západ území vyplňují Karpaty, dosahující nadmořské výšky až 1 500 m, a zasahují až těsně k Dunaji. Ten jimi protéká v úzkém údolí známém jako Železná vrata (rumunsky \"Porțile de Fier\"). Veletok je zde spoután velikou hydroelektrárnou, ležící u hlavního města Drobeta-Turnu Severin a její jezero zasahuje až téměř k Bělehradu. V horách se těží uhlí a měď, na březích řeky je rozšířené loďařství a strojírenství; ve městech pak papírenství. Na jihu župy se dobře daří vinařství a zemědělství.\n\n\nV této župě leží i česká vesnice Eibentál (ostatní české vesnice v rumunském Banátu leží v župě Caraș-Severin).\n\n"}
{"id": "58861", "url": "https://cs.wikipedia.org/wiki?curid=58861", "title": "Iberoamerika", "text": "Iberoamerika\n\nNeúřední název Iberoamerika se používá pro španělsky a portugalsky mluvící země Střední Ameriky a Jižní Ameriky. Země Latinské Ameriky, kde se mluví španělsky se označují souhrnně jako Hispanoamerika. Brazílie, kde se mluví portugalsky, se označuje jako Lusoamerika.\n\nTermín Latinská Amerika klade důraz na skutečnost, že se v těchto zemích mluví románskými, tedy z latiny vzniknuvšími, jazyky (španělsky, portugalsky a francouzsky). Naproti tomu pojem Iberoamerika zdůrazňuje, že z části jsou její obyvatelé potomci přistěhovalců z Iberského poloostrova, tedy dnešního Španělska a Portugalska. \n\nŠpanělsko a Portugalsko jsou často označovány i jako mateřské země iberoamerických států, přičemž se vyzdvihují i tradiční úzké vztahy v kulturní, politické i hospodářské oblasti.\n\nPojem používá například v názvu Organizace iberoamerických států pro vzdělání, vědu a kulturu.\n"}
{"id": "58864", "url": "https://cs.wikipedia.org/wiki?curid=58864", "title": "Krajinný ráz", "text": "Krajinný ráz\n\nKrajinný ráz je zejména přírodní, kulturní a historická charakteristika určitého místa či oblasti. Je chráněn před znehodnocením, tj. činností snižující jeho estetickou a přírodní hodnotu. Je definován rysy a znaky, které tvoří jeho jedinečnost a odlišnost, např. morfologií terénu, charakterem vodních toků a ploch, vegetačním krytem a osídlením. Krajinný ráz je souhrnem příznačných znaků, vlastností, jevů a hodnot určité krajiny vytvářejících její celkový charakter. Charakter krajiny vždy utváří dějinné souvislosti v přírodním rámci.\n\nKrajina vytváří každé území a podle uspořádání znaků, které ji vytváří, jejich vztahů a měřítka, lze rozlišit mnoho typů krajiny. Za základní typy můžeme považovat krajinu přírodní a krajinu kulturní. Přírodní krajinu utváří především znaky přírodní povahy, civilizační vliv zde není vůbec patrný nebo je výhradně podřízený přírodním podmínkám. Kulturní krajina je naopak vytvářena činností člověka.\n\nKrajinný typ se od jiného liší svou geografickou polohou, přírodními podmínkami a přítomností specifických znaků lidské civilizace. Zatímco typy přírodní krajiny utváří konkrétní přírodní podmínky spjaté s danou částí zemského povrchu s charakteristickým reliéfem a souborem funkčně propojených ekosystémů, kulturní krajina je utvářena činností člověka odehrávající se v historickém kontextu, jenž je povětšinou datován k období kolonizace daného územního prostoru.\n\nKrajina převážné části Evropy je po staletí utvářena člověkem a je tedy převážně krajinou kulturní. Podle převažujícího způsobu využití krajiny, uspořádání ploch a plošek, způsobu a struktury osídlení lze kulturní krajiny dělit na typy kulturní krajiny. Každý z těchto typů tvoří specifický ráz krajiny (charakter). Ráz krajiny patří k důležitým hodnotám spoluvytvářejícím identitu národa.\n\nOchrana krajinného rázu spočívá v ochraně pozitivních znaků určité charakteristiky a v eliminaci negativního projevu znaků, které jsou obecně vnímány jako nepřijatelné a rušivé. Za tímto účelem se provádí hodnocení, jehož cílem je:\nMateriál hodnocení pak slouží orgánům státní správy na úseku ochrany přírody a krajiny k rozhodování.\n\nKrajinný ráz po právní stránce je v současné době upraven zákonem o ochraně přírody a krajiny č. 114/1992 Sb.(§ 12), určité průniky obsahují i jiné právní normy, zejména zákon o státní památkové péči či stavební zákon. Není pravdou, že § 12 zákona č. 114/1992 pojem krajinný ráz definuje (pouze přibližuje jeho obsah a stanoví jeho ochranu). Věcný obsah tohoto pojmu je však odkázán na odborné disciplíny, jež však pohříchu neustále tendují jeho náplň vykládat z pozice právní normy. Historicky je však právní ochrana spjata se zřizováním národních parků a přírodních rezervací již v 19. století (např. v USA, ale i třeba rezervace u nás - Boubín aj.) k ochraně přírodní krajiny. Zároveň však od počátku 20. století jsou vydávány zákony k ochraně krajinného rázu v obcích, tedy v zastavěných územích. Na našem území tuto ochranu poskytovaly stavební řády (§ 34 st.ř. pro Prahu, resp. § 36 st.ř. pro království české) - k tomu článek \"Ráz obcí chráněn správním soudem\" v Kráse našeho domova 1912 (str. 16) s právní větou: \"Z příčin znešvaření okolí lze zakázati zastavování pozemkových parcel vůbec, a z týchž příčin i stavby vysokých budov\". Právní pojem krajinný ráz výslovně používá např. zákon přídělový č. 20/1920 Sb (§ 18), ale třeba také zákon lesní č. 166/1960 Sb., zde i jinde souběžně s pojmy jako jsou \"přírodní krásy\", \"estetický rámec krajiny\"; zatímco v oblasti stavebního práva v evropských právních předpisech - zejména v německy mluvících státech (Německo, Švýcarsko) - byly přijímány zákony proti \"znešvařování osad a krajinářsky vynikajících okrsků\" (Prusko 1907). Sledováním právního dění i teorií krajinného rázu se zabýval časopis Krása našeho domova. \n\nZ mezinárodních současných dokumentů právní povahy je třeba poukázat na evropskou Úmluvu o krajině, ale třeba i na Úmluvu o ochraně architektonického dědictví Evropy, nebo i Úmluvu o ochraně světového a kulturního dědictví (UNESCO). Z nového znění českého překladu evropské Úmluvy o krajině, zveřejněného pod č. 12/2017 Sb.m.s. s účinností od 10. 2. 2017, je zřejmé, že právě tento dokument je zásadním podkladem pro ochranu krajiny a krajinného rázu. Zpřesnila se zejména její definice krajiny: \"\"krajina\" znamená část území, tak jak je vnímána lidmi, jejíž charakter je výsledkem činnosti a vzájemného působení přírodních a/nebo lidských faktorů.\" Pokud si smluvní strany nevyhradí něco jiného, se Úmluva \"vztahuje na celé území smluvních stran a pokrývá přírodní, venkovské, městské a příměstské oblasti. Zahrnuje pevninu, vnitrozemské vodní plochy a mořské oblasti. Týká se jak krajin, které mohou být považovány za pozoruhodné, tak krajin běžných a narušených.\"\n\n\n\n"}
{"id": "58866", "url": "https://cs.wikipedia.org/wiki?curid=58866", "title": "Kamenice nad Lipou", "text": "Kamenice nad Lipou\n\nKamenice nad Lipou () je město v okrese Pelhřimov. Nachází se na Českomoravské vrchovině při řece Kamenici, na trase turisticky atraktivní úzkokolejky Obrataň - Jindřichův Hradec vlastněné a provozované společností Jindřichohradecké místní dráhy. Historické jádro města je městskou památkovou zónou. Žije zde obyvatel.\n\nPředpokládaný vznik města jako osady při hradu je kladen na počátek 13. století. Roku 1248 zřejmě došlo zasazení památné lípy, ale první písemné doklady o městě, které jej dokládají jako město poddanské, jsou až z roku 1267. Prvními doloženými majiteli kamenického panství pak byli příslušníci rodu Benešoviců (1312–1389), z nich vynikl Dobeš z Bechyně, věrný straník královny Elišky a rádce jejího syna krále Karla IV., který postavil na vrchu Bradlo kapli sv. Máří Magdaleny a zřídil při ní poustevnu. Poslední členem rodu Benešovců a majitelek panství byl Zbyněk, synovec jihočeského myslitele Tomáše ze Štítného. Roku 1397 začal na Kamenicku působit Jan Sezima z Ústí, který na přímluvu své manželky Anny z Mochova, ctitelky Kalicha, poskytl útulek na svém Kozím Hrádku Janu Husovi. Po skončení husitských válek král Zikmund zapsal kamenické panství Janu mladšímu z Ústí.\n\nMezi roky 1452(?) až 1466 byla Kamenice ve vlastnictví Jindřicha ze Stráže, nejvyššího hofmistra království Českého (od roku 1458). Kameničtí občané tehdy získali práva, v jejichž celku jsou pravděpodobně obsažena také starší práva táborská (1462). Kamenici získal Jindřich pravděpodobně jako dědictví po svém příbuzném Janovi z Ústí na Kamenici, jejich příbuzenský vztah je ale nejasný. Jindřich sám hovoří o Janu Ústském jako o svém strýci (tento výraz ovšem nelze chápat v dnešním slova smyslu). Mezi roky 1476–1497 pak šlo o vládu Jana ze Šelmberka, nejvyššího kancléře Českého království, a kameničtí občané opět získali řadu výsad a práv. Poté byla Kamenice prodána Leskovcům, kteří zde pobývali až do roku 1545, kdy se po dědických sporech a rozdělení panství stali pány města na 76 let Malovcové. Jan Malovec přestavěl v letech 1580–1583 dosavadní hrad na renesanční zámek.\n\nV období stavovského povstání se díky sňatku s Annou Magalenou Malovcovou stal majitelem panství Zikmund Matěj Vencelík z Vrchovišť, hejtman Bechyňského kraje, který se zúčastnil stavovského povstání proti Ferdinandovi II. Proto mu byl roku 1622 veškerý majetek zabaven a panství o rok později koupil Jindřich Paradies z Escheide, původem Španěl. Sedmdesátiletá vláda Paradiesů byla vládou utlačovatelů, Kameničtí přišli téměř o všechny výsady a práva získaná od dřívějších majitelů a tím i o hlavní zdroje příjmů (např. vaření piva). Poslední z Paradiesů Martin de La Saga dosáhl dokonce vymazání těchto výsad ze zemských desk. Své spory s poddanými vyřešil prodejem Kamenice Hartigům a Kamenickým se pak ve sporu s Esaiášem z Hartigů se roku 1695 dostalo odpuštění císařským patentem zvaným \"Pardon\", kterým jim císař odpustil a vrátil jim jejich práva.\n\nRoku 1740 se panství se ujala hraběnka Marie Terezie z Golčů, rozená Hartigová. V roce 1758 nechala malovat obraz pro hlavní oltář v kostele Všech svatých, dále roku 1759 provedla větší oprava zámku na jeho jižní straně a současně nechala zřídit kašnu před pivovarem. V roce 1765 byla na náměstí postavena socha sv. Václava a na vrchu Melíšku, kde se mezi lety 1720–1736 kopala stříbrná ruda, postavena křížová cesta.\n\nPo pánech Vratislavu z Mitrovic a Ubellim pak koupil zámek jeho správce Jan Nádherný, zakladatel železodílen (hamrů). Za něho byla stavěna nová radnice. V roce1805 Jan Nádherný prodal Kamenici hraběti Františku Sickingenovi, který ji o rok později prodal měšťanu Janu Rilkemu (příbuzný básníka Rilkeho), který ji držel až do roku 1811. Dalším významnějším majitelem byl hrabě Rey, který Kamenici získal roku 1821 a který postavil novou školu a vysázel břízy podél silnice směrem k Bradlu. Posledními majiteli města Kamenice byla rodina vídeňského bankéře Jana Jindřicha Geymüllera. Nová vrchnost dala přestavět zámek a o město se velmi dobře starala. Jan Jindřich Geymüller-Falkner (1781–1848) ji roku 1835 předal svému bratranci Jakubu Rudolfovi (1813–1896, otec Jakuba, Jan Jindřich Geymüller 1754–1824).\n\nZ hlediska hospodářského vývoje je nutné uvést, že v roce 1839 byla v jednom z křídel zámku zřízena dílna na krumplování vlny, kde bylo zaměstnáno 200 až 230 dělníků, ale už roku 1842 dílna zanikla. Později byla v roce 1875 ve Včelničce založena Antonínem Rücklem (4. 12. 1840 Ostrov-Cyránov, okres Kutná Hora – 13. 11. 1930 Nová Huť pod Nižborem) sklárna. Roku 1906 byla do provozu dána úzkokolejná trať vedoucí z Obrataně přes Kamenici nad Lipou do Jindřichova Hradce, která měla zajistit rozvoj kraje a spojení města se světem. Roku 1923 se zámku ujal Richard Rudolf Geymüller (1894–1965) a spravoval ho až do roku 1945, kdy mu byl majetek vyvlastněn. Po konfiskací kamenického zámku zde došlo v roce 1946 ke zřízení dětské ozdravovny. V roce 1960 byl zrušen okres Kamenice nad Lipou.\n\nKamenice nad Lipou má osm části, které leží na dvou katastrálních územích (všechny kromě Pravíkova na k. ú. \"Kamenice nad Lipou\"):\n\n\n\n\n\n\n\n"}
{"id": "58870", "url": "https://cs.wikipedia.org/wiki?curid=58870", "title": "Gornji Vakuf", "text": "Gornji Vakuf\n\nGornji Vakuf ( ) je město v Bosně a Hercegovině, ve Středobosenském kantonu. Žije zde asi 5344 obyvatel.\n\nMěsto se nachází mezi městy Bugojno, Prozor a Jablanica, leží na řece Vrbas. V roce 1991 tu žilo 5349 obyvatel, z nichž bylo 61 % Bosňáků, 34 % Chorvatů, 2 % Jugoslávců, 1 % Srbů a zbylé 1 % tvořili příslušníci dalších národností. Po občanské válce v Jugoslávii v 90. letech a podepsání Daytonské smlouvy se tak město s bosňáckou většinou stalo součástí Federace Bosny a Hercegoviny.\n\nGornji Vakuf se stal městečkem na konci 16. století. Už jeho vlastní název připomíná skutečnost, že vznikl za přispění tehdejších vakufských nadací a organizací, které byly v tehdejší osmanské Bosně rozšířené.\n\nVakufské instituce zajistily fungování základních objektů pro muslimy; kolem prvních významných budov (mešity, mekteby, sahat-kula, medresa atp.) se později vybudovaly domy i tržiště. Mehmed-beg Stočanin zde nechal vybudovat v roce 1592 právě první mešitu (tehdy to byl symbolický rok 1000 po hidžře)\n\nRozvoj islámu zbrzdila změna vlády na konci 19. století, kdy se Gornji Vakuf spolu s celou tehdejší Bosnou a Hercegovinou stal součástí Rakousko-Uherska. Tehdy začala významná těžba surovin v okolí města; přírodní bohatství bylo vyváženo do průmyslových center monarchie.\n\nV první i druhé světové válce zažil Gornji Vakuf krušné časy. Město ničily boje, ale i požáry. Nakonec bylo osvobozeno partyzány při bojové operaci 12. července 1942. Tehdy padlo ze strany osvoboditelů celkem 101 lidí; na hlavní gornjovakufské třídě jim byl vybudován památník.\n\nPo válce začal rozvoj jednak v okolí, tak i ve městě samotném. V období těsně před občanskou válkou a rozpadem SFRJ už patřila zdejší opčina ke středně rozvinutým. Strategická poloha města se však v nadcházejícím konfliktu pro něj stala osudná. 20. června 1992 jej napadly bosenskochorvatské síly, snažily se jej obsadit. Až do března 1993 bylo město v obležení, strategické objekty pak ostřelovány. Chorvati též město přejmenovali na Uskoplje; přestože se po ukončení bojů vrátil zpět původní název, ve jménu opčiny název Uskoplje zůstal a byl doplněn názvem historickým. Od roku 1995 spadá Gornji Vakuf pod Federaci Bosny a Hercegoviny.\n\n"}
{"id": "58872", "url": "https://cs.wikipedia.org/wiki?curid=58872", "title": "Establishment", "text": "Establishment\n\nEstablishment (angl.; ) je pojem, kterým se obvykle myslí tradiční (a obvykle konzervativní) vládnoucí třída společnosti či jiné struktury, které jí vládnou. Tento pojem se užívá spíše jako vyjádření určitého protestu a bývá proto většinou užíván negativně, hlavně kritiky západní společnosti.\n"}
{"id": "58874", "url": "https://cs.wikipedia.org/wiki?curid=58874", "title": "Giottova zvonice", "text": "Giottova zvonice\n\nGiottova zvonice (it. Campanile di Giotto) nacházející se v historické metropoli Toskánska Florencii, je jednou ze tří slavných italských zvonic. Tento umělecký skvost byl postaven v letech 1334–1359 jako součást katedrály Santa Maria del Fiore.\nHistorické centrum Florencie, včetně Giottovy zvonice, bylo roku 1982 zapsáno na Seznam světového dědictví UNESCO.\n\nRoku 1334 jmenovala městská rada ve Florencii architektem pro stavbu hradeb města malíře Giotta di Bondone. Giotto, jemuž se v té době již blížila sedmdesátka, byl tehdy všeobecně uznávaným umělcem v celé Itálii a vytvořil skutečnou školu svých žáků. Do Florencie, z jejíhož okolí pocházel, byl povolán, aby „\"práce, které se provádějí ve městě Florencii, byly provedeny co nejdokonaleji, což by nebylo možné, kdyby je nevedl vynikající a zkušený mistr. A protože v celém světe nelze najít lepšího, než je mistr Giotto di Bondone, budiž ve svém rodném městě zván Magnus Magister a jako takový také veřejně uznáván.“\" Tato funkce v sobě zahrnovala také dozor nad výstavbou nové městské katedrály Santa Reparata (1436 vysvěcena jako Santa Maria del Fiore).\n\nJeště v roce 1334 vypracoval Giotto projekt zvonice, takže její výstavba mohla být zahájena již 18. července téhož roku. Nedlouho nato odjel do Milána, kam ho povolal tamní vládce Azzo Visconti. V Miláně setrval až do roku 1336. Brzy po návratu do Florencie, 8. ledna 1337, zemřel a byl s úctou pochován v rozestavěném dómu. Po Giottově smrti vedli stavbu katedrály i kampanily Andrea Pisano a Francesco Talenti.\n\nZvonice byla vystavěna na čtvercovém základu, jehož strany měří 14 metrů. Její výška činí 84 metrů. Stěny kampanily jsou obložené barevným mramorem, jak bylo typické pro toskánskou gotickou architekturu. Vysoká věž je rozdělena do několika pásů. Dva nejspodnější pásy podezdívky (jak je patrné při zvětšení obrázku) jsou zdobeny kosočtvercovými a šestihrannými kachlovými reliéfy, jež jsou dílem Andrey Pisana (sochaře pisánské školy, který krátce předtím zhotovil nádherné bronzové dveře pro Baptisterium sv. Jana, jež se nachází naproti katedrále a zvonici) a Lucy della Robbia. Vyšší pás nad podezdívkou obsahuje výklenky se sochami, jejichž autorem je nejvýznamnější italský sochař 15. století Donatello (cyklus \"Proroci\") a další významní umělci. Originály reliéfů a soch byly nahrazeny kopiemi a jsou dnes uschovány v Muzeu dómu (Museo del´Opera dell Duomo). Ve vrchní části věže jsou tři patra s velkými okny gotického tvaru. Okenní výklenky se směrem nahoru zvětšují, a vytvářejí tak zdání lehkosti.\n\nGiottova kampanila je dílem ještě gotickým, nicméně některé její prvky, především výzdoba již \"„ohlašuje renesanci.“\"\n\n\n"}
