{"id": "49631", "url": "https://cs.wikipedia.org/wiki?curid=49631", "title": "Hugenoti", "text": "Hugenoti\n\nHugenoti (vyslov: \"igenoti\") byli francouzští protestanti zejména z 16. a 17. století, kteří svůj název získali (alespoň podle jedné z nejčastěji užívaných verzí) podle jména Huguese Besana, vůdce povstání v Ženevě. Hugenoti byli příznivci kalvinismu.\n\nBěhem většiny 16. století byli hugenoti ve Francii tvrdě pronásledováni. Byť roku 1561 byla jejich persekuce formálně ukončena královským Ediktem orleánským a o rok později (17. ledna 1562) toto potvrdil Edikt ze Saint-Germaine, ještě téhož roku vypukly dlouholeté náboženské války. Začaly 1. března 1562 masakrem hugenotů ve Wassy. V roce 1572 byly tisíce hugenotů pobity během Bartolomějské noci. Války se táhly až do roku 1598, kdy král Jindřich IV. vydal Edikt nantský, jenž zaručoval hugenotům plnou toleranci. Navzdory tomuto ediktu však za Ludvíka XIII. bylo v letech 1627–1628 obléháno a dobyto hugenotské město La Rochelle. Ludvík XIV. roku 1685 zrušil Edikt nantský Ediktem z Fontainebleau a hugenotské náboženství prohlásil za protiprávní, což vyvolalo ve Francii masovou vlnu emigrace do protestantských zemí Evropy, Ameriky a jižní Afriky. Edikt z Versailles, podepsaný Ludvíkem XVI. koncem roku 1787, obnovil platnost Ediktu nantského.\n\n"}
{"id": "49636", "url": "https://cs.wikipedia.org/wiki?curid=49636", "title": "Bítovany", "text": "Bítovany\n\nObec Bítovany leží spolu s místní částí Bítovánky na úpatí Českomoravské vrchoviny, v místech, kde končí Polabská nížina, 10 km jihovýchodně od města Chrudim. Žije zde  obyvatel.\n\nV kaňonovitém údolí řeky Holetínky, mezi Žumberkem a Bítovany, je chatová oblast \"V Dolích\". V jejím sousedství se nachází přírodní památka rybník Farář, s výjimečným výskytem kotvice plovoucí (po odbahnění rybníku v roce 1997 nebyl její výskyt pozorován, v roce 2009 byl ale opět potvrzen), a pískovcová enkláva \"V Syslích\". V obci u řeky pod rybníkem se nachází park, kde se nachází např. klokočí a jedlý kaštan. Území obce má zajímavou geologickou stavbu, na malém území se zde nacházejí žula, opuka a pískovec. V minulosti se zde těžila cihlářská hlína a pyrit a v blízkosti obce leží malé ložisko černého uhlí. V minulosti zde byly nacházeny též zkameněliny mořských živočichů.\n\nV místě brodu přes řeku Holetínku vzniklo osídlení už před naším letopočtem. Na kopci v obci byly nalezeny známky keltského hradiště. Obec vznikla patrně ve 12. století, prvními obyvateli pak byli lidé z okolí moravského hradu Bítov, který byl dobyt Přemyslovci. První písemná zmínka o obci pochází z roku 1347, kdy je její majitel uveden v soupisu Čech a Moravy. V roce 1350 je připomínán kostel \"sv. Bartoloměje\", původně gotický, později byl barokizován. Poslední úpravu regotizací provedl v letech 1881 až 83 architekt František Schmoranz starší. Barokní oltář kostela připomíná hornickou minulost v sousední Lukavici.\n\nBítovany byly mezi roky 1850 až 1905 přičleněny k obci Žumberk, poté šlo o samostatnou obec. Až do roku 1945 měly v čele starostu, poté do roku 1974 předsedu MNV. Mezi roky 1974 a 1990 se staly místní částí obce Zaječice, až poté se opět osamostatnily.\n\nData dalších důležitých událostí:\n\n\n\n"}
{"id": "49641", "url": "https://cs.wikipedia.org/wiki?curid=49641", "title": "Kosatka", "text": "Kosatka\n\nPojem kosatka je nejednoznačný a může mít následující významy:\n\n\n\n\n"}
{"id": "49643", "url": "https://cs.wikipedia.org/wiki?curid=49643", "title": "Univerzita Hradec Králové", "text": "Univerzita Hradec Králové\n\nUniverzita Hradec Králové (zkratka UHK, anglicky \"University of Hradec Králové\", latinsky \"Universitas Reginaegradecensis\") je veřejnou vysokou školou univerzitního typu a je jednou z nejvýznamnějších vzdělávacích a výzkumných institucí východočeského regionu. Vznikla roku 1992 jako \"Vysoká škola pedagogická v Hradci Králové\" (VŠP), roku 2000 se přejmenovala na Univerzitu Hradec Králové. Současným rektorem je od roku 2016 prof. Kamil Kuča. Sídlem školy je statutární město Hradec Králové.\n\nUniverzita je tvořena čtyřmi fakultami: Pedagogickou fakultou, Filozofickou fakultou, Fakultou informatiky a managementu a Přírodovědeckou fakultou.\n\nV současnosti studuje na univerzitě více než 9 tisíc studentů. Univerzita nabízí téměř 40 akreditovaných studijních programů a kolem 100 akreditovaných studijních oborů.\n\nPříprava budoucích učitelů má v Hradci Králové dlouhou tradici sahající až do roku 1775. Roku 1959 byl založen \"Pedagogický institut\", který připravoval studenty na výuku na obou stupních základní školy. V srpnu 1964 byla zřízena samostatná \"Pedagogická fakulta v Hradci Králové\" sloučením Pedagogických institutů v Hradci Králové a Pardubicích. Příprava na výuku žáků na všech stupních škol zde začala až po roce 1976 na základě vysokoškolské reformy.\n\nPo sametové revoluci se na školu vrátili někteří pracovníci ze šedesátých let a škola navázala mnohé zahraniční kontakty s jinými univerzitami. 1. července 1992 ze samostatné pedagogické fakulty vznikla nová vysoká škola s názvem \"Vysoká škola pedagogická v Hradci Králové\", 15. února 1993 přibyla další fakulta, Fakulta řízení a informační technologie, která se roku 2000 přejmenovala na Fakultu informatiky a managementu, a 1. září 2000 se název celé vysoké školy změnil na \"Univerzitu Hradec Králové\". 1. září 2005 zahájila činnost filozofická fakulta, a škola se tak stala třífakultní univerzitou. O pět let později, 1. září 2010, pak po transformaci pedagogické fakulty vznikla přírodovědecká fakulta. K 1. lednu 2011 vznikl Ústav sociální práce, nově zaštiťující sociální obory, vyučované dříve na pedagogické fakultě. 1. září 2017 se stal z Ústavu sociální práce UHK Ústav sociální práce Filozofické fakulty UHK.\n\nUž dříve přitom započala stavba nové budovy společné výuky (kampus Na Soutoku) poblíž soutoku Labe s Orlicí. Finanční náklady na tuto stavbu činily 250 milionů Kč a stavba probíhala v letech 1995–1997. V celostátní architektonické soutěži získala budova titul „Stavba roku 1998“. Objekt společné výuky doplnila na jaře roku 2008 dokončená moderní budova s celkovou investicí 360 mil. Kč, ve které sídlí Fakulta informatiky a managementu. V další fázi plánuje univerzita výstavbu budovy přírodovědných oborů a objektu humanitních oborů s laboratořemi, které doplní a uzavřou střed vznikajícího areálu.\n\nOd roku 2010 zavedla univerzita profesionální jednotný vizuální styl, který ji prezentuje jako moderní a dynamickou instituci.\n\n\nV současné době univerzitu tvoří čtyři hlavní součásti:\nDo 31. 8. 2017 fungoval samostatně i Ústav sociální práce (ÚSP), od 1. 9. 2017 je však začleněn pod Filozofickou fakultu.\n\n\nPři univerzitě dále působí:\n\n"}
{"id": "49647", "url": "https://cs.wikipedia.org/wiki?curid=49647", "title": "Madame de Pompadour", "text": "Madame de Pompadour\n\nJeanne-Antoinette Poisson, markýza de Pompadour (29. prosince 1721 – 15. dubna 1764) byla v letech 1745–1750 milenkou krále Ludvíka XV., ale i poté, co již s králem neudržovala milenecký poměr, byla stále jeho blízkou a důvěrnou přítelkyní, a to až do své smrti v roce 1764. Od svého sňatku v roce 1741 známá jako madame d'Etiolles. V roce 1745 jí francouzský král Ludvík XV. udělil titul markýza de Pompadour.\n\nDle úředních dokumentů byl jejím otcem pařížský měšťan Francois Poisson a matkou Luisa-Madelein La Motte (za skutečného otce je ale některými historiky považován finančník Charles-Francois Paul Le Normant de Tournehem). Otec Francois Poisson pocházel z chudé tkalcovské rodiny z kraje Haute-Marne, ale stal se z něj zdatný obchodník, zásobovatel francouzské armády a spolupracovník bratrů Pârisových. V roce 1718 se podruhé oženil a jeho manželkou se stala Luisa-Madelein La Motte, dcera obchodníka s obilím, který rovněž spolupracoval s vlivnými obchodníky bratry Pârisovými.\n\nAž do svatby se Luisa-Madelein živila jako tzv. \"une femme galante\" („společnice“ pro muže z vyšších společenských kruhů), ale bylo třeba chránit čest rodiny a tak se ji snažili co nejrychleji provdat. Manželství s Francoisem Poissonem z ní mělo učinit váženou ženu, ale ona se údajně i nadále věnovala své původní „kariéře“. Rodinné finanční poměry novomanželů byly den ode dne lepší a roku 1721 se narodila jejich první dcera Jeane-Antoinetta, budoucí madame de Pompadour. Vzdělání získala Jeane-Antoinetta v klášteře voršilek v Poissy, kam ji její otec umístil v době, kdy měl velké obavy z budoucnosti. Od roku 1727 byl totiž Francois Poisson stíhán jako dlužník a utekl do Německa, kde i nadále spolupracoval s bratry Pârisovými, což mu zajistilo živobytí. Do finančních těžkostí se ale dostala jeho žena, která s oběma dětmi, s Jeane-Antoinettou a jejím mladším bratrem Abelem Francoisem, zůstala ve Francii. Majetek rodiny zabavili věřitelé a bylo nutné propustit služebnictvo a přestěhovat se do levného bytu. Krize však netrvala dlouho. Manželem opuštěné Luise-Madelein přispěchal na pomoc její milenec a úspěšný finančník Charles-Francois Paul Le Normant de Tournehem (onen údajně skutečný otec malé Jeane-Antoinetty).\n\nKdyž se matčina finanční situace trochu zlepšila, vrátila se Jeane-Antoinetta z kláštera domů. Luisa-Madelein požádala o manželskou rozluku s Francoisem Poissonem, soud jí vyhověl a dokonce jí vrátil část zabaveného majetku bývalého manžela.\n\nCharles-Francois Paul Le Normant de Tournehem se postaral o další budoucnost Jeane-Antoinetty, která jej oslovovala „strýčku“. „Strýček“ de Tournehem zřejmě financoval její soukromou výuku. Učila se zpívat, hrát divadlo, hrát na hudební nástroje, tančit, intenzivně se vzdělávala v oblasti literatury, kterou po celý život milovala. Mladá a velmi krásná Jeane-Antoinetta Poisson se díky de Tournehemovi stala i pravidelnou návštěvnicí předních pařížských salonů, kde se setkala s nejvlivnějšími osobnostmi tehdejší kultury a umění. V roce 1736 se vrátil její otec z Německa a opět navázal s rodinou styky. Na další události už ale neměl žádný vliv. Charles-Francois Paul Le Normant de Tournehem se rozhodl provdat Jeane-Antoinettu Poisson za svého synovce Charlese-Guillauma d'Etiolles. Svatba proběhla 9. března 1741.\n\nSňatkem s Charlesem-Guillaumem d'Etiolles se měšťanská dcera Jeane-Antoinetta Poissonová stala příslušnicí nižší šlechty. Se svým manželem žila na panství Etiolles, které leželo na okraji královských hvozdů u Sénartu, v údolí Seiny. Finančně se o novomanžele postaral Charles-Francois Paul Le Normant de Tournehem, který ustanovil svého synovce a jeho manželku za své budoucí dědice. Přesně devět měsíců po svatbě se manželům narodil syn, který ale brzy zemřel. Další dítě se narodilo až roku 1744, byla to dcera Alexandrina. Mladá novomanželka Jeane-Antoinetta d'Etiolles vedla bohatý společenský život. Žila v Etiolles a v Paříži, navštěvovala divadla, chodila na plesy a večírky, hostila významné umělce i finančníky. Na svém venkovském sídle v Etiolles vybudovala zámecké divadlo a často v něm i účinkovala. Byla údajně výbornou herečkou a zpěvačkou.\n\nDo blízkosti krále Ludvíka XV. se mladá Jeane-Antoinetta d'Etiolles dostala několikrát, jelikož král v blízkosti jejího panství často lovil a zval pak šlechtu z blízkého okolí na krátká setkání v přírodě. Už během těchto setkání krále zaujala a v tomto zaujetí byl ještě podporován některými lidmi ze svého okolí, nejvíce asi svým komorníkem Binetem, který byl příbuzným Jeane-Antoinetty. Osudovou událostí se ale stala zřejmě až svatba králova syna na počátku roku 1745, kdy se během slavnostního plesu král a Jeane-Antoinetta poznali blíže. Události nabraly spád a už v dubnu roku 1745 byla Jeane-Antoinettě přidělena v královském paláci ve Versailles soukromá komnata. Každá žena, která se měla stát součástí královského dvora se ale musela nejprve podřídit formální proceduře a stát se dvorní dámou královny nebo některé z princezen. Podmínkou byla příslušnost k vyšší šlechtě. Charles-Francois Paul Le Normant de Tournehem tedy donutil na královo přání svého synovce, aby souhlasil s rozlukou manželství. Charles-Guillaum d´Etiolles byl v šoku, zuřil a vyhrožoval sebevraždou, ale nakonec se podvolil. Jeane-Antoinettě už nestálo nic v cestě. Král vykoupil tehdy uvolněný titul a jméno de Pompadour a od prince de Conti odkoupil i zámek Pompadour. Vše pak daroval své milence Jeane-Antoinettě.\n14. září 1745 byla Jeane-Antoinetta, nově markýza de Pompadour, konečně oficiálně představena u královského dvora. Královna ji přijala kupodivu velmi vlídně, ale během ceremoniálu došlo k drobnému problému, když za odcházející markýzou de Pompadour vyplázl králův syn jazyk, aby dal najevo svůj odpor k otcově milence. Za tento prohřešek se jí pak musel samozřejmě omluvit, což bylo pro hrdého dauphina dost potupné. Markýza de Pompadour žila od této chvíle ve velkém bytě ve druhém patře paláce ve Versailles. Nadále se věnovala svým oblíbeným činnostem, zpěvu, tanci, herectví a četbě, navštěvovala divadla a salóny. Vzdělávala se ale také v oblasti politiky, jelikož chtěla vědět vše o politickém systému ve své zemi a také o historii královského rodu svého královského milence. Postarala se také o své blízké. V první řadě o svou nemocnou matku, o otce, jehož jméno král očistil, zaplatil za něj dluhy a učinil z něj pana de Vandières et de Marigny, a především o Charlese-Francoise Paula Le Normant de Tournehem, který se stal na její přímluvu správcem královských budov. Nástupcem v této funkci se pak stal její bratr Abel Francois Poisson, z něhož se stal markýz de Marigny. Jeane-Antoinetta měla od počátku na krále velký vliv ve vnitropolitických otázkách. Vyhověla dlouholetým přátelům své rodiny, kterými byly obchodníci bratři Pârisové, a podařilo se jí přemluvit krále, aby zbavil funkce generálního kontrolora financí Philiberta Orryho.\n\nMarkýza de Pompadour se také snažila vycházet co nejlépe s královnou Marií Leszczyńskou a dokonce donutila krále, aby se ke své ženě choval ohleduplněji a více se jí věnoval. Královna a její děti přesto markýzou pohrdali a často jí dávali slušnou formou najevo, že není nic víc než cizoložnice a měšťanská dcera. Z jejího vlivu ale uniknout nemohli. Právě na popud neoblíbené markýzy de Pompadour a jejího spojence u dvora, Mořice Saského, se druhou dauphinovou manželkou stala Marie Josefa Saská.\n\nMarkýza de Pompadour získala za svůj život značné jmění. Kromě panství a zámku Pompadour jí král věnoval i zámeček Crécy v Normandii, na jehož zvelebení vynaložila své vlastní peníze a později jej nechala k užívání svému otci. Za svůj život si pořídila i další zámky a paláce a seberealizaci našla v jejich úpravách a přestavbách. Sbírala sochy, obrazy a různé kuriozity, zřídila si rozsáhlou knihovnu, věnovala se charitativní činnosti, podporovala církev a organizovala na svých panstvích sňatky dívek, kterým dávala věno, aby se mohly provdat. Na svých zámcích pořádala divadelní představení, balety a opery. V letech 1747–1750 organizovala také řadu divadelních představení v malém divadle ve Versailles, určeného jen pro čtrnáct diváků, které vybíral sám král. Markýza si tu často zahrála některou z hlavních rolí. Aktivně se věnovala také výtvarnému umění. Malovala, vyráběla šperky, věnovala se kovorytectví, vyřezávání do dřeva a tiskařství. V zahradách svých zámků a paláců pak pořádala slavnosti a zábavy všeho druhu pro rozptýlení krále. V roce 1748 koupila v Paříži Elysejský palác, který přestavěla. Jejím nejmilejším zámkem byl Bellevue, který nechala vystavět nedaleko Meudonu u Seiny. V roce 1760 si markýza koupila své poslední sídlo Ménars na břehu Loiry. Většinu života ale prožila ve Versailles.\n\nMarkýza de Pompadour také finančně podporovala vydávání slavné Encyklopedie, třebaže se tím vystavovala hrozbě královy nemilosti, který měl k tomuto projektu velkou nedůvěru. Nejen finanční pomoc nabídla často i svým přátelům z řad umělců – mezi její oblíbence patřil třeba Voltaire nebo Jean Jacques Rousseau. Bez její štědrosti a vlivu by dnes také nestála budova École Militaire, vojenské akademie na Martově poli. Markýza rovněž přesvědčila krále, aby investoval do nepříliš úspěšné porcelánky ve Vincennes, která se později přestěhovala do Sèvres, a postupem času se z ní stala světoznámá výrobna značkového, vysoce kvalitního porcelánu. Markýza spolu s králem přesvědčila dvořany a šlechtu, aby od této chvíle nakupovali jen tento nový francouzský porcelán ze Sévres. Památkou na markýzu dodnes zůstává název sytě světle růžové barvy na barvení porcelánu známé jako \"rose Pompadour\"; proslulý je také typ malé společenské kabelky, zvaný hovorově \"pompadúrka\".\n\nPo celých devatenáct let, kdy žila markýza de Pompadour ve Versailles, se musela potýkat s řadou intrik. Mnozí dvořané jí nikdy neodpustili její nízký společenský původ a také vliv, který měla na krále. Pohrdání pociťovala i ze strany královy rodiny. Přesto dokázala tuto nepřízeň osudu zvládat a po celou dobu svého života ve Versailles byla nejbližší přítelkyní Ludvíka XV. Jejich milenecký poměr skončil zřejmě někdy kolem roku 1750, jelikož tehdy ji král veřejně označil za „chladnou“. V tom období také trpěla častými gynekologickými zdravotními problémy, což mileneckému vztahu také neprospělo. Král začal vyhledávat milostná dobrodružství s jinými dámami u dvora, ale markýza se tím příliš neznepokojovala. I přesto, že už s králem neudržovala fyzicky milostný poměr, zůstávala i nadále jeho nejbližší důvěrnicí. V roce 1754 se dožila hned několika tragických událostí. 15. června zemřela její milovaná dcera Alexandrina a o deset dní později otec Francois Poisson. Po dceřině a otcově smrti se její zdravotní stav zhoršil, trpěla bušením srdce, závratěmi a také psychicky na tom nebyla nejlépe. Začala se více věnovat náboženskému životu, postila se a na svém sídle v Crécy založila nemocnici s lékárnou. Napsala také papeži, že její cizoložné styky s králem ustaly a ona tedy žádá o to, aby mohla přijímat svátost oltářní.\n\nPapež odmítl. 5. 1. 1756 byl na krále Ludvíka XV. spáchán atentát, když se ho pokusil dýkou zabít Robert Damiens. Král byl zraněn, ale přežil. Markýza de Pompadour se marně snažila dostat do komnat ke zraněnému králi, ale králův syn se rozhodl využít této situace a vyhnat markýzu od dvora. Po strážci pečeti a ministru námořnictva Machaultu d'Arnouville vzkázal dauphin markýze, aby opustila Versailles. Situaci ale zachránil sám král, který asi týden po atentátu sešel ze svých komnat k markýze a omluvil se jí za to, že pro ni po celou dobu nenechal poslat, aby mohla být po dobu léčení s ním. Machaultu d'Arnouville se markýza pomstila tak, že donutila krále, aby ho zbavil všech funkcí.\n\nTvrdě se vypořádala i s řadou svých dalších nepřátel, kteří museli odejít z Versailles. Pozice markýzy de Pompadour byla opět posílena. Zasahovala do diplomatických jednání během sedmileté války, měla vliv na to, že francouzské armádě velel její přítel princ de Soubise, iniciovala tajná setkání francouzských a rakouských diplomatů. Vina za veškeré válečné neúspěchy a finanční krize pramenící z vedení války byla lidem dávána právě jí, což ji velmi trápilo. Až takový vliv na tehdejší politické události opravdu neměla a nenávist běžných Francouzů vůči ní byla přehnaná. Kromě posměšných písní a pamfletů na svou osobu se musela smířit i s tím, že král opět věnuje stále více své pozornosti celé řadě dalších milenek. Její zdravotní stav se s postupujícím věkem stále více zhoršoval. V prosinci 1763 se setkala s Leopoldem Mozartem a jeho osmiletým geniálním synem Wolfgangem Amadeem Mozartem, které pozvala do svého Elysejského paláce.\n\n29. února 1764 ji na zámku Choisy postihla těžká migréna. Dostala vysokou horečku a zápal plic, patrně jako důsledek onemocnění plicní tuberkulózou. V březnu se její stav zlepšil. 7. dubna se vrátila do Versailles a v chladném a vlhkém počasí dostala další záchvaty kašle. 13. dubna ji naposledy navštívil Ludvík XV. Zemřela o dva dny později 15. dubna 1764 ve věku 42 let. Protože ve Versailles bylo dovoleno zemřít jen osobám z královského rodu, bylo tělo mrtvé markýzy převezeno do jejího domu v Paříži. Krále její smrt těžce zasáhla a několik dní se ani nepokusil vykonávat své úřední povinnosti. 17. dubna proběhl v kostele Matky Boží ve Versailles pohřební obřad, který byl na králův příkaz proveden s poctami, které náleží vévodkyni. Po obřadu, za tmy, se pohřební průvod znovu seřadil a doprovodil markýzu na poslední cestě do pařížského kláštera kapucínek na náměstí Vendôme, kde byla pohřbena do hrobky, ve které už ležely její dcera a matka. Tato hrobka byla později za Velké francouzské revoluce devastována a v moderní době zcela zničena. Ostatky markýzy de Pompadour dnes leží někde pod rue de la Paix.\n\n\n"}
{"id": "49651", "url": "https://cs.wikipedia.org/wiki?curid=49651", "title": "Madame du Barry", "text": "Madame du Barry\n\nMadame du Barry (za svobodna Jeanne Bécu de Cantigny, zvaná též \"Mademoiselle de Vaubernier\", po sňatku hraběnka du Barry, 19. srpna 1743 – 8. prosince 1793) byla milenka francouzského krále Ludvíka XV. v letech 1769 – 1774.\n\nNarodila se jako Marie-Jeanne Bécu v lotrinském Vaucouleurs v chudé rodině. Byla nemanželskou dcerou švadleny Anny Bécu. Jméno otce není známé. Neprovdaná Anna Bécu se brzy po narození dcery přestěhovala do Paříže. Zde se stala Anna milenkou bohatého vojenského dodavatele, který jí rychle zajistil sňatek se svým zaměstnancem Nicolasem Rançonem. Ten byl brzy po sňatku poslán služebně na Korsiku a jeho zaměstnavatel se tak mohl dál nerušeně stýkat se svou milenkou, nyní už počestnou paní, nesoucí příjmení Rançon. Její malá dcera Marie-Jeanne byla poslána do kláštera Sainte-Aure, kde strávila devět let. Po návratu z kláštera přijala místo společnice u madame de La Garde a zanedlouho se ukázalo, že po své matce Anně zdědila nejen krásu, ale také poněkud volnější mravy. Madame de La Garde měla totiž dva syny a mladá a krásná Marie-Jeanne se brzy stala milenkou obou těchto bratrů, za což rychle následoval vyhazov ze služby. \n\nPo svém vyhazovu od paní de La Garde přijala Marie-Jeanne místo prodavačky ve vyhlášeném módním salonu La Toilette, hojně navštěvovaném pány z vyšší společnosti, kteří tu občas hledali vhodné dárky pro své manželky a milenky. Krásná Marie-Jeanne se sama stala milenkou několika z nich, a zaměstnání v tomto salonu jí v roce 1763 přineslo navíc i osudovou událost, když se seznámila s Jeanem du Barry. Jean du Barry pocházel z nevýznamné gaskoňské šlechtické rodiny a v Paříži byl znám jako sukničkář, hráč a kuplíř, téměř neustále sledovaný tajnou policií. Marie-Jeanne Bécu se stala milenkou pana du Barry a řídila jeho salon, ve skutečnosti luxusní nevěstinec. Své působení v salonu využila k navázání známostí s muži z nevlivnějších šlechtických rodin a tak není divu, že se tato Jeanne Bécu na jaře roku 1768, v chodbách paláce ve Versailles, náhodou potkává se samotným králem Ludvíkem XV. Kdo konkrétně toto „náhodné“ setkání zinscenoval již dnes nelze zjistit, ale s největší pravděpodobností stál za tím vším jeden z jejích milenců, vévoda Louis-Francois de Richelieu. Setkání bylo každopádně pro všechny zúčastněné přínosem, jelikož neznámá dívka stárnoucího krále už na první pohled okouzlila. Aby se Jeanne mohla dostat ke dvoru, zbývalo učinit ještě jeden krok - rychle a dobře ji provdat a zajistit tak pro ni šlechtický titul. Naplnění tohoto úkolu se ujal Jean du Barry, který byl sice již sám ženatý, měl ale ještě svobodného bratra Guillauma. I přes četné protesty ostatních rodinných příslušníků se nakonec Guillaume du Barry oženil s milenkou svého bratra, prodavačkou a prostitutkou Marie-Jeanne Bécu, a učinil z ní hraběnku. Manžel se ihned po svatbě odebral zpět na své statky a jeho žena, hraběnka Jeanne du Barry, putovala rovnou za roztouženým králem do Versailles. Oficiálně byla ke dvoru uvedena 22. dubna 1769.\n\nDvorská šlechta byla šokovaná tím, že se královou milenkou stala dcera švadleny a bývalá prostitutka, a tak se Marie-Jeanne du Barry setkala u dvora zpočátku se stejným opovržením a nenávistí jako její předchůdkyně madame de Pompadour. Madame du Barry touto neskrývanou nenávistí velmi trpěla, jelikož si ve své naivitě nebyla vědoma ničeho zlého, pro co by ji snad měl někdo nenávidět. Jejím největším nepřítelem u dvora se stal ministr zahraničí vévoda de Choiseul. Jeho intrikováni proti madame du Barry, a především proti samotnému králi, však nemělo dlouhého trvání a nakonec ho připravilo o místo, jelikož Ludvík XV. vévodu v roce 1770 zbavil ministerské funkce. V témže roce se však objevil nový a rovněž mocný nepřítel. Byla jí Marie Antoinetta, od 16. května 1770 manželka dauphina Ludvíka. S ní se spojily i dcery Ludvíka XV. a společně se snažily královu milenku znemožnit a následně zajistit její vyhnání od dvora. Na stranu madame du Barry se ale postavil její bývalý milenec, vévoda Louis-Francois de Richelieu, s jehož pomocí se začala utvářet skupina vlivných osob, podporujících u dvora zájmy madame du Barry. Dokonce i sama Marie Terezie nabádala pravidelně svou dceru Marii Antoinettu v dopisech k tomu, ať se s madame du Barry usmíří. Marie Antoinetta se ale nadále tvářila tak, jako by žádná madame du Barry neexistovala, což trápilo jak krále, tak i jeho milenku. Zásadní změna proběhla až 1. ledna 1772, kdy v rámci novoroční audience Marie Antoinetta poprvé oficiálně oslovila madame du Barry, čímž ji před veřejností vzala na vědomí. Pobyt madame du Barry u dvora skončil v roce 1774, po pětiletém vztahu s králem, když Ludvík XV. náhle zemřel na neštovice. Ještě před svou smrtí se král se svou poslední životní láskou rozloučil a požádal madame, aby odjela na zámek do Rueil. Den před svou smrtí vydal další příkaz, aby byla z Rueil odvezena do kláštera Pont-aux-Dames, čímž ji chtěl zřejmě zachránit před dalšími intrikami a nebezpečím, jelikož madame du Barry byla díky důvěrnému styku s králem nositelkou státních tajemství. Za zdmi kláštera, bez kontaktu s okolním světem, byla v bezpečí jak ona, tak i tajemství, která znala.\n\nV klášteře v Pont-aux-Dames strávila rok života. Pak přišel rok vynuceného pobytu na zámku Saint-Vrain a na podzim 1776 byla madame du Barry konečně opět zcela svobodná. Usadila se na svém zámku v Louveciennes, kde přijímala své staré přátele z řad dvorské šlechty. Příkladně se také starala o své poddané, byla k nim velkorysá, podporovala sociálně slabé a získala si tím úctu a vděk obyvatel ze širokého okolí. Královský dvůr ji vzal opět na milost až v roce 1777, kdy bratr francouzské královny, císař Josef II., vyslovil během své návštěvy ve Francii přání, setkat se osobně s madame du Barry. Toto „náhodné“ setkání pak proběhlo v zahradě zámku Marly a císař si s madame du Barry zřejmě velmi dobře rozuměl, jelikož jejich soukromý hovor trval více jak dvě hodiny. \n\nMadame du Barry žila i nadále v blahobytu a bezstarostně na svém zámku v Louveciennes, utrácela nemalé sumy za oblečení a šperky a užívala si poklidného života na venkově. Prožila také několik dalších milostných vztahů. Jeden velmi bouřlivý, s ženatým anglickým šlechticem lordem Henrym Seymourem, a jeden vztah poklidný, vyrovnaný a trvající dlouhá léta, vztah s Louisem Herkulem Timoléonem de Cossé, vévodou de Brissac. Poklidný život v Louveciennes probíhal zpočátku nerušeně i poté, co v Paříži došlo k násilným nepokojům a 14. července 1789 k dobytí Bastily a nastal nezadržitelný sled revolučních událostí. Počátkem srpna 1789 byla zrušena feudální práva a část šlechty začala hromadně prchat ze země. Madame du Barry si ale v prvních letech Velké francouzské revoluce naprosto nepřipouštěla nějaké hrozící nebezpečí, navštěvovala často Paříž, tančila a bavila se na plesech a užívala si pozornosti po boku vlivného vévody de Brissac. V lednu roku 1791 došlo na zámku v Louveciennes k vloupání, při němž zmizely téměř všechny její šperky. V té chvíli ještě madame du Barry nemohla tušit, že tato nepříjemná událost bude mít pro její další život osudový význam. Měsíc po loupeži se ukradené šperky objevily v Londýně a lupiči byli dopadeni, což madame du Barry donutilo k tomu, aby se vydala do Anglie. Zde se pustila do vyřizování záležitosti s ukradenými šperky, ale zároveň se začala stýkat se svými přáteli, kteří tu žili v emigraci. Tyto styky neunikly pozornosti francouzské revoluční tajné služby a stejný zájem vzbudily také u anglické tajné služby. V následujících měsících se madame du Barry vydala do Anglie ještě dvakrát a pokaždé neopomněla štědrými finančními částkami vypomoci svým z Francie uprchlým přátelům. V srpnu 1791 anglický soud rozhodl, že se loupež šperků musí projednat ve Francii, tedy tam, kde byl zločin spáchán. Madame du Barry se tedy vrátila ze třetí cesty do zahraničí a předala rozhodnutí anglického soudu francouzské policii. Vnitropolitická situace v zemi se zatím značně vyostřila a král Ludvík XVI. se stal po svém nezdařeném útěku ze země zajatcem v Tuileriích. Milenec madame du Barry, velitel královské gardy vévoda de Brissac, byl následně zatčen a 2. září 1791 zavražděn rozvášněným davem během převozu do Versailles. Jeho uříznutou hlavu pak přivezli do Louveciennes a hodili ji k nohám zděšené hraběnky du Barry. Po těchto hrůzných událostech opustila hraběnka Francii a odjela opět do Anglie, kde si najala dům a strávila zde pět měsíců. Znovu přijímala a navštěvovala francouzské emigranty a stýkala se s nejvýznamnějšími anglickými aristokraty. Během svého pobytu v Anglii se také dozvěděla neuvěřitelnou zvěst o tom, že byl král Ludvík XVI. popraven.\n\nDodnes zůstává záhadou, proč madame du Barry přerušila svůj bezpečný pobyt v Anglii a 1. března 1793 se vydala zpět do Francie. Jedním z důvodů se zřejmě stala snaha domoci se majetku, který jí v závěti odkázal zavražděný vévoda de Brissac. Jisté je, že madame du Barry našla po příjezdu svůj zámek ve Louveciennes zapečetěný, jelikož byla považována za emigrantku a majetek jí zkonfiskovali. Proti tomuto nařízení se ohradila a majetek zanedlouho získala zpět. V červenci 1793 jí byl ale znovu zabaven a úřady jí dokonce uložily domácí vězení. Občané obce pohotově sestavili petici a postavili se na obranu madame du Barry, kterou chválili za její dobrotivost a milosrdenství, což na úřady zřejmě zapůsobilo a domácí vězení bylo po několika měsících zrušeno. 17. září 1793 ale vyšel nový zákon, podle něhož měli být zatčeni všichni ti, kteří se stykem, chováním, písmem nebo slovem projevili jako stoupenci \"starého režimu\". 22. září 1793 tak byla hraběnka Marie-Jeanne du Barry zatčena a převezena do věznice Sainte-Pélagie v Paříži, její majetek byl zapečetěn a veškeré písemnosti zabaveny. Mimo jiné byla obžalována ze styku s nepřáteli Francie, z finanční podpory kontrarevoluce, z nepřátelství k revoluci, z mrhání státními penězi a mnoha dalších zločinů. \n\n7. prosince 1793 byla odsouzena k trestu smrti gilotinou. Poprava byla stanovena na příští den v 11 hodin dopoledne. Když si madame du Barry vyslechla svůj trest, opustily ji síly a omdlela. Poslední noc života prožila v Conciergerie, kde se v zoufalství pokusila využít poslední příležitosti, jak si zachránit život. Prohlásila, že prozradí úkryty, kde jsou v Louveciennes zakopány její šperky, pod podmínkou, že jí darují život. Vyzvali ji, aby mluvila, a ona vypovídala celkem tři hodiny. Pak ji odvedli do cely, ostříhali jí vlasy a nasadili šedou kutnu. Teprve v té chvíli naivní hraběnka pochopila, že je s ní konec. Vstrčili ji na káru pro odsouzené a křičící a plačící ji odvezli na \"place de la Révolution\", dnešní place de la Concorde (náměstí Svornosti). Zde byla 8. prosince 1793 ve věku 50 let v půl páté odpoledne popravena. Její smrt vešla do dějin. V době, kdy oběti revoluce vystupovaly na osudné lešení statečně a pařížský dav této podívané přivykl, ona sama křičela, prosila o smilování a bránila se. Její úpěnlivé poslední výkřiky: \"Encore un moment, monsieur le bourreau, un petit moment\" („ještě chviličku, pane kate, maličkou chvilku“) vzbudily v Pařížanech dojetí.\nJméno madame du Barry se stalo už za jejího života synonymem pro marnotratnost, lehkomyslnost, rozhazovačnost, zahálku, marnivost, prostopášnost a sexuální nevázanost. Této ženě však nelze upřít také řadu pozitivních vlastností. Především byla dobrotivá, citlivá, velkorysá a nesnášela nespravedlnost. Díky jejímu nízkému společenskému původu jí byla po celý život zcela cizí stavovská pýcha a nerozlišovala mezi šlechticem a sedlákem, když šlo o soucit a pomoc. Často se před králem zastávala odsouzených na smrt a nejednomu člověku tak zachránila život. Její dobrotivost se tak roznesla, že téměř každé odpoledne pořádala audienci, při níž prosebníky vyslechla a skutečně se jim také snažila pomoci. K dobru lze madame du Barry přičíst i to, že se během svého pobytu ve Versailles vůbec nevměšovala do politiky, což bylo způsobeno také tím, že byla velmi naivní a neměla ctižádost ani všeobecný přehled, jako její předchůdkyně madame de Pompadour. \n\nTHOMA, Helga. Metresy francouzských králů. Překlad Milan Churáň. Praha : Ikar, 1997. ISBN 80-7202-092-7.\n\n"}
{"id": "49656", "url": "https://cs.wikipedia.org/wiki?curid=49656", "title": "Alkany", "text": "Alkany\n\nAlkany jsou nasycené uhlovodíky s molekulou bez násobných vazeb (dvojných a/nebo trojných) mezi atomy uhlíku (v uhlíkovém řetězci). Alkany také patří mezi alifatické sloučeniny, tj. neobsahují aromatické cykly. Dříve se alkany nazývaly též parafíny.\n\nUhlíkový skelet (kostra) alkanů může být lineární, bez rozvětvení, nebo se může libovolně větvit a vytvářet tak velké množství různých izomerů. Toto větvení může nastat poprvé u alkanu se čtyřmi uhlíkovými atomy v molekule, u kterého můžeme pozorovat dva různé konstituční izomery.\n\nU alkanu s pěti uhlíkovými atomy již máme tři konstituční izomery\n\nu šestiuhlíkového pět, u sedmiuhlíkového devět, u osmiuhlíkového již 18, u dalších 35, 75, 159, 355 atd. Počet teoreticky možných izomerů s počtem uhlíků stoupá téměř geometrickou řadou.\n\nS přidáním jednoho uhlíkového atomu do molekuly alkanu musíme současně přidat i dva další atomy vodíku; proto obecný sumární vzorec pro alkany je možno zapsat jako CH. Pokud při tomto přidávání atomů nedojde k rozvětvení uhlíkového skeletu, dostaneme řadu sloučenin velice podobných strukturou a tedy i jejich chemickými a fyzikálními vlastnostmi, které se mění prakticky monotónně (např. roste jejich bod varu); tuto řadu nazýváme \"homologická řada alkanů\".\n\nProstorová stavba molekul alkanů může být fenomenologicky vysvětlena na základě hybridizace orbitalů atomů uhlíku. Jeden orbital typu 2\"s\" s kulovou symetrií a tři orbitaly typu 2\"p\" s lineární symetrií, vzájemně k sobě kolmé, vytvoří čtyři nové identické hybridizované orbitaly označované jako \"sp\". Aby mohly být identické, nemohou být již na sebe kolmé, ale jejich osy musí mít symetrii pravidelného čtyřstěnu (tetraedru); atom uhlíku je v těžišti tohoto tělesa. Osy orbitalů proto vzájemně svírají úhel 109,47°.\n\nPřekryvem (lineární kombinací) dvou orbitalů \"sp\" dvou uhlíkových atomů vznikne mezi nimi jednak vazebný \"σ\" orbital, obsazený dvěma elektrony sdílenými sousedními atomy, jednak antivazebný orbital \"σ\", který je v základním stavu prázdný. Podobně může vzniknout \"σ\"-orbital překryvem \"sp\" orbitalu uhlíkového atomu a 1\"s\" orbitalu atomu vodíkového.\n\nV případě překryvu orbitalů uhlíkových atomů vzniká chemická vazba C—C typu \"σ\", jejíž průměrná délka v alkanech je 154 pm (tj. 1,54×10 m); \"σ\"-vazba C—H je kratší a v průměru je dlouhá 109 pm.\n\nS výjimkou methanu, který má jen jeden uhlík, se můžeme u vyšších alkanů setkat s další prostorovou různorodostí, spojenou se skutečností, že jednotlivé části molekul se mohou kolem vazeb C—C mezi sousedními uhlíky téměř volně otáčet. Tyto různé prostorové konfigurace molekul obecně nazýváme konformace a molekulu, zaujímající určitou konformaci nazýváme konformer. Počet různých konformací u takových molekul je velmi veliký (v prvním přiblížení nekonečný), protože úhly natočení podle vazeb C—C se mohou (téměř) spojitě měnit. Protože však mezi některými konformery existuje energetický rozdíl, ustavuje se mezi nimi rovnováha, v niž jsou energeticky výhodnější konformery zastoupeny více než jiné.\n\nNapříklad u ethanu (viz obrázek) můžeme kolem jediné vazby C—C otáčet methylové skupiny CH proti sobě tak, že se mění úhel \"θ\", zvaný \"torzní úhel\", který svírají roviny C—C—H a H—C—C definované vodíky na sousedních uhlících. Protože se vodíkové atomy vzájemně odpuzují, je potenciální energie konforméru s \"θ\" = 0° („zákrytová“ konformace) vyšší, než v případě hodnoty úhlu \"θ\" = 60° (\"nezákrytová\" konformace) a to o 12,6 kJ/mol. Proto za normální teploty většina molekul ethanu (až 99 %) bude mít konformaci blízkou hodnotám úhlu \"θ\" = 60°, 180° nebo 300° (v rozmezí ±30°), přičemž všechny tyto tři konformace budou energeticky rovnocenné.\n\nTepelná kinetická energie molekul za normální teploty (20 °C) je 3,7 kJ/mol, tedy srovnatelně velká s energetickou bariérou, bránící volné rotaci kolem vazby C—C. Proto za těchto podmínek jeden konformer spontánně přechází v jiný, přičemž doba, potřebná pro přechod (přetočení) z jedné konformace do druhé je řádově 10 s.\n\nPodobná situace je i u dalšího homologu, u propanu.\n\nU vyšších homologů alkanů již obecně nejsou konformace odpovídající lokálním minimům energetické křivky v závislosti na torzním úhlu \"θ\" kolem nekoncové vazby C—C identické, jak lze ukázat na příkladu butanu (viz obrázek). V případě tzv. \"synklinální konformace\" pro \"θ\" = 60° (energeticky rovná \"θ\" = 300°) je hodnota potenciální energie o něco vyšší, než v případě \"antiperiplanární konformace\" pro \"θ\" = 180°. Rotace na koncových C C vazbách v molekulách vyšších alkanů má díky trojčetné symetrii koncové methylové skupiny CH stejné vlastnosti jako v molekule ethanu. \"Synperiplanární konformace\" (nazývaná též \"plně zákrytová\", \"θ\" = 0°) představuje absolutní energetické maximum, \"antiklinální konformace\" (\"částečně zákrytová\", \"θ\" = 120° resp. \"θ\" = 240°) je nižším, lokálním maximem na energetické křivce.\n\nI zde platí, že volná rotace kolem vazby C—C je zachována, byť energetický rozdíl mezi absolutním minimem a absolutním maximem je v tomto případě vyšší, přibližně 19 kJ/mol. V případě \"n\"-butanu bude na prostřední vazbě C—C za normální teploty antiperiplanární konformaci zaujímat (opět v rozmezí ±30° kolem minima) přibližně 66 % molekul a každou ze zbývajících dvou výhodných synklinálních konformací vždy po přibližně 16 %.\n\nNázvosloví alkanů je základem systematického názvosloví všech organických sloučenin, proto má mimořádný význam. Kořen názvu je tvořen kombinací z řeckých a latinských číslovek, které vyjadřují počet uhlíkových atomů v molekule, nebo v její základní části. Výjimku představují pouze jména čtyř prvních alkanů, která jsou převzata z historických důvodů z jejich triviálních (obecných) názvů.\n\nV případě alkanů se ke kořeni názvu připojuje koncovka \"an\".\n\nPrvní tři alkany s nerozvětveným řetězcem se nazývají pouhým základním názvem. Protože počínaje butanem mají alkany se stejným sumárním vzorcem více izomerů, tento samotný název obecně avšak nepřesně pojmenovává všechny izomerní látky, každá má však jiný systematický název. Pokud je zapotřebí vyjádřit, že se jedná právě o izomer s nerozvětveným řetězcem, předřazuje se jménu alkanu písmeno \"n\" (od slova \"normální\"), spojené s další částí jména pomlčkou. V následující tabulce jsou shrnuta jména všech nerozvětvených alkanů až do počtu jednoho sta uhlíkových atomů v molekule, spolu s jejich sumárními vzorci.\n\nV počátcích organické chemie byly pro jednotlivé izomery s rozvětveným řetězcem vytvářeny zvláštní názvy a to buď triviální (odvozené většinou od jejich původu), nebo pomocí předpon od izomerního alkanu s přímým řetězcem. Tak např. druhý izomer \"n\"-butanu dostal jméno \"iso\"butan (\"iso\" od slova izomer). Dva izomery \"n\"-pentanu dostaly názvy \"iso\"pentan a \"neo\"pentan. Je zřejmé, že v případě vyšších alkanů tento systém pojmenovávání nebyl udržitelný.\n\nSystematické názvosloví alkanů s rozvětveným řetězcem tvoří názvy podle následujících pravidel:\n\n\nAlkany patří k velmi rozšířeným organickým sloučeninám na Zemi i ve vesmíru.\n\nV počátečním období vývoje Země jako planety bylo množství uhlovodíků v atmosféře i v nitru naší planety mnohem vyšší, než v současnosti.\n\nV současném ovzduší zeměkoule se nachází nepatrné množství methanu (řádově 10 %), který vzniká zejména biochemickými procesy, souvisejícími s činností metanogenních bakterií. Menší množství methanu i vyšších uhlovodíků se dostává do atmosféry též ze ložisek ropy a zemního plynu.\n\nMethan a všechny plynné uhlovodíky obecně patří ke skleníkovým plynům, které zvyšují teplotu atmosféry.\n\nAlkany, vedle cykloalkanů a aromatických uhlovodíků i dalších složitějších organických látek, tvoří nejpodstatnější složku zemního plynu a ropy, případně ozokeritu (zemního vosku) a asfaltu.\n\nMethan a další nižší alkany jsou produkovány některými druhy metanogenních bakterií (např. rodu \"Methanobacterium\") při rozkladu organických látek.\n\nNižší kapalné alkany jsou obsaženy v silicích řady vyšších rostlin. Vyšší pevné alkany jsou součástí vosků rostlin chránících zejména pokožku listů nebo plodů i produktů některých druhů hmyzu (např. ve včelím vosku), či v různých sekretech některých živočichů.\n\nU řady druhů hmyzu slouží některé alkany jako feromony.\n\nKromě atmosféry Země bylo nepatrné množství methanu detekováno též v atmosféře Marsu, což vedlo ke spekulacím, zda je biogenního nebo abiogenního původu; tato otázka dosud není uspokojivě vyřešena.\n\nZnačné množství methanu a vyšších uhlovodíků je obsaženo v atmosférách velkých planet Jupiteru, Saturnu, Uranu a Neptunu. Malé množství methanu je také přítomno v převážně dusíkové atmosféře planetky Pluto; v tomto případě však většina je ve zmrzlé formě jako sníh na jejím povrchu.\n\nSměs různých alkanů spolu s dalšími organickými látkami je přítomna v atmosféře největšího Saturnova měsíce Titanu.\n\nMethan a další uhlovodíky byl také spektroskopicky potvrzen v kómě komet a v mezihvězdných plynových oblacích.\n\nVlastnosti těchto sloučenin, zejména fyzikální, značně závisí jednak na počtu uhlíkových atomů v jejich molekule, ale také na jejich struktuře, především na větvení jejích uhlíkatého skeletu.\n\nS rostoucím počtem uhlíkových atomů roste monotónně teplota varu jednotlivých alkanů s přímým řetězcem uhlíkových atomů (viz graf). Stejně tak, ale poněkud pomaleji, roste i teplota tání. Nevětvené alkany s lichým počtem uhlíkových atomů mají nižší teploty tání, neboť jejich molekuly jsou v pevné fázi od sebe více vzdáleny, než je tomu u alkanů se sudým počtem uhlíků. Také větvení uhlíkového řetězce působí na prostorové uspořádání molekul vedle sebe v pevné a v kapalné fázi a proto ovlivňuje hodnoty teploty tání i teploty varu.\n\nMethan až butan jsou za normální teploty plyny, \"n\"-pentan a \"n\"-hexan jsou vysoce těkavé látky s teplotou varu nižší než voda. \"n\"-Heptan až \"n\"-heptadekan jsou výševroucí kapaliny, přičemž s rostoucím počtem uhlíkových atomů roste jejich viskosita. Od \"n\"-oktadekanu (teplota tání 22 °) výše jsou to za normální teploty voskovité pevné látky.\n\nS počtem uhlíků v molekule roste u \"n\"-alkanů také jejich hustota.\n\nAlkany jsou elektricky nevodivé.\n\nAlkany jsou nepolární látky, s málo polarizovanými vazbami C—H, takže nemohou na rozdíl od vody tvořit vodíkové můstky. Vzhledem k tomu se prakticky nerozpouštějí ve vodě, velmi špatně v polárních rozpouštědlech (např. v ethanolu). Dobře se rozpouštějí v jiných nepolárních látkách.\n\nNaopak kapalné alkany jsou velmi dobrými rozpouštědly nepolárních nebo málo polárních látek, zejména dobře se v nich rozpouštějí tuky.\n\nVšechny alkany snadno reagují s kyslíkem, přičemž směs jejich par (plynů) se vzduchem reaguje explozivně. Při přebytku kyslíku se spalují na směs oxidu uhličitého a vody za současného vývinu značného množství tepla\n\nSpalují-li se alkany s menším množstvím kyslíku, místo oxidu uhličitého vzniká oxid uhelnatý\n\nS ještě menším množstvím kyslíku se uhlík nespaluje a mění se v elementární uhlík (saze)\n\nVšechny tři uvedené reakce probíhají souběžně, navíc při nedokonalém spalování alkanů mohou být ve spalných plynech obsaženy jak původní chemické sloučeniny, tak uhlovodíky s menší molekulou (nasycené i nenasycené, případně i aromatické). Toto může být vážným problémem z hlediska ekologického při používání alkanů jako pohonných látek nebo topiv.\n\nPůsobením elementárních halogenů a při osvětlování zejména ultrafialovým zářením dochází k substituci atomů vodíku atomy halogenu za vzniku halogenovaných uhlovodíků, tzv. halogenace. Tato reakce probíhá řetězovým mechanismem, u chloru a fluoru velmi bouřlivě, až explozivně. Podobně, ale obtížněji, reagují alkany i s bromem, ale s jodem nereagují vůbec.\n\nPůsobením vysokých teplot a za přítomnosti katalyzátorů se vyšší alkany štěpí na kratší řetězce (podstata zvyšování podílu benzinových frakcí při zpracování ropy krakováním). Za přítomnosti katalyzátorů také může probíhat izomerizace \"n\"-alkanů na rozvětvené uhlovodíky (tzv. reforming), kterým se zlepšují antidetonační vlastnosti benzinu (oktanové číslo).\n\nČtyři nejnižší alkany se dají připravit z ropy destilací a následnou kondenzací v čistém stavu, směs vyšších izomerů prakticky nelze destilací rozdělit. Proto se připravují většinou ze složitějších látek chemickou cestou.\n\nNejjednodušším způsobem je hydrogenace nenasycených uhlovodíků alkenů (olefinů) nebo alkynů (acetylenů). Provádí se působením vodíku za přítomnosti katalyzátorů, většinou kovů platinové skupiny (platina, palladium) nebo skupiny železa (železo, nikl, kobalt), např.\n\nZ primárních alkoholů se dají uhlovodíky připravit redukcí jodovodíkem\n\nPodobně se dají jodovodíkem redukovat i karboxylové kyseliny\n\nPráškovým zinkem s kyselinou solnou (v podstatě uvolněným vodíkem) je možno redukovat aldehydy\n\nnebo ketony\n\nJinou možností je rozklad alkalických solí karboxylových kyselin zahříváním s alkalickým hydroxidem, např.\n\npřitom se uhlíkový řetězec zkrátí o jeden atom.\n\nNaopak z halogenalkanů (především jodalkanů) lze působením práškového zinku připravit vyšší uhlovodíky s dvojnásobně dlouhým řetězcem uhlíků\n\nMetod chemické přípravy je velice mnoho, zde jsou uvedeny jen ilustrativní případy.\n\nNejvětší množství alkanů, přesněji řečeno jejich směsí, se používá jako pohonné látky (benzín, motorová nafta, letecký petrolej, raketový petrolej), paliva (zemní plyn, propan-butan, lehké topné oleje) a jako mazadla. V chemickém průmyslu a laboratořích se různě vroucí směsi (např. petroleter, technický benzin) používají jako rozpouštědla především nepolárních látek, k extrakcím látek z přírodního či jiného materiálu, při jejich čištění krystalizací či při jiných způsobech dělení látek (chromatografii, vytřepávání apod.).\n\nČisté alkany slouží v organické chemii jako výchozí látky k chemickým syntézám. Některé slouží jako standardy (viz např. oktanové číslo, cetanové číslo).\n\n"}
{"id": "49658", "url": "https://cs.wikipedia.org/wiki?curid=49658", "title": "Hostinka", "text": "Hostinka\n\nHostinka (, ve středověku též \"Hostyně\") je vesnice v okrese Náchod v Královéhradeckém kraji. Vesnice Hostinka je částí obce Vestec. Nachází se šest kilometrů od města Česká Skalice a dva kilometry od obce Hořičky na cestě mezi vesnicemi Světlá a Lhota pod Hořičkami. PSČ je 552 05.\n\nV Hostince stávala tvrz, neví se, ve kterém objektu a zdali tento objekt dosud stojí.\n\nPůvod vsi sahá do druhé poloviny 13. století, do let 1266–1269, kdy ji držel zemský sudí Držislav z Hostyně. Po něm panství zakoupil kladský purkrabí Arnošt z Hostyně († 1341), který měl s manželkou Adélou (Adličkou) čtyři syny. Zde se pravděpodobně narodili jejich dva starší synové: 25. března 1297 nejstarší syn, budoucí první pražský arcibiskup, Arnošt z Pardubic a druhorozený Bohuslav († 1358), budoucí litoměřický probošt a kanovník vratislavský. Roku 1327 nebo krátce po něm se rodina přestěhovala do nově zakoupené tvrze v Pardubicích, kterou Arnošt vyměnil za dosud držené panství Vízmburk. Poté, co Arnošta z Hostyně král Jan Lucemburský povýšil do panského stavu, začal používat přídomek z Pardubic.\n\nPanství Hostyně užíval kromě Arnoštovy rodiny i jeho bratr Jetřich z Hostyně († 1341), jehož stejnojmenný syn byl roku 1360 jmenován proboštem vyšehradské kapituly.\n\nV Hostince je evidováno dvanáct domů, z nichž šest obývají stálí obyvatelé.\n\n"}
{"id": "49676", "url": "https://cs.wikipedia.org/wiki?curid=49676", "title": "Žumberk", "text": "Žumberk\n\nŽumberk je městys ležící na okraji Českomoravské vrchoviny 10 km jihovýchodně od města Chrudim, v místech kde se Polabská nížina mění v pahorkatinu. Žije zde obyvatel. Místní části Prostějov a Částkov již leží v zalesněné a kopcovité krajině rozeklané strmými stržemi.\n\nŽumberk se rozkládá na úbočích kopce a na březích řeky Holetínky. V samotné obci i v jejím okolí je mnoho lomů, kde se těžila a těží červená Žumberecká žula. Pracovali zde i obyvatelé nacisty vypálené vesnice Ležáky. V zalesněném údolí Holetínky u silnice na Lukavici leží hradiště Hrádek se zbytky středověkých valů a příkopů. Za městysem se nachází klidná chatařská oblast.\n\nOsada vznikla v blízkosti hradu Žumberk a od roku 1487 je uváděna jako městečko nebo městys. Asi 100 metrů od hradních zdí stojí kostel Všech svatých, který byl původně gotický, ale v roce 1880 byl přestavěn v pseudorománský a pseudogotický. U kostela je zvonice s dřevěným patrem a barokní socha sv. Jana Nepomuckého z roku 1772. Jméno sochaře není známo. Nápisy na podstavci jsou latinské.\n\nPřed kostelem se nachází Laušmanovo náměstí, pojmenované po místním rodákovi Bohumilu Laušmanovi, někdejším poslanci Národního shromáždění. Byl to sociálně demokratický politik a ministr průmyslu v letech 1945–1948, který se v Žumberku narodil 30. 8. 1903. Dne 30. dubna 1911 se zde narodil i plukovník Karel Šmejda, náčelník štábu československého vojska na Podkarpatské Rusi v roce 1938, pozdější tajemník vojenského odboru Fakulty tělesné výchovy Univerzity Karlovy (zeť, resp. manžel dcery Josefy, dostihového trenéra Karla Šmejdy nar. 3. 11. 1880 ve Vídni, zastřeleného 7. 5. 1945 na závodišti ve Velké Chuchli).\n\nDne 22. června 2007 byl obci vrácen status městyse.\n\n"}
{"id": "49678", "url": "https://cs.wikipedia.org/wiki?curid=49678", "title": "Toskánsko", "text": "Toskánsko\n\nToskánsko ( ) je kraj ve střední Itálii. Sousedící na jihu s Laziem, s Umbrií a Marche na východě, Emilií-Romagnou a Ligurií na severu a Tyrhenským mořem na západě. Region má rozlohu 22 990 km², 3,7 miliónu obyvatel a dělí se na 10 provincií. Toskánsko je kraj proslulý uměním, historií, působivou scenérií a také významnou produkcí vína. Města často obklopují etruské hradby a hojně rozšířená vegetace cypřišů. Krásné paláce svědčí o bohatství tohoto kraje a středověké radnice ukazují na odvěkou tradici demokracie a samosprávy. Za renesance se uměleckou špičkou stala Florencie, která dodnes láká tisíce turistů svou galerií Uffizi s největší kolekcí italského renesančního umění, půvabným mostem Ponte Vecchio s krámky zlatníků, dómem s baptisteriem, gotickým kostelem Santa Croce a dalšími památkami. Pisa dokázala ve středověku využít cest do zámoří k obohacení jak městské pokladnice, tak i vzdělanosti a kultury. Dokladem toho jsou stavby v centru města, z nichž nejznámější je určitě Šikmá věž na Campo dei Miracoli „náměstí Zázraků“. Arezzo patří k nejbohatším toskánským městům, které prosperuje výrobou šperků. Mezi jedinečné památky tohoto města patří fresky v kostele S. Francesco. Náměstí Piazza del Campo, které se nachází v městě Siena a má tvar lastury, se řadí k největším renesančním náměstím v Evropě. Hlavním městem je Florencie (\"Firenze\").\n\nVe starověku bylo území dnešního Toskánska osídleno umělecky založenými Etrusky (latinsky Tusci), kteří vytvořili vyspělou civilizaci, a nazývalo se Etrurií. Etrurie však nebyl sjednocený stát, ale pouze konfederace měst. Vrcholu moci dosáhla v 6. století př. n. l., kdy ovládala velkou část severní a střední Itálie (včetně Říma) a také Kampánii s centrem Neapolis. Soupeřili s Řeky a Kartaginci, nakonec byli ovládnuti Římem, který sami založili, po vpádech Keltů v 6. – 5. století př. n. l..\n\nNásledně se toto území dostalo pod vládu říší Ostrogótské, Byzantské a Langobardské. Za jejich vlády se Toskánsko rozpadlo na několik vévodství a domén. Po pádu Langobardského království roku 774 zde Karel Veliký vytvořil markrabství Toskána s centrem v Lucce, která byla součástí Italského království.\n\nNěkdy v letech 1027–31 přičlenil Toskánsko ke svým územím nejmocnější muž tehdejší Italie, markrabě Bonifác II. Italský, hrabě z Modeny, Reggia, Mantovy a Ferrary, z rodu hrabat z Canossy. Po smrti markraběnky Matildy roku 1115 si nárokoval území Církevní stát, což vedlo k soupeření příznivců císaře a papeže. Avšak během 12. století dosáhly nezávislosti velké městské obce (Florencie, Lucca, Arezzo, Pisa, Siena, Pistoia aj.) a celé území si rozdělily.\n\nPostupně získala největší moc Florencie, ve které vládl rod Medici, který během 14. a 15. století ovládl většinu území Toskánska. Rod Medici se kromě svého vlivu na obchod a politiku (na jejich dvoře působil i slavný Macchiavelli) projevil i výraznou podporou umělcům. Díky tomu právě ve Florencii začali působit téměř největší umělci dějin, jako Leonardo da Vinci nebo Michelangelo Buonarotti. Tím velmi ovlivňovali i renesanční Evropu, ale kvůli politickým tlakům mocností a papeže význam Toskánska upadal. Zajímavé je, že manžel rakouské císařovny Marie Terezie, císař František Štěpán Lotrinský získal právě za původní léno Lotrinsko výměnou Toskánsko a proto se tu narodilo několik později vládnoucích Habsburků (např. František I.), do roku 1860 zde vládla dynastie toskánských Habsburků.\n\nPovrch Toskánska je různorodý. Největší část zaujímá kopcovitá krajina a vrchovina (66,5%), především hranice regionu ve vnitrozemí tvoří hornatina a horské hřebeny (25%), nejmenší plochu pak zaujímají roviny a nížiny (8,5%). Na severu a východě kraje, ve vnitrozemí při hranicích Toskánska s krajem Emilia-Romagna, se rozkládají Toskánsko-Emilianské Apeniny (nejvyšší vrchol \"Monte Cimone\", 2 165 m). Na severu pak leží Apuánské Alpy. Jižně od Apuánských Alp protéká největší toskánská řeka Arno. Zde se také nachází největší rovinatá oblast v kraji. Jižně pak leží kopcovitá krajina a vrchovina Colline Metallifere (s nejvyššími body okolo 1 000 m), jihozápadně se rozkládá pahorkatina Chianti (nejvyšší bod \"Monte San Michele\", 893 m). Na vrchovinu Chianti jihovýchodně navazuje údolní oblast \"Val di Chiana\". Na jihu kraje leží pohoří Toskánské Antiapeniny (nejvyšší vrchol \"Monte Amiata\", 1 738 m). Jihozápadně od města Asciano v provincii Siena leží poušť Accona. Na jihozápadě Toskánska, podél pobřeží, se rozkládá původně močálovitá oblast s naplaveninami, dnes zemědělská oblast Maremma. Západně od pobřeží leží Toskánské ostrovy (Elba).\n\nCharakteristickými rostlinami jsou pinie a cypřiše. Dále se zde daří vínům a olivovníkům (lisuje se zde panenský olivový olej). Toskánská vína jsou světově proslulá. Řadí se mezi ně především Chianti, Vino nobile di Montepulciano, Brunello di Montalcino aj. Historie pěstování vína Chianti sahá až do 13. století. K dalším plodinám, které se zde pěstují, náleží tabák, lanýže, obilniny, slunečnice, kukuřice, šafrán, cukrová řepa a jiné. Nejúrodnější je pánev v povodí řeky Arno.\n\nToskánsko leží na severu na pobřeží Ligurského moře a na jihu na pobřeží Tyrhénského moře. Podél pobřeží se nachází několik ostrovů a ostrůvků, které jsou součástí Toskánského souostroví. To se skládá ze sedmi hlavních ostrovů a z dalších menších ostrůvků, z nichž některé jsou jen skály vyčnívající z moře. Ostrovy jsou pod správou národního parku Parco Nazionale dell'Arcipelago Toscano. Největším ostrovem je Elba. Dalšími ostrovy jsou Pianosa, Montecristo, Giglio, Giannutri.\nOblíbenými přímořskými letovisky jsou například Viareggio nebo Forte dei Marmi.\n\nK největším řekám náleží: Arno (241 km), Ombrone (161 km), Serchio (111 km), \"Cecina\" (73 km), \"Magra\" (70 km), \"Sieve\" (62 km). Největší jezera jsou: \"Lago di Bilancino\" (5 km²), \"Lago di Chiusi\" (3,9 km²), \"Lago di San Casciano\" (2,0 km²), \"Lago di Montepulciano\" (1,9 km²).\n\nToskánsko se skládá z 10 provincií.\n\nVe vnitrozemí je jedním z hlavních příjmu obyvatel zemědělství (pěstování vinné révy, oliv, kukuřice, zahradnictví). Dříve bylo důležité hornictví, těžil se zde zejména mramor a železná ruda. V současnosti je jedním z hlavních zdrojů příjmu turistický ruch, který se soustřeďuje na města s významnými historickými památkami a na pobřeží.\n\n\n1. Nesmrtelné Chianti (Abeceda vína – CH)\n"}
{"id": "49680", "url": "https://cs.wikipedia.org/wiki?curid=49680", "title": "Praseodym", "text": "Praseodym\n\nPraseodym (chemická značka Pr, \"Praseodymium\") je měkký, stříbřitě bílý, přechodný kovový prvek, třetí člen skupiny lanthanoidů. Hlavní uplatnění nalézá v metalurgickém průmyslu při výrobě speciálních slitin anebo jejich deoxidaci a je složkou skel se zvláštními vlastnostmi.\n\nPraseodym je stříbřitě bílý, měkký přechodný kov.\n\nChemicky je praseodym méně reaktivní, než například cer nebo europium, ale přesto se při styku se vzdušným kyslíkem pokrývá zelenou vrstvičkou oxidu praseodymitého (PrO), který jej chrání před další oxidací. Proto se obvykle uchovává pod vrstvou organické kapaliny (nafta, petrolej), která jej od povrchové oxidace chrání.\n\nS vodou reaguje praseodym po zahřátí, za vzniku plynného vodíku. Snadno se rozpouští v běžných minerálních kyselinách. Ve sloučeninách se vyskytuje především v mocenství Pr a jeho soli mají obvykle zelenou barvu. V literatuře byly popsány i soli Pr, které jsou však mimořádně nestálé a rychle přecházejí do trojmocného stavu.\n\nChemické vlastnosti jeho solí jsou značně podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnost ve vodě se používá k oddělení lanthanoidů od jiných kovových iontů. Další nerozpustnou sloučeninou je šťavelan, který je možné použít ke gravimetrickému stanovení těchto prvků po jejich vzájemné separaci.\n\nNa počátku objevu prvku praseodym stál omyl. V roce 1841 izoloval chemik Mosander při čištění lanthanu novou látku, o níž se domníval, že se jedná o samostatný prvek a nazval jej didymium.\n\nTeprve roku 1874 Per Teodor Cleve zveřejnil názor, že se ve skutečnosti jedná o dva samostatné chemické prvky. K jejich skutečné izolaci došlo až v roce 1885, kdy rakouský chemik, baron Carl Auer von Welsbach, rozdělil didymium na praseodym a neodym a získal jejich soli, lišící se vzájemně barvou.\n\nJméno praseodym má základ v řeckém slově \"prasinos\" (πράσινος) – zelený a \"didymos\" (δίδυμος) – dvojitý.\n\nPraseodym je v zemské kůře obsažen v koncentraci asi 5,5–8,2 mg/kg, o jeho obsahu v mořské vodě údaje chybí. Ve vesmíru připadá jeden atom praseodymu na 300 miliard atomů vodíku.\n\nV přírodě se praseodym vyskytuje pouze ve formě sloučenin. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří \"monazity\" (Ce, La, Th, Nd, Y)PO a \"xenotim\", chemicky fosforečnany lanthanoidů a dále \"bastnäsity\" (Ce, La, Y)COF– směsné flourouhličitany prvků vzácných zemin.\n\nVelká ložiska těchto rud se nalézají ve Skandinávii, USA, Číně a Vietnamu. Významným zdrojem jsou i fosfátové suroviny – \"apatity\" z poloostrova Kola v Rusku.\n\nPři průmyslové výrobě vzácných prvků se jejich rudy nejprve louží směsí kyseliny sírové a chlorovodíkové a ze vzniklého roztoku solí se přídavkem hydroxidu sodného vysráží hydroxidy.\n\nSeparace jednotlivých prvků se provádí řadou různých postupů – kapalinovou extrakcí, za použití ionexových kolon nebo selektivním srážením nerozpustných komplexních solí.\n\nPříprava čistého kovu se obvykle provádí redukcí solí kovovým vápníkem. Redukci fluoridu praseodymitého popisuje rovnice:\n\nVzhledem k velmi podobným vlastnostem praseodymu a neodymu a nákladnosti jejich separace se v praxi používá velmi často směs obou prvků, zvaný \"didymium\".\n\nZákladní průmyslové využití nalézá praseodym v metalurgii.\n\n\nVe sklářském a keramickém průmyslu se přídavky oxidu praseodymu do skloviny nebo glazury dociluje jejich žlutého zbarvení.\n\nObloukové lampy, sloužící především jako světelné zdroje při natáčení filmů mívají často elektrody ze slitin s obsahem praseodymu.\n\n\n"}
{"id": "49681", "url": "https://cs.wikipedia.org/wiki?curid=49681", "title": "Ležák (řeka)", "text": "Ležák (řeka)\n\nLežák, na horním toku nazývaný Holetínka, je říčka protékající okresem Chrudim v Pardubickém kraji ve východních Čechách. Je dlouhá 31,0 km. Plocha povodí měří 110,1 km².\n\nHoletínka pramení v Horním Holetíně na náhorní plošině Železných hor, v nadmořské výšce 606 m, asi 3 km severně od Hlinska. Od Řestok se nazývá \"Ležák\". Pod Žumberkem a Kočičím hrádkem protéká hlubokým údolím směrem k Bítovanům. Ústí zleva do řeky Novohradky severně od Hrochova Týnce v nadmořské výšce 236 m.\n\n\nPrůměrný průtok u ústí činí 0,59 m³/s.\n\nHlásný profil:\n\nN-leté průtoky v Bítovanech:\n"}
{"id": "49683", "url": "https://cs.wikipedia.org/wiki?curid=49683", "title": "Mennonité", "text": "Mennonité\n\nMennonité jsou jednou součástí křesťanského hnutí novokřtěnců (tzv. anabaptistů), kteří si původně říkali švýcarští bratří. Vznikli vlivem Menno Simonse po r. 1545 v Holandsku a severním Německu. Sami slovo anabaptismus neužívali, protože bylo chápáno jako hanlivé; v druhé polovině dvacátého století se však tento název plně vžil. Chápou se jako nezařaditelní do běžných proudů reformace, tvořící „třetí cestu“ (po katolictví a protestantství).\n\nNázev pochází od jména Menno Simonse (1496–1561), který anabaptismus obnovil a formalizoval jeho učení. Menno se narodil ve fríském Witmarsumu, získal vzdělání v Holandsku a stal se římskokatolickým knězem. Studium Písma, pronásledování jinověrců katolíky a setkání s anabaptisty ho v roce 1536 donutilo opustit římskokatolickou církev a připojení se k anabaptistům. Menno dal novému hnutí ráz duchovního, mírumilovného a tvůrčího křesťanství.\n\nMenno byl duchovním vůdcem a organizátorem. Působil jako misionář, cestoval a zakládal sbory v celé severní Evropě mezi Francií a Ruskem. V pokojných chvílích napsal Menno pro své sbory řadu knih a traktátů. Ve své knize \"„Základ pravé víry křesťanské“\" položil Menno Simmons dogmatický základ pro hnutí mennonitů. Kniha \"„Nové zrození“\" popisuje, co to znamená být křesťanem.\n\nPo Mennonově smrti se hnutí fragmentovalo na skupiny konzervativní a pokrokové. Přes tyto vzájemné teologické rozepře byly obě skupiny známé jako zapálení křesťané a znamenití hospodáři a řemeslníci.\n\n\"Pravá, bohulibá víra nemůže být jalová, ale nutně ovoce plodí a svou podstatu najevo dává.\"(\"Menno Simons, 1539\")\"\n\nMenno Simons kázal následující:\n\nKázal proti násilí, jak bratřím, tak i pánům a vrchnostem, které je pronásledovaly. Jeho učení o přísné kázni (od důvěrného napomenutí, přes veřejné pokání, až ke stranění a exkomunikaci) způsobilo v praxi mnoho problémů, a je dosud kontroverzní.\n\nVe svých sborech mennonité udržovali přísnou kázeň. Bohoslužba byla prostá: čtení Písma, modlitby, kázání, a společný zpěv, většinou bez hudebních nástrojů. Byla zachovávána Večeře Páně, křest dospělých (tj. dvě svátosti ze sedmi), a obřad umývání nohou. Vojenská služba, zastávání civilních úřadů, přísaha a placené duchovenstvo se zamítalo. Mennonité zavedli ve své církvi biskupy, tj. volené seniory (starší). Duchovní jsou voleni věřícími.\n\nKvůli pronásledování opustila mennonitská komunita v roce 1555 Holandsko a hledala po celé Evropě vhodné místo, kde by se mohla usadit. Moravští anabaptisté (habáni) byli chráněni moravskými stavy i proti císaři; byli zde oceněni pro svou píli, spořádaný způsob života a obratnost v řemeslech. Carevna Kateřina II. osidlovala Ukrajinu a Krym mennonitskými emigranty, William Penn zval tyto lidi do Ameriky. V Anglii za vlády Jindřicha VIII., bylo mnoho vlámských anabaptistů, kteří se snažili uprchout domácím lovcům kacířů, umučeno a upáleno. Persekuce pokračovala i za vlády Alžběty I. (vedle perzekuce tajných katolíků, tajných luteránů a ke kalvínství tíhnoucích puritánů). V 17. století se situace novokřtěnců zlepšila a byly na ně v západní Evropě uvaleny jen vysoké daně.\n\nV Polsku se mennonité usazovali v dosud neosídlených oblastech. Řada mennonitů přesídlila odtud do Ruska. Ale nakonec i odsud museli prchnout. Odešli posléze do Severní Ameriky.\n\nDnes jsou mennonité nejpočetnější skupinou anabaptistů. Žijí v 60 zemích a dospělých členů se odhaduje přes milion. Nejpočetnější komunity mennonitů jsou ve Spojených státech, Kanadě, Jižní Americe a v Kongu.\n\nDnešní mennonity je možno neformálně dělit na tři skupiny: tradiční (starosvětské), konzervativní, a asimilované. Tradiční mennonité se podobají starosvětským amišům, ale většinou se holí. Omezují využívání technologií a jiných moderních vymožeností podle toho, zda tyto vynálezy podemílají rodinu a komunitu. Asimilovaní mennonité se neliší v životním stylu od svých světských sousedů, a soustřeďují svoji snahu na misie, řešení mezilidských konfliktů, pomoc chudým a postiženým katastrofami, a moderaci vlastního konzumerismu. Konzervativní mennonité se nacházejí někde uprostřed; šatí se postaru, ale ne přísně, mají např. auta, ale ne televizi.\n\nAsimilovaní mennonité tvoří dvě třetiny všech mennonitů v Severní Americe. Počet tradičních i konzervativních mennonitů roste a šíří se do dalších oblastí a zemí, kde zakládají nové vesnice.\n\nVětšina mennonitů je dnes do velké míry moderní, kdežto většina amišů udržuje život po starodávnu (plnovous, starobylé jednoduché šaty, koňské potahy, zákaz elektřiny atp.). Ale existují i velmi tradiční mennonité. Obě dvě sekty na sebe mají vzájemný vliv, a někdy splývají dohromady. Amišové nestaví kostely (bohoslužby slaví doma), slaví večeři Páně dvakrát do roka, a důsledně dbají na separaci od světa. Mají většinou přísnější církevní kázeň.\n\n\n\n"}
{"id": "49685", "url": "https://cs.wikipedia.org/wiki?curid=49685", "title": "Jihlava (řeka)", "text": "Jihlava (řeka)\n\nJihlava (německy \"Igel\" nebo \"Iglawa\") je česká řeka protékající Krajem Vysočina a Jihomoravským krajem. Ústí společně se Svratkou do Novomlýnských nádrží na Dyji (povodí Dunaje). Délka toku činí 184,5 km, plocha povodí je 3117 km². Na Jihlavě se nachází vodní nádrž Dalešice. Některé úseky horního toku řeky před městem Jihlavou tvoří část historické zemské hranice mezi Čechami a Moravou. Řeka je zmíněna již roku 1197 (\"Giglaua\"). Název může pocházet od ježka (německy \"Igel\") či jehličí, od keltského \"uig\" („potok“), nebo slovanského \"jehla\" (ostré kamení v říčním korytu).\n\nPůvod názvu řeky bývá obvykle, stejně jako název později vzniklého města Jihlavy, odvozován z německého slova \"igel\" znamenajícího ježek. K tomu dochází s ohledem na německé označení řeky a města \"Iglau\", \"Igel\" či \"Iglawa\". Tento název je zdůvodňován ostrými kameny v korytu řeky, které měly připomínat ježčí bodliny. Přesto ale není původ názvu zcela jasný. Řeku mohli pojmenovat již pojmenovat Langobardi, kteří žili u jejího soutoku se Svratkou, jako \"Igulaha\" (ježový potok). Pojmenování může pocházet i ze slovanských jazyků, kde slovo „jehla“ označovalo ostré kamení v říčním korytu.\n\nV roce 1234 je poprvé město Jihlava zmiňováno jako \"Giglawa\". Nicméně již 1226 je řeka ještě před založením stejnojmenného města označena jako \"Giglaue\".\n\nJedna z teorií pracuje s faktem, že němečtí kolonizátoři přišli do oblasti až v souvislosti se založením Jihlavy a těžbou stříbra. Proto předpokládá, že název bude staršího původu. To je podporováno faktem, že je zmiňován již před založením města a příchodem Němců. Možným původem názvu je proto keltské slovo \"uig\" ve významu potok doplněné koncovkou \"-ava\" typickou pro keltskou a starší indoevropskou hydronomii, která se hojně objevuje v názvech českých řek. V germánských jazycích se z této koncovky vyvinulo zakončení slov \"-au\". Takovým spojením vznikne slovo \"uig-ava\", které by po příchodu Němců a zkomolení pro podobnost se slovem \"igel\" mohlo znít \"uiglava\", později \"Iglava\", s německou koncovkou dnes známé \"Iglau\" v názvu města.\n\nJihlava pramení na louce nedaleko obce Jihlávka v Jihlavských vrších na Českomoravské vysočině. Protéká městy Jihlavou (něm. Iglau) a Třebíčí, v hluboké (až 160 m) dolině zařezané do Křižanovské vrchoviny a Jevišovické pahorkatiny, kde jsou na ní vzduty vodní nádrže Dalešice a Mohelno. V Ivančicích přetíná Boskovickou brázdu a přibírá své dva největší přítoky Oslavu (zleva) a Rokytnou (zprava). Pak proráží hřeben Bobravské vrchoviny a vstupuje do Dyjsko-svrateckého úvalu. Zde protéká Pohořelicemi a nakonec spolu se Svratkou ústí deltou zleva do střední věstonické novomlýnské nádrže.\n\nV roce 2012 byly dokončeny protipovodňové úpravy v centru Třebíče. Roku 2018 byly v tomto městě zahájeny poslední části projektu úpravy břehů v rámci protipovodňové ochrany.\nPřed vybudováním Věstonické nádrže ústila Jihlava do Svratky, která se krátce poté vlévala do Dyje. Po vzdutí hladiny ústily Jihlava a Svratka do nádrže odděleně vedle sebe, ale pozdějším snížením hladiny nádrže se odkryla delta, v níž se oba toky opět slévají. De facto je tak dnes Jihlava, která je sice delší, ale má menší průtok, znovu přítokem Svratky. Stále se však objevuje i pojetí obou toků jako rovnocenných přítoků Dyje.\n\n\nJihlávka, Horní Ves, Horní Cerekev, Batelov, Dolní Cerekev, Kostelec, Dvorce, Rantířov, Jihlava, Malý Beranov, Luka nad Jihlavou, Bítovčice, Bransouze, Číchov, Přibyslavice, Třebíč, Vladislav, Kramolín, Mohelno, Biskoupky, Ivančice, Moravské Bránice, Nové Bránice, Dolní Kounice, Pravlov, Kupařovice, Medlov, Cvrčovice, ̈́Pohořelice, Přibice, Ivaň\n\nNejvyššího průtoku dosahuje obvykle v březnu. Průměrný průtok u Přibic na říčním kilometru 8,2 činí 12,0 m³/s.\n\nVybrané hlásné profily:\nJedná se o řeku vodácky využitelnou. Jezdí se úsek řeky mezi vodní nádrží \"Mohelno\" a Hrubšicemi, řeka je sjízdná pouze při vypouštění z přehrady. Za vysokého stavu vody lze jet i horní úsek řeky od Dolní Cerekve po Vladislav.\n\nTok Jihlavy je na dvou místech uměle přehrazen:\nVodní nádrže \"Dalešice\" a \"Mohelno\" tvoří zásobárnu chladicí vody pro jadernou elektrárnu Dukovany. Zároveň je mezi těmito přehradami vybudována přečerpávací vodní elektrárna Dalešice s výkonem 4×120 MW.\n\n\n"}
{"id": "49687", "url": "https://cs.wikipedia.org/wiki?curid=49687", "title": "Tridentsko-Horní Adiže", "text": "Tridentsko-Horní Adiže\n\nTridentsko-Horní Adiže (, , ladinsky \"Trentin-Adesc Aut/Trentin-Südtirol\", mezi lety 1919 až 1947 ) je autonomní region v severní Itálii. V českém jazyce je také občas používán název \"Tridentsko-Jižní Tyrolsko\".\nSousedí na severozápadě se Švýcarskem, na severu s Rakouskem, na jihozápadě s Lombardií a na východě a jihovýchodě s Benátskem. Ve své hornaté části je kraj poměrně řídce osídlen, většina obyvatel žije v údolí řeky Adiže. K regionu patří také malá severní část Gardského jezera s městem Riva del Garda. Hlavními ekonomickými zdroji obyvatel jsou turistika, obchodování, pěstování vinné révy a ovoce (zejména jablek), některá průmyslová odvětví a výroba elektřiny v hydroelektrárnách.\n\nV oblasti žili původně Rétové, v 5. století před naším letopočtem přišli Keltové. Od 3. století před naším letopočtem začali do regionu pronikat Římané. Po pádu Římského impéria přišli do oblasti Gótové, následovali Langobardi a Frankové. Mezi 11. a 13. stoletím náležela severní část regionu pod správu biskupství v Brixenu, zatímco jižní část spravoval biskup z Trenta. Ve druhé polovině 14. století ovládli kraj Habsburkové. V roce 1918 se stal součástí Italského království.\n\nVětšinu území tvoří hornatá krajina. Severní oblast pokrývají Jižní Alpy, na východě se rozkládají Dolomity. V severozápadní části leží Ötztalské Alpy, respektive \"Alpi Venoste\", na západě leží pohoří Ortles s nejvyšším vrcholem Ortler (3 905 m) a na jihozápadě se rozkládá skupina Brenta. Nad Dolomity, na severovýchodě leží Zillertalské Alpy, jihovýchodně od pohoří leží údolí \"Val Pusteria\". Středem kraje protéká řeka Adiže. V kraji se nachází řada jezer ledovcového původu.\n\nKraj se dělí na dvě provincie: Trident (Trento) a Bolzano (Bozen). Na rozdíl od ostatních italských autonomních oblastí mají vlastní autonomii i obě provincie. Území moderní autonomní oblasti bylo do roku 1918 součástí Rakouska-Uherska, v jehož rámci tvořilo nejjižnější část rakouské korunní země Tyrolska. Název je odvozen od řeky Adiže. Hlavním městem je Trento (Trident).\n\nRegion lze z etnického hlediska rozdělit na dvě části. Na severu, v oblasti Horní Adiže, má většinu (69 %) německy mluvící obyvatelstvo. Z historického hlediska se jedná o Jižní Tyrolsko, německy \"Südtirol\". Uvedený procentní podíl obyvatel s německou rodnou řečí platí pro celou autonomní provincii Bolzano. Velká města oblasti, Bolzano a Merano, vykazují početné italské komunity, zatímco v menších obcích zcela převažují mluvčí němčiny (resp. tamějšího dialektu). Němčina je vedle italštiny úředním jazykem a názvy měst a obcí jsou dvojjazyčné. Žijí zde také lidé mluvící ladinštinou, jedním z původních románských jazyků. V jižní části kraje, Tridentsku, tvoří italsky mluvící obyvatelé více jak 95 % populace.\n\nV celé oblasti Tridentsko-Horní Adiže panuje velmi významný cestovní ruch, a to jak v letním, tak v zimním období. Velký ekonomický přínos turistiky se do značné míry zakládá na popularitě této atraktivní oblasti v Německu, ale také v jiných zemích včetně Česka. Na základě příjmů místních obyvatel z pronájmu ubytovacích kapacit, restauračních služeb a prodeje zboží a služeb patří tato oblast k nejbohatším v celé Itálii. Má velmi dobře vyvinutou infrastrukturu, což platí i pro sousední Benátsko (\"Veneto\"). Jako příklad lze uvést dobré silnice a soustavu moderních silničních tunelů pod horským masivem po téměř celé délce západního břehu Gardského jezera, které se rozkládá jak v této oblasti, tak v sousedním Benátsku a Lombardii. V provincii Horní Adiže byly kromě moderní dálnice a silnic vybudovány mimo jiné nespočetné lanovky a vleky a další potřebné infrastrukturní kapacity pro zájemce o lyžování a další sporty v Dolomitech.\n\n\n"}
{"id": "49699", "url": "https://cs.wikipedia.org/wiki?curid=49699", "title": "Čert", "text": "Čert\n\nČert je ve slovanském folklóru ďábel či jemu podobná bytost. Na rozdíl od teologických ďáblů nesou čerti i jisté rysy vycházející pravděpodobně ze slovanského archaického náboženství a nemusí mít vždy čistě negativní charakter.\n\nČeskému čertovi doprovázejímu svatého Mikuláše se podobá Krampus vystupující ve stejné roli v Bavorsku a Rakousku. \n\nV češtině má slovo \"čert\" řadu variant a to především z důvodu tabu s ním spojovaným. Jedná se například o výrazy jako \"rohatý\", \"nedobrý\", \"čechman\", \"čerchmant\", \"červivec\", \"čmert\", \"jabl\", \"ďas\", \"diblík\" a další. Václav Machek spojoval slovo čert s bylinou čertkus luční, která je v souvislosti s čertem zmiňována v Mattioliho herbáři z 16. století. Podle Zdeňka Váni souvisí slovo čert s rytím čar a čarováním. Jeho označení může být náhradou za předkřesťanské běs, které kolem 14. století začalo ustupovat právě slovu čert a z řečtiny pocházejícímu ďábel.\n\nPodoba čerta splývá s lidovým obrazem ďábla. Jedná se o muže s rohy, drápy, ocasem a kopytem, někdy oblečeného jako myslivec v zelené vestě a červeném klobouku, jindy oblečený v černé. Může se také objevit v podobě zvířete, například kozla nebo černého psa. V českém folklóru je s čertem spojována celá řada místních pověstí, jsou známy například čertovy kameny, stopy a brázdy nebo je mu přisuzována postavení hradu, zdi či brány. Pro zahnání či zahubení čertů či ďáblů je využíván nějaký náboženský úkon: křesťanský pozdrav, náboženská píseň, modlitba, opsáním kříže hostií, případně bylina jestřábník či turan.\n\nMezi časté motivy o interakci člověka s čertem či ďáblem patří:\n\n\nV ruština je tato bytost nazývna \"дьявол\" \"ďavol\" „ďábel“, \"чёрт čort\" „čert“ nebo \"бес bes\" „běs“. V legendách i v pověstech vystupuje jako pokušitel poustevníků, mnichů a zbožných lidí nebo jako podněcovatel sebevrahů, které si po jejich smrti osedlá jako koně. V pohádkách naopak často vystupuje jako komická či politováníhodná postava, kterou lze snadno přelstít. Na ikonách, freskách a lubocích – lidových tiscích, mají zpravidla podobu malých bytostí s černým kožichem, křidly, rohy, ocasem, kopytem a ostrými drápy.\n\nKromě křesťanského vlivu se v postavě čerta silně projevují předkřesťanské slovanské představy. S čerty či běsy jsou ztotožňováni staří bohové jako Perun a Veles, ale také duchové míst: například čert vystupující v legendě \"Život svatého Eufrosina ze Pskova\" je jasným lešijem – lesním duchem. Objevuje se také víra v tom že duchové míst jsou druhořadí andělé kteří při svém pádu skončili na zem a usídlili se v domech, lesích, vodách a močálech. Běsi dále vystupují v Pověsti dávných let , která popisuje zvláštní bytosti v Polocku k roku 1092, pravděpodobně návi – revenanty či obdobu Divoké honby:´\n\nNa představu čerta v lidovém křesťanství měl pravděpodobně největší vliv zmiňovaný Veles, bůh podsvětí, skotu, magie a divočiny. Podobný proces proběhl u blízce příbuzného baltského Velniase, jehož jméno se stalo obecným označením ďábla. Velesovými atributy pravděpodobně byly rohy, srst a spojení s lesem, které se později přeneslo na čerta, ale také na různé lesní démony jako ruský lešij a Jols, snad i na českého divého muže a hejkala. S čertem a ďáblem také Velese spojují české literární památky z přelomu středověku a novověku, příkladem může být věta z díla \"Tkadleček\" pocházejícího z přelomu 14. a 15. století „Ký čert aneb ký veles aneb ký zmek tě proti mně zbudil?“.\n\n\n\n\nPostavy reprezentující temné síly personifikované právě čerty, ďábly či démony jsou nacházeny také ve skalním umění (v podobě rytin na skalách, tedy petroglyfech). Mezi nimi patří k zajímavým příkladům postavy rohatých \"hráčů na flétnu\", které vznikly kdysi dávno (stáří je neznámé, pravděpodobně neolit až středověk) v polských Svatokřížských horách. Zajímavostí je, že v přímé asociaci s nimi se nacházejí i fosilní otisky dinosauřích stop z období rané jury. Je možné, že se jednalo o místa okultních rituálů spojených právě se stopami (tříprsté stopy bývaly někdy asociovány s kuřecím pařátem čertů v polských legendách a pověstech).\n\n\n\n"}
{"id": "49700", "url": "https://cs.wikipedia.org/wiki?curid=49700", "title": "Čert (stroj)", "text": "Čert (stroj)\n\nČert nebo rotační vyorávač brambor, je starší zemědělský stroj (původně z 19. století z Anglie) určený pro vyorávání brambor. V dřívějších dobách hojně používaný zemědělský stroj se ještě dnes občas používá na českém venkově. Vyniká zejména jednoduchostí své konstrukce a velice snadnou údržbou. \n\nPracuje na principu velkého kola umístěného v zadní části stroje, které je po svém obvodu opatřeno železnými prsty resp. packami, jež při otáčivém pohybu kola vyhrabávají brambory ven ze země (fakticky rozmetávají bramborový řádek). Vlastní pohon pracovního stroje je realizován ozubenými kuželovými koly napojenými na zadní ocelová pojezdová kola. Je tedy fakticky poháněn vlastní jízdou stroje po poli. Jeho hlavní nevýhodou je, že zanechává brambory ležet na poli a ty musí být pak sklizeny ručně. Tento způsob sklízení je ale šetrnější ke sklízeným bramborám, protože nedochází k velkému mechanickému poškození hlíz. \n\nHodí se spíše pro zemědělce s menší výměrou polí. Větší výměry polí bývají sklízeny pomocí jiných sklízecích strojů např. různými typy bramborových kombajnů.\n"}
{"id": "49701", "url": "https://cs.wikipedia.org/wiki?curid=49701", "title": "Umbrie", "text": "Umbrie\n\nUmbrie (italsky \"Umbria\") je vnitrozemský kraj ve střední Itálii. Sousedí s Toskánskem na západě, Marche na východě a Laziem na jihu. Region má rozlohu 8 464 km² a žije zde téměř 900 tisíc obyvatel. Dělí se na 2 provincie, \"Perugia\" a \"Terni\". Hlavním městem je Perugia.\nRegion se vyznačuje kopcovitou a hornatou krajinou s většinou zalesněnými kopci. Oblast je úrodná, pěstuje se zde víno, obilí, tabák, zelenina a olivy, chovají se zde ovce. Částečná průmyslová výroba je soustředěna na jihu regionu, jde zejména o textilní průmysl a umělecká řemesla. Umbrie má řadu středověkých památek – Perugia, Spoleto, Todi, Assisi, Orvieto, Gubbio, známé jsou kláštery, opatství a středověké hrady.\n\nŽili zde Etruskové a východně od Tibery Umbrové, od nichž má krajina své jméno. Začátkem 3. století př. n. l. byla začleněna do Římské říše. Po jejím pádu zde vládli Gótové, Byzantinci a Langobardi. Posledně jmenovaní zde vytvořili \"Vévodství spoletské\". Ve středověku se v regionu začaly vytvářet městské státy. Kolem roku 1500 se krajiny zmocnil Církevní stát a držel ji až do sjednocení Itálie v roce 1860.\n\nKrajina Umbrie je kopcovitá a hornatá. 71% rozlohy kraje tvoří často zalesněné kopce a kopcovitá krajina, 29% tvoří horské hřebeny a hory. Reliéfu regionu dominují dvě údolí, Údolí Tiberu (\"Val Tiberina\") a Umbrijské údolí (\"Valle Umbra\"). Údolí Tiberu, kterým protéká řeka Tibera, prochází středem celého kraje, ze severu na jihozápad. Umbrijské údolí leží v jihovýchodní části kraje, z východu je ohraničené Apeninami. Východní a jihovýchodní část Umbrie zaujímají Střední Apeniny, respektive jejich podskupina nazývaná \"Appennino umbro-marchigiano\". Tvoří hranice s regionem Marche, nejvyšší vrcholy leží na jihovýchodě, Monte Vettore (2 476 m). Naopak nejnižší bod kraje se nachází v povodí Tibery, \"Attigliano\" (96 m n. m.). Vedle hlavní řeky Tibery, jsou dalšími většími řekami Umbrie \"Chiascio\" (82 km), \"Topino\" (77 km), \"Paglia\" (86 km) a \"Nera\" (116 km). Největším jezerem kraje je Lago Trasimeno (128 km²), významná oblast i z hlediska turismu.\n\nKraj se skládá ze dvou provincií a 92 obcí.\n\n\n"}
{"id": "49703", "url": "https://cs.wikipedia.org/wiki?curid=49703", "title": "Livno", "text": "Livno\n\nLivno je malé město na jihu Bosny a Hercegoviny, leží ve Federaci Bosny a Hercegoviny a je právním centrem Západobosenského kantonu. Má okolo 10 028 obyvatel.\n\nRoviny okolo města Livno jsou osídlené již od druhého tisíciletí př. n. l. První zmínka o městu je z 27. září 892, z dokumentu chorvatského vévody Mutimira. Přesto však osada tu existovala i dříve, ještě v dobách krátce po stěhování národů, když sem přišli Chorvati.\n\nMezi lety 1326 a 1463 bylo Livno součástí bosenského banátu. Poté bylo připojeno k Osmanské říši pod jejíž nadvládou zůstalo dalších 400 let, stejně jako celá tehdejší Bosna. Roku 1878 bylo přiděleno Rakousko-Uhersku.\n\nBěhem 20. století se Livno i jeho okolí, složení obyvatelstva (a to jak náboženské tak národnostní) změnilo tak, jako nikdy předtím. Od roku 1918 patřilo město království SHS, v roce 1929 po územní reformě připadlo už Jugoslávské bánovině Primorje, s centrem ve Splitu. Díky tomu se město kulturně i politicky přiblížilo Chorvatsku; navíc v předvečer 2. světové války se stalo i součástí autonomní Chorvatské bánoviny.\n\nPo skončení války, když bánoviny nahradily republiky respektující hranice jednotlivných národů, Livno se stalo bosenským městem a rozvíjelo se. Po válce v 90. letech bylo Daytonskou smlouvou přiděleno Muslimsko-chorvatské Federaci Bosny a Hercegoviny, takže majoritní jsou zde dnes Chorvati.\n"}
{"id": "49705", "url": "https://cs.wikipedia.org/wiki?curid=49705", "title": "Údolí Aosty", "text": "Údolí Aosty\n\nÚdolí Aosty (, ) je malá autonomní oblast a zároveň provincie na severozápadě Itálie. Údolí Aosty je vsazeno mezi horské masivy Walliských a Grajských Alp. Sousedí s Francií na západě, Švýcarskem na severu a Piemontem na jihu. Je nejmenší z italských krajů a zároveň kraj s nejméně obyvateli.\n\nRegion má rozlohu 3 263 km² a 120 tisíc obyvatel. Hlavním městem je Aosta (Aoste).\nÚředním jazykem je vedle italštiny také francouzština.\n\nStřed kraje leží v údolí, kterým protéká řeka Dora Baltea. V západní části se nachází masiv Mont Blanc (\"Monte Bianco\") (4 810 m), nejvyšší hora Evropy. Na severu se rozkládají Penninské Alpy s nejvyššími vrcholy Monte Rosou (4 634 m) a Matterhornem (\"Monte Cervino\") (4 478 m). Na jihu leží Grajské Alpy s nejvyšším vrcholem Gran Paradiso (4 061 m), který se nachází na území nejstaršího italského národního parku Gran Paradiso. Východ Údolí Aosty postupně přechází do Pádské nížiny.\n\n"}
{"id": "49709", "url": "https://cs.wikipedia.org/wiki?curid=49709", "title": "Benátsko", "text": "Benátsko\n\nBenátsko (italsky \"Veneto\" ) je oblast v severovýchodní Itálii, sousedící na jihu s Emilií-Romagnou, na západě s Lombardií, na severu s Trentino-Alto Adige a Rakouskem, na východě s Friuli-Venezia Giulia a Jadranem. V letech 1935–1963 byl region součástí oblasti Venezia Euganea. Region má rozlohu 18 391 km², 5 miliónů obyvatel a dělí se na 7 provincií. Hlavním městem jsou Benátky (Venezia), dalším významným pak Padova. Od roku 2007 je druhým oficiálním jazykem regionu, vedle Italštiny, také Benátština.\n\nV období římské republiky byla krajina osídlena indoevropskými Venety, odtud pochází i nynější název. Pronikali sem Etruskové, Řekové, v 4. století Germáni. Právě před nimi obyvatelstvo uprchlo až k moři. V roce 810 zde byly založeny Benátky.\n\nVětšina území Veneta byla v letech 697–1797 součástí Benátské republiky. Mírem v Campo Formio z roku 1797 se stala většina území Benátska součástí Habsburské monarchie, jíž zůstala až do konce prusko-rakouské války, kdy byla po porážce Rakouského císařství začleněna do území Italského království.\n\nPo tomto připojení nebyla benátština uznána jako oficiální jazyk, kterým byla určena italština a i státní úředníci působící ve Venetu byli najímání z jiných částí Itálie. Na území probíhaly těžké boje za první i druhé světové války.\n\nV letech 1935–1963 byl region součástí oblasti Venezia Euganea.\n\nPo zániku království a vzniku Italské republiky předpokládala nová ústava, přijatá roku 1947 a v platnost vstoupivší roku 1948, vytvoření italských regionů, k němuž ale došlo až v roce 1970.\n\nV roce 2014 proběhlo neoficiální internetové referendum o nezávislosti Benátského regionu.\n\nBenátsko leží v severovýchodní části Itálie, severně od ústí největší italské řeky Pádu do Jaderského moře. Severní část Benátska je hornatá, nachází se zde část Dolomit a Karnských Alp, jižní přímořská část je naopak pokračováním Pádské nížiny a má rovinatý charakter. Z hlediska povrchu lze Benátsko rozdělit ne sedm jednotlivých celků: alpské, předalpské a podalpské pásmo, horní a dolní nížinu a systém lagun a deltu Pádu. Sever Benátska tvoří \"Karnské Aply\" a \"východní Dolomity\" s nejvyšším vrcholem Marmoladou (3 342 m) náležící do alpského pásma. Předalpské pásmo tvoří okolí vrcholu Monte Baldo u jezera Lago di Garda, skupina \"Monte Lessini\", \"Pasubio\", okolí vrcholu Monte Grappa a vrcholy okolo města Belluno. Do podalpského pásma náleží vrchy v okolí jezera \"Lago di Garda\", skupina Asolo a vrchy okolo města \"Conegliano\". Nížinnou oblast tvoří Benátská nížina, pramení zde řeky \"Bacchiglione\" a \"Sila\". Pro dolní část nížiny jsou charakteristické rozsáhlé zavodňovací systémy. Benátské laguny bývaly členitější. Dnes se nachází dvě laguny u měst Caorle a Bibione, největší laguna leží v okolí Benátek. Deltu \"Pádu\" tvoří kultivovaná údolí, laguny, mokřady, malé ostrůvky a porosty rákosu. Žije zde velké množství ptačích druhů, např. volavky či kolihy.\n\n\nBenátsko se skládá ze sedmi provincií a 581 obcí. Nejlidnatější je provincie Padova s 905 100 obyvateli, naopak nejméně obyvatel má provincie Belluno v Alpách a to 213 060.\n\nV čele regionu stojí prezident Benátska (Presidente della Regione), jež je zároveň předsedou Benátské regionální vlády (Giunta Regionale del Veneto), jejíž členy i sám vybírá a jmenuje. Dříve byl prezident regionu jmenován, od roku 2000 je volen občany Benátska a jeho funkční období trvá 5 let.\n\nBenátská regionální rada (Consiglio Regionale del Veneto) je regionální parlament, vznikl v roce 1970 spolu se samotným regionem. Funkční období rady je 5 let, ale pokud prezident regionu rezignuje, zemře během výkonu funkce, nebo mu je Radou vyhlášena nedůvěra, potom je Rada rozpuštěna a nové volby do ní probíhají zároveň s volbou nového Benátského prezidenta. Rada má 60 členů, standardně je 47 z nich voleno za volební okrsky v Benátsku (1 zástupce za každý okrsek), 12 je voleno v celém regionu ze speciální listiny sestavené kandidátem na prezidenta a 1 místo je rezervované pro druhého nejúspěšnějšího kandidáta na prezidenta (tomu, kdo skončí druhý za vítězem prezidentských voleb). V případě, že podporovatelé vítězného kandidátka na prezidenta získají více, jak 55 % ze 47 okrsků, potom je 12 míst připadajících na prezidentskou kandidátskou listinu sníženo na 6 a o zbylých 6 je rozšířen počet okrsků na 53.\n\nOstrovní město v Benátské laguně, jímž protéká množství kanálů, nejznámější je Canal Grande. Mezi nejvýznamnější pamětihodnosti patří náměstí Svatého Marka, Bazilika svatého Marka, Dóžecí palác a množství kostelů jako například Santa Maria dei Frari, La Salute a San Giorgio Maggiore.\n\nJe zde významná galerie Galleria dell'Accademia a galerie moderního umění Galleria Peggy Guggenheim a prestižní univerzita Ca' Foscari.\n\nKaždoročně se zde pořádá karneval, přehlídka moderního umění Biennale a filmový festival.\n\nOd roku 1987 jsou Benátky součástí světového dědictví UNESCO.\n\nMezi nejvýznamnější památky tohoto města na Adiži patří bezesporu \"římská aréna\", \"Castel vecchio\", Basilica di San Zeno Maggiore, \"Dóm\" a kostel \"Chiesa di Santa Anastasia\".\nDalší turisticky atraktivní památkou je balkon Romea a Julie.\n\nMěsto je od roku 2000 součástí světového dědictví UNESCO.\n\nDalším významným centrem Benátska je Padova. Je sídlem jedné z nejstarších světových univerzit (nejstarší po univerzitě v Bologni).\n\nV Padově se nachází Basilica di Sant’Antonio, Capella degli Scrovegni, Palazzo della Ragione, Donatellova jezdecká socha Gattamelata. Centrem města je náměstí Prato della Valle.\n\nPatronem města je svatý Antonín Paduánský\n\nVe Vicenze působil především významný sochař Andrea Palladio. K jeho dílům patří \"Bazilika\", divadlo \"Teatro Olimpico\", \"Palazzo Chiericati\" a slavná Villa Rotonda.\nMěsto Vicenza je od roku 1994 součástí světového dědictví UNESCO.\n\nVe městě se nachází gotický kostel \"San Nicolò\", \"Palazzo dei Trecento\", \"Loggia dei Cavalieri\", \"Dóm\" a \"kostel Svatého Františka\".\n\nMěsto je také sídlem mnoha muzeí a galerie \"Ca’ dei Carraresi\".\n\nV Bellunu najdeme \"Dóm\" a \"Palazzo dei Rettori\".\n\n\n\n\n"}
{"id": "49725", "url": "https://cs.wikipedia.org/wiki?curid=49725", "title": "Lanškroun", "text": "Lanškroun\n\nMěsto Lanškroun (německy \"Landskron\") leží v podhůří Orlických hor, na východě Čech nedaleko historické zemské hranice s Moravou. Žije v něm obyvatel. Je zasazen v širokém údolí Moravské Sázavy, rámovaném lesnatou vrchovinou. U města se nachází soustava rybníků, sloužících dnes k rekreaci a sportovnímu vyžití.\n\nMěsto má pravidelné středověké založení s hlavním čtvercovým náměstím, uprostřed kterého stojí renesanční radnice z let 1581–1582. K dalším významným památkám patří dřevěný hostinec Krčma, děkanský kostel sv. Václava, barokní kostel sv. Anny, empírový kostel sv. Maří Magdaleny, mariánský sloup z roku 1684, barokní plastiky sv. Jana Nepomuckého a sv. Jana Sarkandra, dům Piano a mnohé další. V nově zrekonstruované části místního zámku se nachází městské muzeum se stálou expozicí o historii města. V 19. a začátkem 20. století byl Lanškroun významným centrem tzv. regionu Hřebečsko.\n\nDnešní Lanškroun je městem s rozvinutou podnikatelskou činností (zejména v oblasti elektroniky, strojírenství, papírenského průmyslu) i městem středních škol, živé kultury a moderních sportovišť. Je správním centrem regionu Lanškrounsko pro 22 obcí s téměř 23 000 obyvateli: Albrechtice, Anenská Studánka, Cotkytle, Čenkovice, Damníkov, Dolní Čermná, Horní Čermná, Horní Heřmanice, Horní Třešňovec, Krasíkov, Lubník, Luková, Ostrov (okres Ústí nad Orlicí), Petrovice (okres Ústí nad Orlicí), Rudoltice, Sázava (okres Ústí nad Orlicí), Strážná, Tatenice, Trpík, Výprachtice, Žichlínek.\n\nLanškroun leží na silnici I/43 (Brno – Svitavy – Polsko). Končí zde krátká železniční trať z Rudoltic; většina osobních vlaků je vedena do České Třebové, kde je návaznost na dálkovou dopravu.\n\nMěsto bylo založeno v 2. polovině 13. století v souvislosti s královskou kolonizační činností jako hlavní ekonomické centrum rozsáhlého lanškrounsko-lanšperského panství. První dochovaná písemná zmínka o Lanškrouně pochází z roku 1285, kdy jej od českého krále Václava II. převzal Záviš z Falkenštejna. Od roku 1304 byl Lanškroun součástí majetku Zbraslavského kláštera, později litomyšlského biskupství (r. 1358). 8. srpna roku 1371 založil Petr Jelito, litomyšlský biskup a rodák z Dolního Třešňovce u Lanškrouna, ve městě u Dolní brány klášter augustiniánů kanovníků pro 12 řeholníků, kteří přišli z mateřského konventu v Roudnici. Odtud se řeholníci brzy přestěhovali k farnímu kostelu Zvěstování Panny Marie. Klášter byl v období renezance přestavěn na zámek v renezančním slohu. Po husitských válkách v 15. století získali Lanškroun Kostkové z Postupic. Od roku 1507 městu vládli Pernštejnové s výjimkou třinácti let, kdy město spravovali páni z Boskovic. Za vlády pánů z Postupic a poté Pernštejnů získal Lanškroun řadu významných privilegií. Dalšími vlastníky města a panství byli Hrzánové z Harasova a po bitvě na Bílé Hoře (r. 1620) připadl Lanškroun Lichtenštejnům (od r. 1622).\n\nV době třicetileté války bylo město poničeno švédskými i císařskými vojsky. Po ní do Lanškrouna přicházeli němečtí osadníci, kteří prosadili německou správu. Od roku 1683 je městská kniha psána německy. V polovině 17. století vrcholí vědecká činnost nejvýznamnějšího lanškrounského rodáka, fyzika, matematika, astronoma, lékaře a filozofa, rektora Karlovy univerzity a zakladatele spektroskopie Jana Marka Marciho (1595–1667), po němž je pojmenováno nejen hlavní náměstí Lanškrouna, ale i kráter na odvrácené straně Měsíce. Koncem 18. století bylo město vyhlášeno městem municipálním. V polovině 19. století se stal Lanškroun sídlem okresního hejtmanství a okresního soudu a až do roku 1960 zůstal okresním městem.\n\nPo druhé světové válce byla většina lanškrounských Němců odsunuta. Do odsunu činil podíl Němců v okrese Lanškroun více než 60 %.\n\nOd 1. ledna 1976 do 23. listopadu 1990 příslušela k Lanškrounu Albrechtice jako místní část.\n\n\n\n\n\n\n\nEsperantisté v Lanškrouně působili již velmi brzo. Ve světové esperantské ročence z roku 1905, lze najít jméno poštovního úředníka z Lanškrouna Ignaze Schicho pod pořadovým číslem 12820.\n\nRoku 1925 vychází ve Zprávách německých esperantistů v Československu informace o sérii fotografii na téma \"Esperanto v praxi\", které si mohli zájemci objednat u p. Rud. Fuchse (policisty v Lanškrouně).\n\nKoncem roku 1928 bylo v Lanškrouně 12 členů (esperantistů) Bundes deutscher Esperantisten in der čechoslovakischen Republik.\n\n\n\n"}
{"id": "49726", "url": "https://cs.wikipedia.org/wiki?curid=49726", "title": "Chodský Újezd", "text": "Chodský Újezd\n\nChodský Újezd (německy \"Heiligenkreuz\") je obec nalézající se asi 8 km západně od okresního města Tachov. Obec je v průměrné nadmořské výšce okolo 556 m v pohoří Český les. Žije zde  obyvatel.\n\nPrvní písemná zmínka o vesnici pochází z roku 1359.\n\nZápadně od vesnice leží přírodní památka Žďár u Chodského Újezda.\n\n\n\n"}
{"id": "49743", "url": "https://cs.wikipedia.org/wiki?curid=49743", "title": "Studánka (okres Tachov)", "text": "Studánka (okres Tachov)\n\nStudánka (německy \"Schönbrunn\") je obec nalézající se v průměrné nadmořské výšce okolo 611 m v pohoří Český les asi 2 km západně od okresního města Tachov. Žije zde  obyvatel.\n\nPrvní písemná zmínka o obci pochází z roku 1407. Od 1. července 1980 do 23. listopadu 1990 byla obec součástí města Tachov.\n\n\n"}
{"id": "49750", "url": "https://cs.wikipedia.org/wiki?curid=49750", "title": "Přimda", "text": "Přimda\n\nPřimda (německy \"Pfraumberg)\" je město v okrese Tachov v Plzeňském kraji, jehož hlavní část je situována do sedla v nadmořské výšce 700 m. Žije zde  obyvatel.\n\nPrvní písemná zmínka o Přimdě je z roku 1126. Za Jana Lucemburského byla Přimda výměnou za finanční hotovost zastavena (dána do držení) šlechtě. V roce 1336, v době sporů Jana Lucemburského s císařem Ludvíkem IV. Bavorským, byl hrad přepaden německým vojskem, obléhatelé překonali vnější opevnění, museli však ustoupit po zapálení dřevěných částí hradeb posádkou hradu. V roce 1414 přes Přimdu vedla cesta Jana Husa do Kostnice. V roce 1675 koupil panství i s hradem Jan Václav hrabě Novohradský z Kolowrat. S výjimkou asi 50 let nacistické a komunistické vlády v zemi je v majetku tohoto rodu území dodnes. Na konci druhé světové války, v dubnu 1945, byla velká část historického centra poškozena požárem po americkém náletu.\n\nVrch Přimda (848 metrů) je chráněn jako stejnojmenná přírodní rezervace. Západně od města leží přírodní památka Milov.\n\nPrávo užívat vlajku bylo obci uděleno rozhodnutím Poslanecké sněmovny Parlamentu České republiky dne 18. dubna 2014. Znak tvoří stříbrný štít, na němž je vyobrazeno zelené trojvrší s lípou přirozené barvy, na jejíž kmen šplhají ze stran dva černí medvědi s červenou zbrojí. Vlajka má rozměr šířky ku délce v poměru 2:3. Tvoří ji bílý list, na jeho dolním okraji zelené trojvrší, z něhož vyrůstá lípa se zelenou korunou a hnědým kmenem, na který šplhají ze stran dva černí medvědi s červenou zbrojí.\n\n\n\n"}
{"id": "49751", "url": "https://cs.wikipedia.org/wiki?curid=49751", "title": "Hestia", "text": "Hestia\n\nHestia může označovat:\n\n"}
{"id": "49752", "url": "https://cs.wikipedia.org/wiki?curid=49752", "title": "Broumov (okres Tachov)", "text": "Broumov (okres Tachov)\n\nBroumov (německy \"Promenhof\"), je obec v okrese Tachov (v Plzeňském kraji). Žije zde  obyvatel. Obec se nachází v průměrné nadmořské výšce okolo 573 m v pohoří Český les a na území obce se nachází silniční hraniční přechod do Německa (Broumov–Mähring).\n\nPrvní písemná zmínka o obci pochází z roku 1523. Náležela do zemského obranného systému a byla obývána strážci hranic. Roku 1614 byl již svobodným statkem, který koupili Schirndingerové z Schirndingu. Roku 1621 jej získali Haimhausenové. Roku 1960 byl připojen k Zadnímu Chodovu, roku 1980 k Chodskému Újezdu. Znovu samostatný je od roku 1990.\n\nV 18. a 19. století se v obci těžilo železo a měď. U zdejšího potoka bylo vybudováno několik provozů na zpracování těchto kovů, zvaných hamry, které mu daly jméno – Hamerský potok. Přibližně jedno století zde stála i vysoká pec. Plechy a dráty ze zdejších provozů se vyvážely do Německa a Polska. Správa železáren sídlila ve Svatovítském zámečku. Vysoká pec vyhasla 1867 a dnes jsou zde jen její zbytky, stejně jako dál po proudu rozvaliny jednoho z hamrů.\n\n\n\n"}
{"id": "49754", "url": "https://cs.wikipedia.org/wiki?curid=49754", "title": "Hestiá", "text": "Hestiá\n\nHestiá (2. pád Hestie, řecky Ἑστία, latinsky \"Vesta\") je v řecké mytologii dcera Titána Krona a jeho manželky Rheie, sestra Dia, Poseidóna, Háda, Héry a Démétry. Bývá označována jako bohyně srdce, rodiny a domova.\n\nOtec Kronos ji pozřel, stejně jako její sourozence kromě Dia. Chtěl tak zabránit, aby proti němu povstali a zbavili ho vlády. To se povedlo Diovi, který se před Kronem ukrýval a pak ho lstí donutil všechny sourozence vyvrhnout. Poté následovala válka mezi bohy a Titány, kterou Hestie jako jediná chtěla řešit diplomaticky.\n\nKdyž se pak Zeus zmocnil vlády, Hestiá byla pozvána na Olymp, kde jí bylo nabídnuto mezi hlavními olympskými bohy. Místa se však vzdala a darovala ho Dionýsovi. Také obdržela spolu s Artemis a Athénou výsadu zajistit na věky své panenství, aby tím zůstala uchráněna před Apollónem a Poseidónem, kteří ji chtěli získat.\n\nJako bohyně domácího krbu se stala rovněž ochránkyní tiché a svorné domácnosti a také bohyní pronásledovaných a vyhnaných.\n\nJejím symbolem byl oheň a krb a osel.\n\n"}
{"id": "49762", "url": "https://cs.wikipedia.org/wiki?curid=49762", "title": "Rozlišení", "text": "Rozlišení\n\nRozlišení ( \"resolution\") monitoru nebo displeje je počet pixelů (nebo maximální rozlišení obrazu), které může být zobrazeno na obrazovce (monitoru). Tento pojem se občas používá i u videa, zaměnitelně se slovem rozměr. Udává se jako počet sloupců (též bodů na šířku či horizontální rozlišení, „X“) – to se uvádí jako první – a počet řádků (bodů na výšku, vertikální rozlišení, „Y“). Méně často se používá pojem barevné rozlišení, které vyjadřuje bitovou hloubku (potažmo počet barev) daného zobrazení.\n\nMezi nejčastější rozlišení posledních let patří:\nMnoho uživatelů, včetně uživatelů CADu a hráčů počítačových her, používá rozlišení 1600×1200 (UXGA, Ultra-eXtended) nebo vyšší, pokud mají odpovídající zařízení. Pokud je rozlišení obrazu vyšší než fyzické rozlišení obrazovky, mohou některé systémy využít virtuální obrazovku. Pro digitální televizi a HDTV jsou typická vertikální rozlišení 720p, 1080p, 2160p (4K)\n\nRozlišení 640×480 IBM PS/2 VGA a MCGA byla standardními rozlišeními od 1990 do asi 1995. 800×600 bylo standardním rozlišením zhruba do roku 1999. Od té doby je standardním rozlišením 1024×768 a 1366×768, ale pomalu je nahrazuje 1920×1080. Mnoho webových stránek a multimediálních aplikací jsou vytvářeny pro rozlišení 1024×768. Mnoho současných počítačových her již nepodporuje rozlišení 640×480. Microsoft Windows XP a novější jsou navrženy pro minimální rozlišení 800×600 (přesto je možné vybrat rozlišení 640×480 v nabídce Pokročilé nastavení, a aplikace můžou přepnout do jakéhokoliv jiného rozlišení). GNU/Linux, FreeBSD, a mnoho Unixových variant používají X Window a mohou být spuštěny v libovolném požadovaném rozlišení tak, jak to podporuje monitor/display a video karta. Apple operační systémy Mac OS a Mac OS X mohou používat mnoho rozlišení, ačkoli 1024×768 je rozumné minimum.\n\nJe potřeba si ovšem uvědomit, že standardní rozlišení 800×600 a 1024×768 mělo vždy jen orientační hodnotu. Již v roce 1992 se na trhu objevila první grafická karta s 1 MB VRAM a v roce 1995 se již masově prosazovaly 64bitové grafické karty s 2 MB VRAM nabízející plnou 2D podporu rozlišení 1600×1200 (UXGA).\n"}
{"id": "49764", "url": "https://cs.wikipedia.org/wiki?curid=49764", "title": "Fototoxická látka", "text": "Fototoxická látka\n\nFototoxická látka je látka, která je toxická pouze za působení světla, respektive látka, jejíž toxicita na světle výrazně stoupne. Příkladem fototoxické látky jsou furanokumariny obsažené v bolševnících, zejména v bolševníku velkolepém, které ve tmě pouze dráždí pokožku, zatímco na slunci způsobují mokvající a špatně se hojící rány.\n"}
{"id": "49769", "url": "https://cs.wikipedia.org/wiki?curid=49769", "title": "Mořský savec", "text": "Mořský savec\n\nMořský savec je savec, který většinu nebo podstatnou část svého života tráví v oceánu a je na něm závislý. Mezi mořské savce zahrnujeme:\n"}
{"id": "49776", "url": "https://cs.wikipedia.org/wiki?curid=49776", "title": "Sebranice", "text": "Sebranice\n\nNázev Sebranice má více obcí: \n"}
{"id": "49781", "url": "https://cs.wikipedia.org/wiki?curid=49781", "title": "Brainfuck", "text": "Brainfuck\n\nBrainfuck (někdy je také eufemisticky nazýván Brainf*ck nebo dokonce Brainf***) je extrémně minimalistický ezoterický programovací jazyk. Byl vytvořen pro pobavení a jako výzva programátorům, pro praktické účely není vhodný.\n\nJazyk \"Brainfuck\" vymyslel v roce 1993 švýcarský programátor Urban Müller. Překladač pro počítače Amiga s OS 2.0 má velikost pouhých 240 bajtů, některé další překladače jsou dokonce menší než 200 bajtů. Klasická Müllerova distribuce verze 2 obsahuje překladač pro počítače Amiga, interpret jazyka, zdrojové kódy ukázkových programů a soubor README se základními informacemi o této distribuci.\n\nJazyk obsahuje pouze osm příkazů (viz seznam dále). Interpretace příkazů se v \"Brainfucku\" provádí sekvenčně, všechny neznámé znaky jsou ignorovány – zdrojový kód lze tedy opatřit komentářem v libovolném místě (komentář pouze nesmí obsahovat klíčové znaky).\n\nProvádění kódu si lze představit jako operace nad polem buněk o velikosti jednoho bajtu. Standardně se používá pole o velikosti 30 000 buněk. Hodnoty buněk jsou před spuštěním programu nastaveny na 0. Každá buňka může obsahovat hodnoty v intervalu 8 bitů (tedy 0-255). Nad těmito buňkami se „pohybuje“ ukazatel, který označuje aktuální buňku, se kterou jsou prováděny operace. Tento ukazatel je při spuštění programu nastaven nad první buňku a lze ho posouvat doleva či doprava.\n\nZa formálního předchůdce \"Brainfucku\" lze považovat jazyk formula_1 vytvořený Corradem Böhmem v roce 1964. \"Brainfuck\" je, kromě dvou vstupních a výstupních (I/O) příkazů, menší obměnou tohoto jazyka.\n\nVe všech následujících příkladech jsou ve vysvětlení buňky označovány jako b<nowiki>[Index]</nowiki>, kde Index je pořadí buňky. První buňka má index 0.\n\nJako při popisu každého jazyka, i zde se začíná typickou ukázkou – následující program vypíše Hello World! a skončí.\n\n <nowiki>++++++++++[>+++++++>++++++++++>+++>+««</nowiki>\n\nProtože \"Brainfuck\" interpretuje pouze klíčové znaky, je v tomto příkladu komentář vložen přímo do zdrojového kódu a pro snadnější orientaci jsou očíslovány řádky.\n\n\n <nowiki>[-]</nowiki>\nTento fragment programu nastaví aktivní obsah buňky na 0 – hodnota buňky je v každém kroku cyklu snižována o jednu dokud není 0. Pak se cyklus ukončí.\n\n <nowiki>,[.,]</nowiki>\nTento program dokola vypisuje na obrazovku vstup z klávesnice. V prvním příkazu je do b[0] načtena hodnota na vstupu. V následujícím cyklu je tato hodnota vypsána na obrazovku a znovu je načtena hodnota na vstupu. Tento cyklus je v podstatě nekonečný, protože z klávesnice nelze vložit znak s ASCII hodnotou 0. Jednoduchou modifikací lze zaručit, že program bude ukončen, když je z klávesnice vložena mezera:\n<nowiki>V prvním kroku je hodnota b[0] nastavena na 1 pouze z důvodu, aby se následující cyklus ihned neukončil. V cyklu je pak do b[0] uložen vstup z klávesnice a následně je hodnota b[0] vypsána na obrazovku. Po výpisu je hodnota b[0] snížena o 32. Cyklus skončí, pokud je </nowiki>codice_1<nowiki> - na vstupu byla mezera, která ma ASCII hodnotu 32. (Program není ošetřen pro vstup menší než 32 - například pro tabulátor s ACSII hodnotou 9.)</nowiki>\n\n <nowiki>[->+<]</nowiki>\n<nowiki>V cyklu je snižována hodnota aktivní buňky o 1 a o 1 je zvyšována hodnota následující buňky - po ukončení cyklu (když hodnota aktivní buňky klesne na 0) je v následující buňce hodnota stejná jako byla před započetím cyklu v aktivní buňce. Tento cyklus nefunguje když je hodnota aktivní buňky rovna 0.</nowiki>\n\n <nowiki>[->+>+«]</nowiki>\n<nowiki>Hodnota v aktivní buňce b[0] je pomocí cyklu zkopírována do buněk b[1] a b[2]. Hodnota v b[0] je po skončení cyklu nastavena na 0. Kopírovat hodnotu z buňky do buňky lze také beze ztráty hodnoty v původní buňce:</nowiki>\n<nowiki>V tomto příkladu je buňka b[2] použita pouze pro dočasné uložení hodnoty. Cyklus probíhá jako v předcházejícím příkladu a po jeho skončení je hodnota z b[2] opět cyklem vrácena do b[0].</nowiki>\n\n <nowiki>,>++++++[<-------->-],[<+>-],<.>.</nowiki>\nTento program sečte číslice na vstupu a vypíše jejich součet pokud je výsledek jednociferný. V případě dvouciferného výsledku vypisuje znak, který má ASCII hodnotu výsledku.\n\nProtože je jazyk \"Brainfuck\" jednoduchý, bylo vytvořeno několik dalších programovacích jazyků založených právě na něm.\nDoublefuck je modifikací Brainfucku, který pracuje na dvou páskách.\nKromě běžných příkazů Brainfucku zde existuje i druhá sada příkazů pro práci s druhou páskou a je možnost využít i ukazatele.\nPro tento jazyk byla přijata zkratka DBF.\n\nDBF pracuje se dvěma poli, z nichž každé disponuje svým ukazatelem. Oba ukazatelé jsou po spuštění programu nastaveny na prvním buňku ve svém poli.\nHlavní příkazy jazyka jsou:\n\nHello world v jazyce Doublefuck:\n\nNa prvním řádku je vypsáno „codice_2“, na druhém řádku je vypsáno „codice_3“.\n\n\n"}
{"id": "49786", "url": "https://cs.wikipedia.org/wiki?curid=49786", "title": "Točna", "text": "Točna\n\nTočna je technické zařízení, obvykle ve tvaru plochého disku, určené k otáčení těžkých předmětů kolem vertikální osy. Obvykle obsahuje centrální čep s osou, pomocná kluzná nebo valivá ložiska na okrajích a mechanismy pohonu.\n\nPříklady využití:\n\n"}
{"id": "49790", "url": "https://cs.wikipedia.org/wiki?curid=49790", "title": "Camden (londýnský obvod)", "text": "Camden (londýnský obvod)\n\nCamden (oficiální název - \"London Borough of Camden\") je městským obvodem v centru Londýna a součást Vnitřního Londýna.\n\nMěstská část vznikla v roce 1965 a zahrnuje bývalé metropolitní oblasti \"Hampstead\", \"Holborn\" a \"St Pancras\".\n\nCamden zasahuje od \"Holbornu\" a \"Bloomsbury\" na jihu až po \"Hampstead Heath\" na severu. Sousedí s městskými částmi Westminsterem a City na jihu, Brentem na západě, Barnetem a Haringey na severu a Islingtonem na východě.\n\nObvod je rozdělen na dva volební obvody do Parlamentu – severní \"Hampstead a Highgate\" a jižní \"Holborn a St. Pancras\".\n\nCamdenská radnice je na ulici \" Euston Road\" poblíž \"Kings Cross\".\n\n\n\n\n\n\n\nWWW stránky Camden London Borough Council\n"}
{"id": "49791", "url": "https://cs.wikipedia.org/wiki?curid=49791", "title": "Croydon (londýnský obvod)", "text": "Croydon (londýnský obvod)\n\nMěstská část Croydon (anglicky \"London Borough of Croydon\") je městským obvodem na jihu Londýna a je součástí Vnějšího Londýna. Je nejlidnatějším londýnským obvodem a sídlí zde největší kancelářské komplexy a maloobchodní centra jižní Anglie mimo centrum Londýna.\n\nMěstská část vznikla v roce 1965 a zahrnuje bývalé části \"Coulsdon a Purley Urban District\" a \"County Borough of Croydon\". Croydon se v letech 2000 a 2004 neúspěšně ucházel o udělení statutu města. Pokud by uspěl byl by třetím obvodem v rámci Velkého Londýna s tímto postavením.\n\nJe řízena radou ustavenou v roce 2001, jejíž struktura se podobá uspořádání vlády a má deset členů. Rada městského obvodu, jejíž hlavní kanceláře jsou v \"Taberner House\", nebo organizace, které řídí, například školy, domy s pečovatelskou službou a úřady údržby bytového fondu, zaměstnávají asi 10 000 lidí. Rada disponuje velmi kvalitním vybavením, ačkoli jsou v tomto obvodě jedny z nejnižších místních daní v Londýně.\n\nRadnice obvodu, v ulici \"Katharine Street\" v centru Croydonu, je sídlem starosty, kanceláří radních a komisí, uměleckých a historických služeb.\n\nJe již v pořadí třetí radnicí. První byla postavena asi v letech 1566 nebo 1609. Druhá byla postavena v roce 1808, aby zajistila služby pro rozrůstající se město, ale byla zbořena poté co byla postavena současná radnice v roce 1895. Budova současné radnice byla navržena místním architektem \"Charlesem Henmanem\" a byla slavnostně otevřena 19. května 1896. Byla postavena z červených cihel vyrobených ve \"Wrothamu\" v Kentu a na střechu bylo použito zelených břidlicových tašek. Je také sídlem soudu a hlavních kanceláří rady.\n\nČást radnice, kde dříve býval soud, je nyní muzeum a výstavní galerie. Původní veřejná knihovna je nyní využívána jako kino. Radnice byla renovována v 90. letech 19. století a velkolepé hlavní schodiště, dlouho používané pouze radními, bylo zpřístupněno pro veřejnost v roce 1994.\n\nHlavní kanceláře rady obvodu, 19. patrový \"Taberner House\", navržený architektem \"H. Thornleyem\", byly postaveny v rozmezí let 1964 až 1967. I když rada obvodu potřebovala další prostory již dříve, k vybudování tohoto komplexu došlo až po ustavení městské části Croydon. Budova má klasický styl 60. let 19. století, ve své době ceněný ale později spíše zesměšňovaný. Má elegantní horní část tyčící se nad oběma konci, formálně návrh srovnávaný s budovou \"Pirelli Building\" v Miláně. Byla pojmenována po \"Ernstu Tabernem\", městském úředníku v letech 1937 až 1963.\n\nV této budově jsou soustředěny hlavní kanceláře úřadů městské části a informační centrum.\n\nZastávky v Croydonu:\n\n\nDalší zastávky v městské části:\n\n\n"}
{"id": "49792", "url": "https://cs.wikipedia.org/wiki?curid=49792", "title": "Ealing (londýnský obvod)", "text": "Ealing (londýnský obvod)\n\nMěstská část Ealing, oficiální název - \"London Borough of Ealing\", je městským obvodem na západě Londýna a je součástí Vnějšího Londýna.\n\nEaling hraničí s Hillingdonem na západě, Harrowem a Brentem na severu a Hammersmith a Fulhamem na východě a Hounslowem na jihu.\n\nMěstská část vznikla v roce 1965 a zahrnuje bývalé části Middlesexu \"Ealing\", \"Southall\" a \"Acton\".\n\nObvod je velmi etnicky rozmanitý. Neběloši tvoří 40% obyvatel. Podle censu 2011 měl obvod nejvyšší podíl lidí, jejichž mateřským jazykem je polština, ve Spojeném království - 6%.\n\n\n\n\nWWW stránky Ealing London Borough Council\n"}
{"id": "49793", "url": "https://cs.wikipedia.org/wiki?curid=49793", "title": "Enfield (londýnský obvod)", "text": "Enfield (londýnský obvod)\n\nLondýnská městská část Enfield, oficiální název \"London Borough of Enfield\", je městský obvod na severu Londýna, který je součástí Vnějšího Londýna.\n\nMěstská část vznikla v roce 1965 a zahrnuje bývalé municipální obvody \"Enfield\", \"Southgate\" a \"Edmonton\". Sloučeny byly i jednotlivé výsostné znaky obvodů. Enfield byl původně obchodním městem na okraji lesa asi den cesty na sever od Londýna. Růstem Londýna se stal jeho předměstím spojeným s centrem rychlým dopravním spojením.\n\nV době římské nadvlády byl Enfield spojen s \"Londiniem\" velkou římskou silnicí \"Ermine Street\", která vedla až do Yorku. Artefakty nalezené kolem roku 1900 odhalily, že existovalo římské osídlení v oblasti dnešního \"Edmontonu\" a \" Bush Hill Parku\".\n\nJe zaznamenáno, že v roce 790 daroval král Offa půdu v oblasti \"Edmontonu\" opatství \"St Albans\". Toto území získalo strategický význam, když byla Východní Anglie obsazena Dány. V období kolem roku 790 zde bylo spojenci krále Alfréda Velikého vybudováno opevnění pro udržení Dánů na jih od řeky \"Lea\".\n\nPo vítězství Normanů byly \"Enfield\" i \"Edmonton\" uvedeny v pozemkové knize (\"Domesday Book\"). V obou částech se nacházel kostel, Enfield měl 400 obyvatel a Edmonton 300. Zalesněná část byla využívána pro lov zvířat, pro Enfield měla ve středověku zásadní význam. Bohatí londýňané přicházeli do Enfieldu nejprve na hon a později si zde stavěli své domy. V roce 1303 král Eduard I. udělil Enfieldu povolení konat každý týden trh. Tato tradice trvá až do současnosti.\n\nEnfield má i dlouhou historii zbrojní výroby pro britskou armádu. V letech 1804 až 1988 zde existovala továrna Royal Small Arms Factory. Například puška Lee-Enfield byla od roku 1889 standardem v Britské armádě používaným ještě po druhé světové válce.\n\nCentrum Enfieldu prošlo velkou rekonstrukcí, která byla dokončena v roce 2006. Bylo vybudováno velké rozšíření obchodního centra \"PalaceXchange\". Velká část života v Enfieldu se koncentruje kolem silnice \"A10\", kolem níž je soustředěno mnoho malých obchodů, nočních klubů a především kin, která lákají návštěvníky z dalekého okolí.\n\n\n"}
{"id": "49794", "url": "https://cs.wikipedia.org/wiki?curid=49794", "title": "Greenwich (londýnský obvod)", "text": "Greenwich (londýnský obvod)\n\nMěstská část Greenwich, oficiální název zní \"London Borough of Greenwich\", je městským obvodem na jihovýchodě Londýna a je součástí Vnitřního Londýna.\n\nMěstská část vznikla v roce 1965 a zahrnuje bývalé metropolitní části \"Greenwich\" a větší část \"Woolwiche\" (s výjimkou \"Severního Woolwiche\", který se stal součástí Newhamu).\n\nGreenwich hraničí s Tower Hamletsem a Lewishamem na západě, s Newhamem a Barking a Dagenhamem na severu, s Bexley na východě a Bromley na jihu.\n\nGreenwich je jedním z městských obvodů, kde se konaly Letní olympijské hry 2012.\n\n\n\n"}
{"id": "49795", "url": "https://cs.wikipedia.org/wiki?curid=49795", "title": "Hackney", "text": "Hackney\n\nMěstská část Hackney, oficiální název - \"London Borough of Hackney\", je městským obvodem na severovýchodě Londýna a je součástí Vnitřního Londýna.\n\nNa rozdíl od jiných městských částí je řízena přímo voleným starostou.\n\nVznikla v roce 1965 a zahrnuje bývalé metropolitní části \"Hackney\", \"Shoreditch\" a \"Stoke Newington\".\n\nTato oblast je známá jako jedna z nejchudších částí Londýna. Navzdory tomu je to oblast značných kontrastů. Jižní část hraničí s City a je v blízkosti kancelářského komplexu \"Broadgate\".\n\nNa jihozápadě se nachází \"Hoxton\" a \"Shoreditch\", centrum umělecké scény Londýna a sídlo mnoha klubů, barů, obchodů a restaurací, hlavně na \"Hoxton Square\". Rozvoj \"Shoreditchu\" a \"Hoxtonu\" způsobil zvýšení ceny pozemků v této oblasti, a tak byly hledány jiné oblasti v této části města. Větší část Hackney má městský charakter a v oblasti \"Dalstonu\" vedle sebe leží velké obytné bloky a plochy oddělených rodinných domků.\n\nHlavní komerční centrum obvodu je označováno jako \"Hackney Central\" pro odlišení od označení celé městské části. Jižní Hackney se dotýká s \"Victoria Park\" a v této oblasti také zůstaly nedotčené terasovité obytné domy ve viktoriánském a edvardiánském stylu.\n\nNa severu obvodu je \"Clapton\", \"Stamford Hill\" a \"Stoke Newington\", které mají spíše charakter předměstí. Na východě se vyskytují velká otevřená prostranství mokřin \"Hackney Marsches\" a obvody \"Hackney Wick\" a \"Homerton\". Na březích řeky \"Lea\" existují zbytky lehkého průmyslu; tato oblast byla rekonstruována pro Letní olympijské hry 2012.\n\n\nHackney je jedinou městskou částí Vnitřního Londýna, v němž nejsou zastávky metra jinde než na hranicích s jinými obvody. Stanice \"Manor House\" je na severozápadě obvodu na hranici s Haringey a \"Old Street\" na jihozápadě u hranic s Islingtonem.\n\nLondýnská dopravní organizace Transport for London plánuje rozšíření trasy metra \"East London Line\" napříč obvodem a rekonstruovat nevyužívané trasy mezi \"Dalston Junction\" a \"Broad Street\" se stanicemi v \"Shoreditch High Street\", \"Hoxton\", \"Haggerston\" a \"Dalston Junction\". Po rekonstrukci bude trasa předána organizaci \"Network Rail\", která provozuje spojení z Hackney na jih Londýna.\n\nZastávky trasy \"North London Line\" dopravce \"Silverlink\":\n\n\nZastávky trasy \"West Anglia\" dopravce \"one\":\n\n\n"}
{"id": "49796", "url": "https://cs.wikipedia.org/wiki?curid=49796", "title": "Hammersmith a Fulham (londýnský obvod)", "text": "Hammersmith a Fulham (londýnský obvod)\n\nMěstská část Hammersmith a Fulham, oficiální název - \"London Borough of Hammersmith a Fulham\", je městským obvodem na západě Londýna a je součástí Vnitřního Londýna.\n\nMěstská část vznikla v roce 1965 a zahrnuje bývalé metropolitní části \"Hammersmith\" a \"Fulham\". Obsahuje obvody blahobytu stejně jako zanedbané části. V této části města žijí významné komunity Irů a Poláků.\n\nObvod je známý pořádáním Letních olympijských her 1908, které se konaly ve \"White City\" a tím, že je zde hlavní technické středisko BBC.\n\nOblastí prochází dvě hlavní silnice – A4 – \"Great West Road\" a A40 – \"Westway\" a probíhá rekonstrukce \"White City\", včetně navazujícího dopravního spojení. V obvodu je mnoho kancelářských prostorů a velká nákupní centra.\n\nV poměru k rozloze je zde velké množství úspěšných sportovních klubů. Sídlí zde fotbalové kluby Fulham, Chelsea hrající Premier League a Queens Park Rangers hrající EFL Championship\n\n"}
{"id": "49810", "url": "https://cs.wikipedia.org/wiki?curid=49810", "title": "Vodník", "text": "Vodník\n\nVodník je vodní démon ze slovanského folklóru obývající řeky, potoky, jezera i rybníky. Podobá se mu německý nixe nebo skotský kelpie. Vodník je znám západním i východním Slovanům, z jižních pouze Slovincům. U ostatních Jihoslovanů se víra v něj neobjevuje, v Dalmácii však byli známi \"morski ljudi\", bytosti napůl rybí, napůl lidské. Jeho partnerkou často bývá vodní panna či rusalka. Víra ve vodníka vychází ze slovanského kultu vody.\n\nSlovo pro vodního démona je ve většině slovanských jazyků jednoduše odvozeno od vody, příkladem je kromě českého \"vodníka\" ruský \"vodjanoj\" (водяно́й) nebo polský \"wodnik\". V Česku se také občas objevuje výraz \"vodní muž\" či \"vodní mužíček\", podobné je slovinské \"povodnji mož\" nebo lužickosrbské \"wódny muž\".\n\nV češtině lze nalézt také označení odvozené z německého \"wasserman\" „vodní muž“. Jedná se o jména jako \"hastrman\", \"vaserman\", \"vastrman\", na Moravě také \"bestrman\", ve Slezsku \"hasrman\" a na Ještědsku vosrmon. Jeho použití je doloženo už ze 14. století. Z německého \"nixe\" „vodní démon“ je odvozeno lužické \"nyks\" a \"nykus\". Z rozšířené víry v jeho kapající šos je odvozeno označení šosáč používané na Litovelsku. Z topení, jejich typické činnosti, je odvozeno polské \"topielec\" a \"toplec\".\n\nPředstavy o vodníkovi jsou u Slovanů v základě podobné. Mívá podobu malého mužíka, dospělého muže či starce. Často mívá zelené vlasy i vousy. U Západoslovanů a Slovinců bývá pěkně oblečený, nejčastěji v zelené či červené, takovou barvu mívá i kouzelný prut či metla, kterým ovládá vodu. Může se měnit v člověka, v tom případě jej však lze identifikovat podle vody kapající ze šosu. Mění se také v různá zvířata, například rybu, koně či žábu, ale také v neživé předměty.\n\nObývá vodní hlubiny, obzvláště v blízkosti mlýnů, kde má svůj dům či křišťálový palác. Je aktivní především v noci kdy na hladině tleská, hází sebou jako ryba nebo si na mlýnském kole rozčesává vlasy. Ve vodě je velmi mocný, zatímco na suchu zpravidla slabý. Vládne rybám, vodním zvířatům i vodními ptactvu. Vodník je buď samotář nebo má ženu a dcery. Jeho nevěstou je buď vodní panna nebo dívka kterou utopil či která byla prokleta svým otcem nebo matkou, ta je většinou lidem více nakloněna než její muž. Když jeho žena rodí vybírá si kmotry mezi lidmi, které za to odměňuje zlatem. Jeho dcery bývají velice krásné a svádějí lidské muže.\n\nVztah k lidem je zpravidla negativní, ačkoliv v lidové a populární kultuře se později stal spíše komickou postavou. Někdy je jeho chování spíše šibalské, například strašení rybářů nebo protrhávání sítí, jindy vysloveně zlovolné. Často je obzvláště nebezpečný mlynářům. Západoslovanští vodníci přechovávají duše utopených v hrncích či hrníčcích. Obzvláště nebezpečný je lidem kteří se koupou v poledne či o půlnoci, naopak neškodný měl být v pátek, což byl den který mu byl zasvěcen.(Váňa, s. 116) Blahovolný vodník zase rybářům nahání ryby do sítí. Rozšířená je víra že s oblibou navštěvuje trhy a jeho přítomnost věští výši úrody či cen zboží. V lidové kultuře se také objevují oběti, které měli zajistit vodníkovu přízeň či ochránit před jeho hněvem.\n\nPůvod vodníků býval někdy odvozován od \"faljaronů\", utopeného vojska faraóna z biblického Exodu, nebo od andělů svržených z nebes, kteří spadli do vody.\n\nPodle jiného se jedná o umrlce, ze kterého byl zatopením vodou hřbitova, kde byl pohřben, smyta svěcená voda křtu.\n\nČeský vodník má podobu malého muže se zelenými vlasy, hezky oblečeného do zelené či červené, kterému ze šosu kape voda. Podle jiného podání je to ošklivý starý zelený muž se žabími rysy jako široká ústa, blána mezi prsty nebo vypoulené oči, jindy má pravé oko rudé, voda mu neustále kape z vlasů a jeho tělo je měkké jako bláto. Řeč má huhňavou a „překroucenou“.\n\nLáká k sobě především děti a mladé dívky, například tím že na břehu rozvěsí barevné stuhy a zrcátka, nebo se promění v dítě, které spadne do vody a svého zachránce utopí. Vodník později v lidové tradici a populární kultuře ztrácel svojí zlovolnost a stal se podobně jako čert komickou postavou.\n\nVodníka lze spoutat lýkovým provazem, barevnými tkanicemi, klokočím posvěceným o Květné neděli či houžví z devíti druhů dřev. Může ho také zneškodnit odvážný člověk, když mu odstřihne jeho mokrý šos, který omotá růžencem a zakope v posvěcené zemi nebo na rozcestí. Vodník přitom člověka pronásleduje, protože pokud svůj šos nezíská do příštího svítání zhyne. Jako ochrana před ním fungují také byliny jako černobýl, tolita, turan, kapradí nebo devětsil.\n\nV Polsku je specifickou formou vodníka \"bagiennik\", obývající údajně okolí řeky Biebrzy. Obývá mělké močály a rybníky a je veliký asi jeden metr. Jeho nosní dírky jsou umístěny mezi očima či na jeho čele a střílí z nich zvláštní bláto způsobující popáleniny. Tato látka má však také léčivé účinky. Setkání s ním nebývá smrtelné.\n\nLužičkosrbský \"wódny muž\", \"nyks\" či \"nykus\" mívá podobu různou. V Horní Lužici je to dospělý muž s červeným kabátcem a čapkou, jeho žena má červené punčochy. V Dolní Lužici má podobu malého dítěte, také s oblibou nosící červenou. Vodníkem se také můžou stát utopení lidé.\n\nRuský vodník se nazývá \"vodjanoj\", \"vodovik\" či \"vodjanik\", někdy je také titulován \"děduška\", a má podobu holohlavého starce s odulým břichem, opuchlou tváří, vysokou čepicí ze sítiny a pásem z vodních trav. Pod vodou chová stáda dobytka, koní, ovcí a vepřů. Za svá stáda počítá i ryby, které láká do vod kde přebývá. Jezdí na sumci, ale může si osedlat také koně, býka či krávu které uštve k smrti. V zimě spí a na jaře při svém probuzení láme led.\n\nRozšířené byly oběti vodníkovi, například medem pomazaný kůň s hřívou ozdobenou stuhami, černá svině, husa, první roj včel v měchu nebo máslo lité do vody. V Rusku existovala víra že do základů mlýna má být zakopána živá bytost, zvíře nebo dokonce i člověk, aby se mlynáři dařilo, na Ukrajině se zakopávala do hráze koňská hlava aby ji vodník neprotrhl.\n\nVysloveně negativní formou vodníka je \"bolotjanyk\", obývající bažiny, a \"očeretjanyk\", sídlící v močálech a rákosí.\n\nSlovinský \"povodnji mož\", \"vodeni mož\", \"gestrin\" či \"muk\" se objevuje v podobě hezkého mladíka či myslivce, muže s dlouhými kníry nebo velkého starce. Obléká si zelenou suknici a červenou čapku. Podle jiných podání je od pasu dolů rybou nebo zelený, má zelené vlasy a vousy; a je velmi chlupatý. Své oběti láká na zlatou rybu, která mu také svítí v hlubinách. V oblibě má především mladé dívky, které si bere za ženu. Pouští ji i na čas k rodičům, v tom případě ji však uváže na dlouhý řetěz.\n\nPsychiatr Vladimír Vondráček považoval za předobraz vodníka především sumce, ale také žábu a vydru. Představu že topí muže plavící koně vysvětluje faktem že v době živé víry ve vodníka bylo plavení koní nejčastější možností jak přijít do styku s vodou. Spojení vodníka a koně odvozuje z řecké mytologie kde byl bůh moře Poseidón také bohem koní.\n\nVodník patří k častým postavám v lidových pověstech a pohádkách, a dílech z nich vycházející populární kultury.\n\n"}
{"id": "49811", "url": "https://cs.wikipedia.org/wiki?curid=49811", "title": "Poběžovice u Přelouče", "text": "Poběžovice u Přelouče\n\nPoběžovice u Přelouče je obec, která leží mezi obcemi Lipoltice, Choltice a Tupesy. Mezi Poběžovicemi a Cholticemi se na půli cesty nachází Choltická meteorologická stanice, která poskytuje na internetu aktuální informace o stavu počasí. Na náměstí u kapličky je popisná cedule s krátkou historií tohoto místa. Žije zde  obyvatel.\n\n"}
{"id": "49812", "url": "https://cs.wikipedia.org/wiki?curid=49812", "title": "Spanglish", "text": "Spanglish\n\nSpanglish (španělsky Espanglish) je kombinace angličtiny a španělštiny, kterou hovoří až několik milionů lidí na jihu a východě USA, kteří jsou původem z Latinské Ameriky. Vyznačuje se pošpanělšťováním nebo pouhým přejímáním slov z angličtiny do španělštiny. Espanglish má mnoho příznivců, ale i odpůrců.\n\nJedním z mnoha nadšenců je i Ilán Stavans, který se proslavil zejména překladem Dona Quijota do spanglishe. Vyšla dokonce i gramatika a na internetu lze najít řadu slovníků.\n\n\n\n\n"}
{"id": "49815", "url": "https://cs.wikipedia.org/wiki?curid=49815", "title": "Kyselina pikrová", "text": "Kyselina pikrová\n\nKyselina pikrová (2,4,6-trinitrofenol, angl. zkratka TNP) je žlutá krystalická látka. Je málo rozpustná ve vodě a má silně hořkou chuť. Připravuje se ve dvou krocích:\n\nSama o sobě je bezpečná, exploduje pouze prudkým přehřátím na vysokou teplotu nebo iniciací rozbuškou. Její soli pikráty jsou však citlivými výbušninami, stejně jako ztuhlá tavenina (ekrazit). Od konce 19. století ji Francouzi používali jako výbušninu pod názvem melinite, Britové jako lyddite a Japonci jako šimose. Vzácně se používá v histologii k barvení svalů na žluto nebo může být přímo součástí fixační látky.\n\nPři katastrofálním Halifaxském výbuchu detonovalo mimo jiné 2300 tun této látky.\n"}
{"id": "49816", "url": "https://cs.wikipedia.org/wiki?curid=49816", "title": "Bartolomějská noc", "text": "Bartolomějská noc\n\nBartolomějská noc ( ) je termín označující masakr hugenotů ve Francii v srpnu 1572. Násilnosti vypukly 24. srpna toho roku, kdy byl mezi prvními zavražděn předák hugenotů, admirál Gaspard de Coligny. Hromadné vraždění započalo v Paříži pod přímou patronací panujícího krále Francie Karla IX. z rodu Valois a jeho matky, Kateřiny Medicejské. Z Paříže se vlna násilí rozšířila do dalších měst a na venkov a během dalších týdnů si vyžádala tisíce obětí.\n\nV roce 1572 měla Francie za sebou celé desetiletí náboženských válek, v nichž se mezi sebou ve vlnách střetávali katolíci a hugenoti. Symbolickým aktem smíření se měla stát svatba předního hugenota, navarrského následníka trůnu Jindřicha Bourbonského (který se později stal francouzským králem Jindřichem IV.), se sestrou Karla IX., princeznou Markétou z Valois, v rodině nazývanou Margot. Jindřichova matka, navarrská královna Jeanne d’Albret, byla velkou odpůrkyní tohoto sňatku, který jinak měl řadu příznivců. Jeanne však 9. června 1572 zemřela a svatbě už nic nestálo v cestě.\n\nSňatek se konal 18. srpna 1572 a k této události se do Paříže sjelo mnoho hugenotských šlechticů, včetně uznávaného vůdce admirála Colignyho. Ženich, který jako hugenot neuznával katolickou mši, prostál většinu obřadu před kostelem. Když potom stanul před oltářem, ženich s nevěstou se na sebe nepodívali. Nevěsta neodpověděla ani na otázku celebrujícího, zda si Jindřicha bere dobrovolně za manžela. V té chvíli král Karel IX. položil ruku na sestřinu hlavu a přinutil ji přikývnout.\n\nNapětí mezi francouzskými katolíky a hugenoty zvýšila nizozemská revoluce a invaze hugenotského vojska do Španělského Nizozemí v květnu 1572 na pomoc nizozemským protestantům, kteří povstali proti náboženskému útlaku ze strany katolického krále Filipa II. Španělského. Mnozí francouzští katolíci se obávali, že Francie bude zatažena do války proti katolickému Španělsku a podezřívali Colignyho, že chce krále přesvědčit k francouzské vojenské intervenci na pomoc nizozemským povstalcům.\n\nV příštích dnech, kdy byl královský sňatek v Paříži oslavován, přesvědčovala Kateřina Medicejská syna Karla, aby proti hugenotům zasáhl mocí, což se jí nakonec podařilo, ačkoliv král choval přátelský vztah k admirálovi Colignymu.\n\nK prvnímu pokusu o vraždu tohoto předáka došlo 22. srpna, kdy se ho pokusil na ulici zastřelit jeden z Kateřininých mužů jménem Maurevel, ale pouze admirála zranil. Tento čin hugenoty velmi pobouřil. Dva dny na to, na den sv. Bartoloměje, byl admirál spolu s dalšími hugenotskými vůdci zavražděn v hostinci v Ponthieu, kde během svého pařížského pobytu bydlel. To bylo signálem k masovému vraždění po celé Paříži i mimo ni, jež trvalo až do října t.r. Největší masakry probíhaly v Toulouse, Bordeaux, Lyonu, Bourges, Rouenu a Orléansu. Zdroje uvádějí různý počet obětí od dvou až po desítky tisíc. Soudobé prameny tvrdí, že v následujících týdnech plavalo ve francouzských řekách tolik mrtvol, že nebylo možno jíst ryby.\n\nHugenotské války pokračovaly až do roku 1598, kdy francouzský král Jindřich IV. vydal Nantský edikt zajišťující rovnoprávnost mezi katolíky a hugenoty. Byla to první listina zajišťující svobodu náboženského vyznání. V roce 1685 král Ludvík XIV. ediktem z Fontainebleau edikt nantský zrušil a prohlásil protestantské náboženství za ilegální.\n\nZajímavá byla reakce papeže Řehoře XIII. na masakr: všechny zvony se rozezvučely pro díkůvzdání a děla Andělského hradu vypálila oslavnou salvu. Byla vydána upomínková vatikánská medaile a Řehoř pověřil umělce Giorgia Vasariho, aby vytvořil nástěnnou malbu masakru, která se dosud nachází ve vatikánských sbírkách. Podle některých autorů je tento popis papežovy reakce přehnaný, zčásti prý jde dokonce o historický mýtus. Proti této bagatelizaci papežova jednání má svědčit jasná symbolika pamětní mince, která oslavuje vraždění hugenotů, a to, že král Karel IX. obdržel od papeže Zlatou růži. Obojí reakce ovšem nastaly vzápětí po obdržení prvních zpráv o události, v nichž francouzské zdroje popisovaly celou událost jako potlačení hugenotského povstání. Později, když se v římské kurii rozšířilo povědomí o skutečné podstatě celé akce, byl její postoj i postoj papeže podstatně chladnější.\n\nFilip II. Španělský, který byl znám jako fanatický katolík, vyjádřil nad zprávou o masakru potěšení, naopak nábožensky tolerantní římský císař a český král Maxmilián II. Habsburský, bratranec Filipa II. a tchán Karla IX., byl zprávou o masakru znechucen a označil událost za \"ostudnou\".\n\n\n"}
{"id": "49844", "url": "https://cs.wikipedia.org/wiki?curid=49844", "title": "Jindřich I. Lucemburský (velkovévoda)", "text": "Jindřich I. Lucemburský (velkovévoda)\n\nJindřich I. Lucemburský ( ', '; * 16. dubna 1955 Betzdorf, Lucembursko) je velkovévoda lucemburský. Je šestým lucemburským panovníkem z Nasavsko-weilburské dynastie. Jeho plný titul zní \"J.k.V. velkovévoda z Lucemburku, vévoda z Nasavy, princ bourbonsko-parmský, hrabě ze Saynu, Königsteinu, Katzenelnbogenu a Diezu, purkrabí z Hammersteinu, svobodný pán z Mahlbergu, Wiesbadenu, Idsteinu, Merenbergu, limburský a eppsteinský\".\n\nPo smrti Viléma IV. z Lucemburku přísně vzato vymírá linie Nasavsko-Weilburská, nicméně skrze ženskou následnici trůnu, Marii Adlétu a Šarlotu stále žijí potomci. Sňatkem Šarloty s princem Felixem Bourbonsko-Parmským přechází rodová linie Nasavských do větve Bourbon-Parma. Z politických důvodů se však rodina vládnoucích velkovévodů nazývá stále \"de Nassau\" (In Článek 3. lucemburské ústavy je pevně stanovena dynastie z Nasavy jako vládnoucí). Tato dynastická okolnost je patrná z Jindřichova velkého znaku. Ten zahrnuje jak znak Lucemburska a Nasavska, tak i znak Bourbonsko-Parmský (tři lilie králů Francie, červený lem vévodů z Anjou). Z tohoto symbolismu je možno vyčíst jeho titul \"Velkovévody Lucemburského z rodu Nasavského, vycházejícího z rodu Bourbonsko-Parmského\".\n\nHenri se narodil na zámku Betzdorf jako nejstarší syn velkovévodského páru Jana a Joséphine Charlotte.\n\nNavštěvoval školy v Lucembursku a Francii. Roku 1973, v roce své plnoletosti, získal titul \"dědičný velkovévoda\" a převzal reprezentativní roli. V říjnu 1980 dokončil studium politických věd na ženevské univerzitě. Během svého studia se seznámil se svou současnou manželkou Marií Teresou Mestre, se kterou se 14. února 1981 oženil. Vojenské vzdělání získal na Královské vojenské akademii v Sandhurstu. Velkovévodou se stal 7. října roku 2000 (po abdikaci svého otce Jana). 12. března 2006 se Henri stal poprvé dědečkem, když se princi Louisovi v morganatickém sňatku narodil syn Gabriel.\n\n\n\n\n"}
{"id": "49845", "url": "https://cs.wikipedia.org/wiki?curid=49845", "title": "Velkovévodství", "text": "Velkovévodství\n\nVelkovévodství je formou monarchie, v jejíž čele stojí velkovévoda. \n\nV době mezi napoleonskými válkami a první světovou válkou existovala tato velkovévodství: \n\nJako velkovévodství se také označuje:\n\nJediným současným velkovévodstvím je Lucembursko ležící mezi Německem, Francií a Belgií.\nExistují též neuznaná velkovévodství (mikronárody) například: Velkovévodství Flandersis.\n\n\n"}
{"id": "49846", "url": "https://cs.wikipedia.org/wiki?curid=49846", "title": "Kateřina Neumannová", "text": "Kateřina Neumannová\n\nKateřina Neumannová (* 15. února 1973 Písek) je bývalá česká běžkyně na lyžích a cyklistka, olympijská vítězka a mistryně světa v běhu na lyžích. Poté působila ve funkci prezidentky organizačního výboru Mistrovství světa v severském lyžování 2009, které se stalo nechvalně známé vysokým zadlužením, pro které byla ona sama kritizována. V současnosti působí na Ministerstvu obrany jako referentka, kde má na starost koncepci armádního sportu a reprezentace.\n\nZačala se prosazovat již od juniorského věku. V roce 1990 její talent rozpoznal dlouholetý trenér československého reprezentačního družstva a šéf katedry Jan Weisshäutel a od té doby ji i jejího trenéra Stanislava Frühaufa podporoval. Od roku 1991 se věnovala sportu profesionálně. Tehdy také získala první stříbrnou medaili na mistrovství světa juniorů v Reit im Winklu a v následujících dvou letech ve Vuokatti a v Harrachově k ní přidala další dvě zlaté, jednu stříbrnou a jednu bronzovou. Během své dlouhé kariéry získala mnoho triumfů, medailí a jiných ocenění. Je mistryní světa a má ve své sbírce i olympijské medaile. Startovala již na ZOH 1992 a 1994, v roce 1998 získala na OH v Naganu bronz v běhu na 10 km volným stylem a přidala i stříbro na 5 km klasicky. Na další olympiádě v roce 2002 v Salt Lake City získala dvakrát stříbro. Po olympiádě načas kvůli těhotenství (dcera Lucie se jí narodila 2. července 2003) přerušila kariéru, ale vrátit zpět se dokázala obdivuhodně. Půl roku po porodu v prvním závodě zvítězila. Neumannová se ve svých 33 letech na olympiádě v Turíně 2006 stala olympijskou vítězkou na 30 km volně a získala i stříbro ve skiatlonu. V roce 2014 se objevila informace, že při zpětném testování vzorků měla vítězka turínského skiatlonu Kristina Šmigun-Vähi pozitivní dopingové nálezy, takže by po případném přerozdělování cenných kovů měla Neumannová získat místo stříbrné druhou zlatou medaili. Případ by měl být vyřešen během první poloviny roku 2016.\n\nV roce 1996 na letní olympiádě v Atlantě se zúčastnila soutěže na horských kolech na 31,9 km. Skončila osmnáctá. Stala se první českou sportovkyní v historii, které se podařilo zúčastnit se letních i zimních her.\n\nZásluhou vynikajících sportovních výsledků se pravidelně umisťovala na předních místech v anketě Sportovec roku (o pořadí rozhodují sportovní novináři, členové Klubu sportovních novinářů). Poprvé se dostala mezi deset nejlepších sportovců už v roce 1993, kdy obsadila deváté místo. Od té doby mezi elitou chyběla jen pětkrát. Po ZOH v Naganu v roce 1998 a po vítězství na MS 2005 obsadila v anketě druhá místa, medaile ze ZOH v Salt Lake City 2002 jí vynesly bronzovou příčku. Vítězství v této anketě získala za rok 2006 – královská koruna jí byla předána na slavnostním vyhlášení 14. ledna 2007. Celkem sedmkrát ve své kariéře zvítězila v anketě Král bílé stopy.\n\nVelký podíl na jejích sportovních úspěších měl její manažer Josef Jindra (o 15 let starší než ona), který zajistil prostředky pro přípravu (např. pronájem speciálního stanu simulujícího vysokohorské prostředí, angažování švédského servismana). Poprvé se potkali v roce 1999, kdy Neumannová po neúspěšném mistrovství světa hledala nového manažera a volba padla právě na Jindru. Ačkoli ona sama nikdy oficiálně neuvedla, kdo je otcem její dcery Lucie, je veřejným tajemstvím, že jím je právě Jindra. Až do konce její závodní kariéry sportovní novináři zachovávali nepsanou gentlemanskou dohodu a o Jindrově otcovství se nezmiňovali. Kromě osobního života ji s Jindrou spojuje i podnikání – jsou spolumajiteli luxusního penzionu na Churáňově (byl otevřen na podzim 2005, jeho stavba údajně stála 30 milionů Kč), oba jsou podílníky ve společnosti DNA. V médiích se spekulovalo o tom, že Jindra měl vliv i na překvapivé jmenování Neumannové do funkce prezidentky organizačního výboru Mistrovství světa v severském lyžování 2009 v červenci 2007, čtyři měsíce po ukončení její sportovní kariéry. Kritici jí vytýkají, že nemá ekonomické vzdělání a větší manažerské zkušenosti a že výbor ze zákulisí řídí Jindra.\n\n15. září 2009 byla zvolena místopředsedkyní komise sportovců asociace evropských olympijských výborů EOC.\n\nNeumannová poté působila jako poradkyně na ministerstvu obrany pod vedením Alexandra Vondry, ve stejné funkci by měla působit od srpna 2014.\n\nV červnu 2014 získala po pětiletém studiu a státnicích titul Mgr. v oboru andragogika.\n\nV létě 2016 byla během Letních olympijských her v Riu tváří projektu „Jižní Čechy olympijské“ a olympijského parku na Lipně.\n\n\n\n\n\n\n\n"}
{"id": "49848", "url": "https://cs.wikipedia.org/wiki?curid=49848", "title": "Trip hop", "text": "Trip hop\n\nTrip hop je termín, poprvé použitý britským časopisem o taneční a klubové hudbě \"Mixmag\" k popsání hudebního trendu devadesátých let minulého století. Tehdy se takto začal označovat styl pomalé a temné elektronické hudby, která má své kořeny v Bristolu. Oproti hip hopu je \"trip hop\" více instrumentální, místo rapu je v něm slyšet spíše recitace a značné množství zvukových efektů díky vlivům dubu. Proslavily ho zejména skupiny Massive Attack, Portishead a Tricky. Dnes se takto označuje většinou downtempo, kombinující prvky pomalého hip hopu, dubu, rocku, ale často i acid jazzu, reggae a jiných stylů.\n\nZa průkopníky trip hopu jsou dnes považováni Massive Attack a dá se říct, že i po další léta zůstala tato kapela pro \"trip hop\" synonymem. V roce 1995 vydává svůj debut také Tricky, který představuje velice temnou a negativní hudbu. Do \"trip hopu\" částečně zasahuje svou hudbou např. i skupina Faithless, ačkoliv dnes nejznámější je londýnské hudební vydavatelství Ninja Tune, základna pro jména \"Amon Tobin\", \"Coldcut\", \"Herbaliser\", \"DJ Food\", \"Funki Porcini\" a další.\n\nDnešní umělci jsou napříč celým světem. Od Francie, Španělska, kde se tento kontroverzní styl šíří nejvíce, až přes Německo, po Ameriku. Mezi ty nejlepší teď patří hlavně: MC Taiwan, Chineese man, Tricky a jiní.\n\n"}
{"id": "49850", "url": "https://cs.wikipedia.org/wiki?curid=49850", "title": "Souhvězdí Tukana", "text": "Souhvězdí Tukana\n\nTukan je jedno z 88 souhvězdí moderní astronomie, leží na jižní obloze. Zavedli ho nizozemští mořeplavci Pieter Dirkszoon Keyser a Frederick de Houtman. Johann Bayer ho roku 1603 zobrazil ve svém atlase Uranometrie a pomohl tak jeho rozšíření. Souhvězdí představuje ptáka tukana, žijícího v Jižní Americe.\nToto nepříliš jasné souhvězdí disponuje hvězdami o hvězdné velikosti 3 nebo slabší. Nejjasnější hvězda Alfa Tucanae má zdánlivou velikost 2,87. Beta Tucanae je hvězdný systém se šesti hvězdami, zatímco Kappa Tucanae, vzdálená asi 68 světelných let od nás, je čtyřnásobný systém. Zatím bylo zjištěno, že k dnešnímu dni (2015) celkem pět hvězd disponuje svými planetami. Delta Tucanae je dvojhvězda a skládá se z modrobílé primární hvězdy a nažloutlého společníka. Jedná se o hvězdu spektrálního typu B<nowiki>9,5</nowiki>V a zdánlivé velikosti 4,49, společník má velikost 9,3. Lambda Tucanae je optická dvojhvězda, přičemž první hvězda je sama dvojhvězdou složenou ze žlutobílé hvězdy spektrálního typu F<nowiki>7</nowiki>IV<nowiki>-V</nowiki> a zdánlivou velikostí 6,22 a žluté primární složky spektrálního typu G<nowiki>1</nowiki>V a zdánlivou velikostí 7,28. Systém je vzdálen 186 světelných let. Epsilon Tucanae tradičně označuje tukanu levou nohu. Je to podobr typu B o zdánlivé velikosti 4,49 vzdálený cca 373 světelných let od Země. Je zhruba 4krát hmotnější než naše Slunce.\n\nV souhvězdí se nacházejí dvě kulové hvězdokupy - 47 Tucanae (NGC 104) a NGC 362. Do souhvězdí se promítá Malé Magellanovo mračno - satelitní galaxie Mléčné dráhy. Je vzdálená přibližně 200 000 světelných let a její průměr je méně než 10 % průměru naší Galaxie. (Velké Magellanovo mračno se nachází v souhvězdí Mečouna).\n\nSouhvězdí se nachází pod Fénixem, Indiánem na západě a Oktantem na jihu. Zůstává pod obzorem v šířkách severně od 30. rovnoběžky severní šířky na severní polokouli, je cirkumpolární u šířek na jih od 50. rovnoběžky jižní šířky, a je tak ve střední Evropě po celý rok nepozorovatelné.\n\n"}
{"id": "49851", "url": "https://cs.wikipedia.org/wiki?curid=49851", "title": "Šibenicko-kninská župa", "text": "Šibenicko-kninská župa\n\nŠibenicko-kninská župa (chorvatsky Šibensko-kninska županija) je jedna z chorvatských žup o rozloze 1860 km².\n\nŽupa leží ve střední Dalmácii v jižní části Chorvatského území. Jejím hlavním městem je Šibenik. Území župy je hornaté na východě, na západě klesá k moři – kopce jsou tam nižší a krajina je rovinatější. Patří k ní také 242 chorvatských ostrovů v Jaderském moři, v horách jsou zase národní parky. Největší řekou, která dělí oblast na dvě poloviny je Krka (protéká oběma velkými městy Šibenik i Knin). Obyvatelé jsou převážně Chorvati, existovala tu ale až do 90. let minulého století početná srbská menšina (dnes zredukovaná na 10 % obyvatel oblasti), která se aktivně účastnila dlouhotrvající občanské války.\n\n\n"}
{"id": "49852", "url": "https://cs.wikipedia.org/wiki?curid=49852", "title": "Souhvězdí Jeřába", "text": "Souhvězdí Jeřába\n\nJeřáb je jedno z 88 souhvězdí moderní astronomie, leží na jižní obloze. Zavedli ho nizozemští mořeplavci Pieter Dirkszoon Keyser a Frederick de Houtman. Johann Bayer ho v roce 1603 zobrazil ve svém atlase Uranometrie a pomohl tak jeho rozšíření.\n\nJe jedním ze čtyř „jižních ptáků“, souhvězdí jižní oblohy pojmenovaných po ptácích, a jako jediný z nich je skutečně výrazný. Nachází se v něm několik středně jasných až jasnějších hvězd. Nemá mytologický původ. V Egyptě býval jeřáb symbolem astronomů, zřejmě pro svůj vysoký let.\n\nNejjasnější hvězda je Alfa Gruis s názvem Alnair či Al Nair, což znamená „jasná hvězda“ či „velmi jasný“. Má jasnost 1,8 mag a leží ve vzdálenosti 65 světelných let. Je modrobílá, zatímco Beta Gruis je žhavě oranžová. Od bety se táhne šňůrka slabších hvězd ležících téměř na přímce až k hvězdě Gama. Gama je s hvězdnou velikostí 3,2 třetí nejjasnější hvězda v souhvězdí. Delta Gru a Mí Gru jsou dvojhvězdy s dostatečným odstupem svých složek, aby je bylo možné rozlišit i pouhým okem. V obou případech jsou to však optické dvojhvězdy, jejichž složky spolu fyzikálně navájem nijak nesouvisí. Ačkoli jsou téměř v zákrytu, ve skutečnosti leží velmi daleko za sebou. Obě dvojhvězdy se nacházejí na krku Jeřába a naznačují směr jeho letu. Úhlový odstup složek Delta Gruis je přes 12 obloukových minut. Jejími složkami jsou obři s magnitudou 4, přičemž jeden je žlutý a druhý červený. Mí Gruis je taktéž pár obrů s magnitudami 5. Skutečnou dvojhvězdou, kterou rozliší až 5cm dalekohled, je Théta Gruis. Její složky mají jasnost 4,5 a 7,0 mag a leží od sebe v odstupu 14\".\n\nSouhvězdí obsahuje dvě proměnné hvězdy, kterou jsou v čase maxima snadno pozorovatelné i v triedru: hvězdu R (rektascenze = 21h 48,5', deklinace = -46°55') a S (rektascenze = 22h 26,1', deklinace = -48°26'). R má periodu změn jasnosti 332 dní a rozsah těchto změn je od 7,4 do 14,9 mag. S 401 dní jasnost od 6,0 do 15,0 mag.\n\nSouhvězdí je oblast chudá na hvězdy a jiné objekty. Nachází se v něm sice mnoho galaxií, ale žádná z nich nemá celkovou magnitudu více než 10. Na jejich rozeznání bychom potřebovali větší amatérský dalekohled. Mezi ty jasnější patří například spirálové galaxie NGC 7410, NGC 7424, NGC 7552 a NGC 7590. Všechny čtyři objekty jsou v severozápadní části souhvězdí.\n\nSouhvězdí je možné nalézt pod souhvězdím Jižní ryby a jeho jasnou hvězdou Fomalhaut a nad Tukanem. Má poměrně velkou zápornou deklinaci, a proto ve středoevropských zeměpisných šířkách vystupuje nad obzor jen jeho malá severní část. O půlnoci kulminuje okolo 10. září. Celé je viditelné až pro obyvatele severní Afriky od 33. stupně severní šířky.\n\n"}
{"id": "49853", "url": "https://cs.wikipedia.org/wiki?curid=49853", "title": "František Straka", "text": "František Straka\n\nFrantišek Straka (* 28. května 1958 České Budějovice) je český fotbalový trenér a bývalý československý fotbalový reprezentant. Účastník MS 1990 v Itálii.\nJe zatím posledním trenérem, který dovedl tým AC Sparta Praha do základní skupiny Ligy mistrů UEFA (v sezoně 2004/05).\nÚčinkoval v reality show \"Ano, trenére!\" (2015) a působil i jako fotbalový expert v TV během vysílání zápasů z evropských pohárů.\n\nJako fotbalista začínal svou hráčskou kariéru v rodných Českých Budějovicích (1966–1977). Poté přes fotbalový klub v Tachově (1977–1979), kde byl na vojně, přestupuje do letenského fotbalového klubu Sparty Praha. Zde působil dlouhých 9 let a odehrál 223 zápasů.\n\nSvé první zahraniční angažmá nasměroval do Německa a to konkrétně do Borussie Mönchengladbach (1988–1991). V německé Bundeslize působí i nadále střídavě v první a druhé lize za kluby FC Hansa Rostock (1991–1992), Wuppertaler SV (1992–1996) a ve Viktorii Kolín nad Rýnem (1996–1998).\n\nV A-mužstvu Československa odehrál František Straka v letech 1983–1990 celkem 35 zápasů, branku nevstřelil. Debutoval 26. října 1983 v utkání proti Bulharsku, Československo jej prohrálo 1:2. Zúčastnil se MS 1990 v Itálii, kde bylo Československo vyřazeno ve čtvrtfinále Německem.\n\nV letech 2000–2002 byl hrajícím trenérem německého třetiligového týmu Wuppertaler SV.\n\nPoté působil v severočeském klubu FK Teplice, nejprve jako asistent Františka Cipra, po jeho odchodu i jako hlavní trenér. Zde úspěšně bojoval v Poháru UEFA. Po nabídce od pražské Sparty zažádal o odchod a bylo mu vyhověno.\n\nDo Sparty přišel v závěru jara 2004 a podařilo se mu zachránit účast v Champions League.\nFotbalisty pražské Sparty trénoval do 16. prosince 2004, dovedl je do základní skupiny Ligy mistrů UEFA 2004/05, kde obsadil s týmem díky jednomu bodu za remízu s Manchesterem United poslední 4. místo. V domácí lize Sparta jasně vedla, ale Straka byl šéfem Danielem Křetínským po podzimu 2004 vyhozen.\nByl nahrazen trenérem Jaroslavem Hřebíkem.\n\nOd 7. března do 25. října 2005 působil u německého druholigového týmu LR Ahlen, kterému pomohl při záchraně v soutěži, další sezónu však neměl dobré výsledky, a tak odstoupil z funkce trenéra. Ahlen byl po deseti ligových kolech jediným týmem bez výhry.\n\nDalší zachránářská štace přišla v klubu FC Viktoria Plzeň, tým vedl pouze posledních šest kol v sezoně 2005/06. Plzeň se zachránila i díky překvapivé výhře na hřišti pražské Sparty. Vedení Plzně s Františkem Strakou přesto neprodloužilo spolupráci.\n\nV letech 2007 až 2008 působil v sousedním Rakousku v týmu FC Wacker Tirol z Innsbrucku. Po třech úvodních výhrách začaly výsledky slábnout a po sérii dvanácti zápasů bez výhry byl český trenér odvolán.\n\nV sezoně 2007/08 vedl SK Dynamo České Budějovice. V podzimní části dovedl klub do středu tabulky, v jarní části vydoloval jen dvě výhry a následoval propad, avšak sestup se nekonal, Dynamo se zachránilo v první lize. Vedení trenérovi prodloužení smlouvy nenabídlo.\n\nNevydařené angažmá, po osmi ligových kolech bez výhry (v roce 2008) a na posledním místě ligové tabulky u týmu skončil.\n\nNa jaře 2009, poté co ve funkci trenéra české fotbalové reprezentace skončil Petr Rada, se o něm mluvilo jako o kandidátu na uvolněné místo. Expertní komise ČMFS doporučila výkonnému výboru ČMFS jmenovat Dušana Uhrina st., ale výkonný výbor překvapivě jmenoval právě Straku. Ten odtrénoval jediné přátelské utkání s Maltou (výhra 1:0), načež mu vypršela smlouva a nové vedení svazu ji neprodloužilo.\n\nFrantišek Straka odešel na Slovensko do klubu MFK Ružomberok. V sezoně 2009/10 přebíral tým po Viliamu Hýravém na posledním místě a dovedl ho ke konečnému 5. místu. Před koncem sezony dostal avízo, že spolupráce nebude pokračovat.\n\nS australským týmem North Queensland Fury FC byl u rekordní nejvyšší prohry 1:8 v historii australské ligy A-League. U týmu skončil na jaře 2011 poté, co se klub z finančních důvodů nepřihlásil do další sezóny.\n\nPolský celek Arka Gdynia přebíral v roce 2011 na posledním místě nejvyšší polské ligy. Záchrana se nezdařila, Arka byla na posledním místě i na konci sezony 2010/11 a sestoupila.\n\nFrantišek Straka si stihl vybudovat renomé jako velmi dobrý motivátor, který dokáže hráče úplně zbláznit pro hru. Sám o sobě také říká, že má velké sparťanské srdce a rád by se zase vrátil na Letnou jako trenér. Velmi proto překvapilo, že se v říjnu 2011 stal trenérem týmu pražské Slavie.\nV rozhovoru v polovině února 2012 uvedl, že by podobnou nabídku podruhé už nepřijal.\nDne 8. března 2012 rezignoval kvůli vysokému tlaku fanoušků proti jeho působení na lavičce fotbalové Slavie. Slávističtí fanoušci nestrpěli na lavičce svého týmu sparťanského trenéra, zatímco ti spartanští mu neodpustili, že „zradil“ Spartu. Trenér v tomto období čelil výhrůžkám, měl posprejovaný dům a musel zažádat o ochranku.\n\nPoté měl rok pauzu od trénování a v březnu 2013 přijal trenérský post v 1. FK Příbram, která měla v Gambrinus lize zachranářské starosti. Jeho debut na příbramské lavičce byl vítězný, 16. března Příbram porazila domácí 1. FC Slovácko 1:0. Zachranářská mise byla úspěšná, v předposledním ligovém kole 26. května 2013 se rozhodlo, že Příbram po výhře 2:0 nad Zbrojovkou Brno už nemůže sestoupit. Začátkem října 2013 byl po sérii nepřesvědčivých výsledků odvolán a nahrazen u týmu Příbrami Petrem Čuhelem.\n\n11. června 2014 podepsal smlouvu se Slovanem Bratislava, mistrem Corgoň ligy 2013/14. Na začátku července vyhrál se Slovanem přípravný turnaj v ČR Ministerský pohár. Prvním ostrým duelem bylo utkání o slovenský Superpohár 2014, kde jeho svěřenci porazili 5. července 2014 vítěze slovenského poháru MFK Košice 1:0. První duel se Slovanem ve Fortuna lize (dříve Corgoň liga) absolvoval 11. července 2014 proti nováčkovi FO ŽP ŠPORT Podbrezová (výhra 2:1). Tým dovedl do základní skupiny Evropské ligy 2014/15 (poté co neuspěl v play-off předkole o základní skupinu Ligy mistrů UEFA s běloruským FK BATE). 6. října 2014 byl po sérii neúspěšných výsledků týmu odvolán (6 porážek a 1 remíza = 7 zápasů bez výhry se skóre 1:18).\n\nV prosinci 2016 se dohodl na trenérském angažmá s egyptským prvoligovým klubem Ismaily SC. Vydržel tam pouze čtyři měsíce, tým vedl v osmi soutěžních zápasech. 20. dubna 2017 mu vedení klubu smlouvu ukončilo.\nV březnu 2019 přebírá prvoligový tým Karviné s cílem zachránit ho v nejvyšší soutěži. U týmu Karviné skončil po osmi měsících. Vedení klubu ho odvolalo kvůli špatným výsledkům.\n\n\n\n\n\n\nFrantišek Straka se také objevil jako kandidát pro volby do poslanecké sněmovny v roce 2006. Měl kandidovat v Karlovarském kraji za KDU-ČSL jako její lídr v tomto kraji. Na oficiální kandidátku však nakonec zapsán nebyl. Neblaze proslul zejména nešťastnými výroky o vietnamské menšině v předvolební televizní debatě. \n\n"}
{"id": "49854", "url": "https://cs.wikipedia.org/wiki?curid=49854", "title": "Souhvězdí Jižní ryby", "text": "Souhvězdí Jižní ryby\n\nJižní ryba je jedno z 88 souhvězdí moderní astronomie, leží na jižní obloze. Též je jedním ze 48 souhvězdí zavedených Ptolemaiem. Jižní ryba tvoří spolu s Rybami, Velrybou, Kozorožcem, Eirdanem a Delfínem skupinu \"vodních souhvězdí\" seskupených okolo Vodnáře. Nachází se přesně pod ním.\n\nNázev souhvězdí má původ ve starověké egyptské báji. Podle této báje to byla malá ryba, která zachránila egyptskou bohyni Isis před utopením. Za tuto službu se dostala na oblohu jako souhvězdí. Pro Babyloňany byla tato skupina hvězd božstvo Oannes.\n\nFomalhaut je osmnáctá nejjasnější hvězda oblohy a devátá nejjasnější hvězda jižní oblohy. Najdeme ji po prodloužení spojnic hvězd Scheat a Markab (alfa a beta Pegasi).\n\nBeta Piscis Austrini má jméno Fum al Samakah, což znamená „ústa ryby“. Je to optická dvojhvězda rozlišitelná dobrým polním dalekohledem. Hlavní složka má jasnost 4,4 mag a její průvodce v odstupu 30,3\" má 7,5 mag. Dá se poměrně snadno rozlišit. Dvojhvězdami jsou i gama, delta a epsilon. Gama se rozlišuje hůře než beta, protože vzájemný odstup složek je jen 4,3\" a jejich jasnost je 4,5 a 8,1 magnitud. Na jejich rozlišení potřebujeme dalekohled s minimálně 10cm průměrem objektivu. Delta Piscium Austrini má složky s jasnostmi 4,2 a 9,2 magnitud ve vzájemném odstupu 5,0\". V dvojhvězdě Epsilon Piscis Austrini mají společníci jasnost 5,5 a 6,5 mag, přičemž jejich odstup je 1,6\". Na jejich rozlišení je třeba dalekohled s průměrem objektivu větším než 10 cm.\n\nLacaille 9352 je červený trpaslík sedmé magnitudy, který však patří mezi naše nejbližší hvězdy (vzdálenost od Slunce 11,47 ly) a zároveň mezi hvězdy s největším vlastním pohybem.\n\nSouhvězdí obsahuje několik galaxií, ale všechny jsou velmi slabé. Zdánlivá jasnost těch nejjasnějších se pohybuje okolo 12. hvězdné velikosti. Nachází se tu též radiant slabého meteorického roje Piscid. Ty mají maximum okolo 30. července a objevují se večer od jihovýchodního obzoru.\n\nJižní ryba je obklopená pouze nevýraznými souhvězdími. Ji samotnou však není těžké najít díky jasné hvězdě Fomalhaut, které je možno najít na prodloužené spojnici zmiňovaných hvězd Pegasova čtverce, přímo pod hlavou Pegasa. Celé souhvězdí však vychází poměrně nízko nad obzor a není pozorovatelné v severních částech Evropy.\n\n"}
{"id": "49856", "url": "https://cs.wikipedia.org/wiki?curid=49856", "title": "Souhvězdí Kozoroha", "text": "Souhvězdí Kozoroha\n\nKozoroh je souhvězdí na jižní obloze. Leží mezi souhvězdími Vodnáře, Střelce, Orla, Mikroskopu a Jižní ryby. Kozoroh je zvířetníkové souhvězdí – prochází jím ekliptika. Slunce do něj vstupuje 19. ledna a vystupuje z něj 15. února. Před 1 000 roky byl Kozoroh nejjižnějším souhvězdím zvěrokruhu, nacházel se nejjižněji pod rovníkem a Slunce jím procházelo na den Zimního slunovratu. Díky precesi se ale poloha světového rovníku posouvá a místo Kozoroha se dostal Střelec. Kozoroh tedy v následujících staletích bude zvyšovat svoji pozici na obloze. Nicméně rovnoběžka, kde je Slunce 21. prosince v zenitu se stále nazývá Obratník Kozoroha.\n\nKozoroh patří spolu s Vodnářem, Rakem a Rybami k nejslabším souhvězdím zvířetníku. Patří k letním a podzimním souhvězdím. Jeho nejsevernější části se v českých zeměpisných šířkách objevují již koncem února krátce před svítáním. Celé souhvězdí je pak možno pozorovat až kolem čtvrté hodiny ranní v květnu, ale jelikož Slunce bude vycházet čím dál dříve, nebudou slabé hvězdy Kozoroha téměř viditelné. Nejlepší pozorovací podmínky nastávají v červenci a srpnu, kdy je Kozoroh viditelný od soumraku a zapadá asi tři hodiny před svítáním. V září a říjnu je sice také dobře viditelný, ale pozorovací doba se krátí. V listopadu zapadá již kolem deváté hodiny večer. Definitivně se s námi Kozoroh rozloučí v prosinci po sedmé hodině večerní.\n\nSouhvězdí nese jméno řeckého boha lesů, pastvin, stád, pastýřů a lovců Pana. Nejčastěji bývá považován za syna nymfy Dryopy a boha Herma. Pan se narodil s rohy, dlouhými vousy a měl kozí nohy. Podle báje se jeho matka tak vyděsila, že ho opustila. Hermes ho poté odnesl na Olymp, kde však díky svému vzhledu čelil velkému výsměchu bohů. Z Olympu raději utekl do Arkádie, kde žil nejraději. Často se účastnil radovánek s bohem vína Dionýsem a vyhledával společnost nymf. Dvě nymfy mu porodily děti. Jedním z nich byl i Krotus, který na obloze stojí vedle Kozoroha v podobě Střelce.\n\nV Kozorohovi jsou jen velmi slabé hvězdy, jen jedna je jasnější než 3 mag. Asi 50 hvězd dosahuje magnitudy 6. Souhvězdí se však dá najít pomocí jasných hvězd Vega a Altair. Jejich spojnice vede přímo ke Kozorohovi. Hlavní hvězda alfa Capricorni, Algedi, není nijak jasná hvězda, dokonce není ani nejjasnější v souhvězdí. Jde o optickou dvojhvězdu. Zajímavostí je, že ačkoliv jde o optickou dvojhvězdu, tak Alfa1 i Alfa2 mají svého průvodce. Alfa1, také Prima Giedi, je žlutý veleobr o jasnosti 4,3 mag (průvodce má jasnost 9,2 mag). Alfa2 (Secunda Giedi) má jasnost 3,6 mag (průvodce 11,0 mag). Fyzická dvojhvězda je také beta Capricorni, neboli Dabih, což je žlutý obr s jasností 3,1 mag a bílá hvězda hlavní posloupnosti s jasností 6,1 mag. Gama Capricorni, Nasira (3,7 mag), je bílý obr. Nejjasnější hvězdou v Kozorohovi je delta Capricorni, se jménem Deneb Algedi. Jde o zákrytovou dvojhvězdu (2,9 a 3,1 mag) s periodou asi 24,5 hodiny. Epsilon Capricorni je modrobílá hvězda hlavní posloupnosti (jasnost 4,5 mag).\nAčkoliv je Kozoroh hned vedle Střelce, který je velice bohatý na deep-sky objekty, tak on sám téměř žádné jasné objekty nenabízí. Výjimku tvoří kulová hvězdokupa Messier 30, která je od Země vzdálená 30 000 ly a má jasnost 7,5 mag. Je tedy v dosahu i slabších dalekohledů. V souhvězdí se nachází 26 objektů z katalogu NGC. Většina z nich jsou ale galaxie, které nepřesáhnou desátou magnitudu. Je tam ale také jedna otevřená hvězdokupa, NGC 7134, dvě dvojhvězdy (NGC 7122 a NGC 7136) a trojhvězda NGC 7158.\n\n\n\n"}
{"id": "49860", "url": "https://cs.wikipedia.org/wiki?curid=49860", "title": "Souhvězdí Střelce", "text": "Souhvězdí Střelce\n\nStřelec (: \"Sagittarius\") je název souhvězdí na jižní obloze. Leží mezi souhvězdími Orla, Štítu, Hada, Hadonoše, Štíra, Jižní koruny, Dalekohledu, Indiána, Mikroskopu a Kozoroha. Nejjasnější hvězdy Střelce tvoří snadno rozpoznatelný asterismus Čajová konvice. Střelec je zvířetníkové souhvězdí – prochází jím část ekliptiky. Slunce prochází Střelcem od 18. prosince do 18. ledna. Tři dny poté, co do něj Slunce vstoupí, dosáhne své nejnižší deklinace a tím pádem i své nejnižší výšky na obloze vůbec. Tento bod se souřadnicemi rektascenze 18h a deklinace -23,45° se nazývá zimní slunovratový bod. Tehdy nastává zimní slunovrat, tedy začátek astronomické zimy. Slunce ten den v poledne kulminuje nad rovnoběžkou 23° 27´ jižní zeměpisné šířky.\n\nTato rovnoběžka se nazývá Obratník Kozoroha, neboť před 2 000 lety se tento bod nacházel v souhvězdí Kozoroha. Spolu se Štírem je Střelec jediným zvířetníkovým souhvězdím, které se ve středoevropských zeměpisných šířkách nikdy nedostane celé nad obzor. Souhvězdí Střelce však lze označit za nejzajímavější ze všech souhvězdí. Ačkoliv neobsahuje nijak zvlášť jasné hvězdy, na jeho ploše se nachází mnoho objektů vzdáleného vesmíru (jen Messierových objektů je zde 15). Pokud se díváme do souhvězdí Střelce, díváme se zároveň do středu Galaxie, který je vzdálen 30 000 ly.\n\nStřelec patří mezi větší souhvězdí zvěrokruhu. V celkovém pořadí mezi všemi souhvězdími mu patří patnácté místo. Díky své poloze se v České republice nachází velmi nízko nad obzorem, což znamená nejen že jeho jižní část nejde vidět, ale také že jeho nijak zvlášť výjimečně jasné hvězdy jdou vidět hůře, neboť se pozorují přes hustou vrstvu pozemské atmosféry. Díky své poloze nízko nad horizontem mohou být hvězdy zakryty světelným znečištěním nebo vysokými kopci. Ačkoliv je většina objektů Messierova katalogu v tomto souhvězdí viditelná pouhým okem, v České republice by to bylo možné pouze za výjimečných pozorovacích podmínek (pozorování by neměl rušit Měsíc, světelné znečištění atd.). Doba jeho pozorovatelnosti je poměrně krátká. Severní části souhvězdí se nad obzor dostávají koncem února za ranního rozbřesku. Čajová konvice je viditelná až počátkem dubna. Nejlepší pozorovací podmínky nastávají v červenci a srpnu, kdy o půlnoci souhvězdí kulminuje nad obzorem. V září a říjnu již souhvězdí pomalu sestupuje a v listopadu kolem šesté hodiny večer již mizí pod obzorem.\n\nStaré hvězdné mapy zachycují Střelce jako kentaura držícího luk a šíp, avšak kentaur se na oblohu dostal již v podobě souhvězdí Kentaura. Podle jedné z bájí si Staří Řekové Střelce ztotožňovali s Krotem (1.p Krotus), synem boha Pana. Krotus vynalezl šíp a odjel s ním na koni na lov do lesa. Jiná báje si Střelce vykládá jako kentaura, který byl chráněnec Múz a vynalezl lukostřelbu, za což byl přenesen na oblohu. Před 4 000-5 000 lety si Sumerové na stejném místě oblohy představovali svého boha smrti a podsvětí Nergala.\n\nNejjasnější hvězdou Střelce není jeho alfa, ale až modrobílý obr epsilon \"Sagittarii\" s názvem Kaus Australis s jasností 1,8 mag. \"Alfa Sagittarii\", s názvem Rukbat (volně přeloženo jako Koleno lukostřelce) je hvězda hlavní posloupnosti s jasností 4,0 mag. Ze střední Evropy ji není možno pozorovat, neboť se nachází daleko na jihu. \"Beta Sagittarii\" (Arkab) je optická dvojhvězda, snadno rozlišitelná pouhým okem. Beta1 se nazývá Arkab Prior (tedy přední část nohy) a má jasnost 4,0 mag. O něco slabší a jižněji položená Beta2 se jmenuje Arkab Posterior (zadní část nohy). Tato dvojhvězda je však také příliš nízko na jihu, než abychom ji z České republiky mohli spatřit.\n\nVětšina hvězd v souhvězdí má svůj název, který se vztahuje na tu část souhvězdí, kterou hvězda v obrazci tvoří. \"Gamma Sagittarii\", název Al Nasl (hrot šípu), je modrý obr o jasnosti 3,0 mag. Delta, epsilon, a lambda Sagittarii tvoří luk Střelce. Kaus Australis, tedy epsilon Sagittarii, znamená jižní část luku. Nad ní se nachází \"delta Sagittarii\", Kaus Meridionalis (střední část luku), je červený obr o jasnosti 2,7 mag. Nejvýše postavená s hvězd tvořící luk je \"lambda Sagittarii\", Kaus Borealis (severní část luku), je žlutý obr o jasnosti 2,8 mag. \"Zeta Sagittarii\" (Ascella), je dvojhvězda, tvořící část ramene, o jasnosti 3,2+3,4 mag. Sigma Sagittarii (Nunki) je modrobílá hvězda hlavní posloupnosti o jasnosti 2,5 mag. Ve středních dalekohledech je dobře pozorovatelná dvojhvězda eta Sagittarii, jasnost obou hvězd je 3,2+7,8 mag a jsou od sebe vzdáleny 3,6°. Další dvojhvězdou je xí Sagittarii o jasnosti 3,3 a 3,4 magnitudy, ale jejich vzdálenost na obloze není nikdy větší než 0,5°. Nejjasnější proměnné hvězdy jsou X Sagittarii, W Sagittarii, R Sagittarii a RY Sagittarii.\n\nVe Střelci se také ve vzdálenosti 25 000 světelných let nachází jedna z nejjasnějších známých hvězd v Galaxii, Pistolová hvězda, která by byla viditelná jako hvězda 4. magnitudy, kdyby nebyla zakryta oblaky mezihvězdného mračna. Trpasličí galaxie SagDEG je nejbližší sousední galaxií naší Galaxie.\n\nStřelcem prochází nejjasnější a také nejkrásnější část Mléčné dráhy. Je to kvůli tomu, že se v této oblasti nachází středové zhuštění hvězd v blízkosti středu Galaxie a před ním část jejího spirálního ramene s názvem Rameno Střelce, které je o 6 500 světelných let blíže středu Galaxie než Rameno Oriona, ve kterém se nachází Sluneční soustava. Přímý výhled na jádro Galaxie zakrývají pozorovateli na Zemi husté mraky prachu a plynu, které pohlcují světlo hvězd nacházejících se za nimi. Tím je připraven o zajímavý pohled, neboť jádro Galaxie je tak husté, že nebýt mraků, bylo by po Slunci a Měsíci nejjasnějším objektem oblohy.\n\nJak již bylo řečeno, Střelec je velmi bohatý na objekty vzdáleného vesmíru. Dominují v něm hlavně difúzní mlhoviny a kulové hvězdokupy. Jedním z nejhezčích objektů ve Střelci je difúzní mlhovina Laguna (Messier 8) která je po Mlhovině v Orionu druhou nejjasnější, kterou lze v Česku vidět – má jasnost 6,0 mag, a je tedy na hranici viditelnosti pouhým okem. Další difúzní mlhovinou je mlhovina Omega (Messier 17), která již sice není viditelná pouhým okem, ale je dobrým cílem pro malé dalekohledy, má jasnost 7,0 mag. Velmi jasná je také otevřená hvězdokupa Messier 18, která má jasnost 6,9 mag. Difúzní mlhovina Trifid (Messier 20) s jasností 6,3 mag, patří také k oblíbeným cílům amatérských astronomů. Pouhým okem je viditelná otevřená hvězdokupa Messier 21, která má jasnost 5,9 mag.\nMessier 22, je s jasností 5,2 mag, jednou z nejjasnějších kulových hvězdokup. Jasná je také otevřená hvězdokupa Messier 23, která má jasnost 5,5 mag. Hvězdné mračno ve Střelci (Messier 24) jsou dvě náhodně seskupené otevřené hvězdokupy IC 4715 a NGC 6603. Mračno má jasnost 4,6 mag. Messier 25 je otevřená hvězdokupa o jasnosti 4,6 mag. O něco slabší je kulová hvězdokupa Messier 28 (6,9 mag). Messier 54 (8,37 mag) je kulová hvězdokupa, která obíhá okolo trpasličí eliptické galaxie SagDEG. Kulová hvězdokupa Messier 55 (6,3 mag), je ze střední Evropy, kvůli své poloze jen těžko pozorovatelná. Kulové hvězdokupy Messier 69 (8,3 mag), Messier 70 (7,8 mag) a Messier 75 (8,6 mag) jdou ještě vidět menšími dalekohledy.\n\nVelký počet kulových hvězdokup v souhvězdí lze přičítat tomu, že kulové hvězdokupy se seskupují kolem galaktického jádra. Pozoruhodná je planetární mlhovina NGC 6537 (11,6 mag), známá jako \"Červený pavouk\".\n\n\n"}
{"id": "49863", "url": "https://cs.wikipedia.org/wiki?curid=49863", "title": "Grand Prix Brazílie", "text": "Grand Prix Brazílie\n\nGrand Prix Brazílie (portugalsky: \"Grande Prêmio do Brasil\") je závod mistrovství světa Formule 1 konaný každoročně na okruhu \"Autódromo José Carlos Pace\" v Interlagosu.\n\n\n<nowiki>*</nowiki> V letech 1997-2003 působil jako Ilmor.\n<nowiki>**</nowiki> V letech 1968-1993 působil jako Cosworth.\n<nowiki>***</nowiki> Byl vyráběn Porsche.\n"}
{"id": "49864", "url": "https://cs.wikipedia.org/wiki?curid=49864", "title": "Binární diagram železo-uhlík", "text": "Binární diagram železo-uhlík\n\nBinární diagram železo-uhlík popisuje rovnovážný binární systém, ve kterém lze v závislosti na obsahu uhlíku a teplotě odečíst fázové a strukturní přeměny ve slitině železo-uhlík, tj. technickém železe.\nKromě železa v převažující koncentraci a uhlíku jsou v technickém železe obsaženy ještě další žádoucí prvky, jako jsou např. mangan, křemík atd., ale i nežádoucí, zejména fosfor a síra.\nNejdůležitější prvek – kromě železa – obsažený ve slitině je uhlík, jehož i malé změny koncentrace mají zásadní dopad na vlastnosti materiálu. Jako oceli se označují slitiny do obsahu 2,14 % uhlíku, nad tuto koncentraci se slitiny železo-uhlík označují jako surová železa nebo litiny.\n\nPodle formy vyloučení uhlíku se rozlišují dva typy rovnovážného binárního diagramu železo-uhlík: buď diagram metastabilní soustavy Fe-FeC nebo diagram stabilní soustavy Fe-C.\nDiagram metastabilní soustavy, ve které je uhlík vyloučen jako karbid železa FeC (někdy též cementit), se používá pro oceli a bílou litinu. Diagram stabilní soustavy, ve které je uhlík vyloučen v elementární formě, tj. jako grafit, se používá pro šedé litiny.\n\nRovnovážný diagram je relevantní pouze při velmi pomalém ochlazování slitiny, kdy se rychlost ochlazování limitně blíží nule. Při vyšších rychlostech ochlazování je nutné použít diagramy izotermického rozpadu austenitu (IRA) nebo anizotermického rozpadu austenitu (ARA).\n\nČisté železo se vyskytuje v několika alotropických modifikacích.\nŽelezem α se nazývá kubická prostorově středěná struktura železa, která je stabilní do teploty 911 °C a nad 1392 °C. Železo α je feromagnetické až do teploty 769 °C, tzv. Curieovy teploty. Nad touto teplotou se někdy označuje jako železo β. Velikost hrany atomové mřížky železa je závislá na teplotě a v případě nízkoteplotního železa α (β) je maximální rozměr 2,9×10 m.\nŽelezo γ je kubická plošně středěná struktura železa, která je stálá mezi teplotami 911 °C a 1392 °C. Železo γ, stejně jako železo β, je již paramagnetické. Hrana atomové mřížky železa γ je větší než u železa α s rozměrem přibližně 3,65×10 m.\nVysokoteplotní modifikace železa α (nad 1392 °C) se často označuje jako železo δ.\n\nUhlík je jedním z prvků, které umožňují vytvářet s železem tzv. intersticiální tuhý roztok, kdy se atomy uhlíku vtěsnají do prostoru mezi atomy železa. Rozdílný typ a velikost atomové mřížky má vliv mj. i na rozdílnou rozpustnost uhlíku v jednotlivých modifikacích železa.\nTuhý roztok uhlíku v železe α se nazývá ferit α nebo jenom ferit s maximální rozpustností 0,02 % uhlíku při teplotě 727 °C. Paramagnetická fáze feritu se označuje jako ferit β. Tuhý roztok uhlíku v železe γ se nazývá austenit s rozpustností až do 2,11 %. Uhlík v železe δ tvoří tzv. ferit δ, ve kterém je rozpustnost uhlíku maximálně 0,10 % při teplotě 1499 °C.\n\nPři obsahu uhlíku nad mezí rozpustnosti tvoří uhlík v železe samostatné fáze buď jako metastabilní soustava se železem, tzv. karbidem železa FeC – cementitem, nebo jako stabilní soustava s tzv. volným uhlíkem C – grafitem.\n\nV eutektoidních ocelích – s obsahem uhlíku právě 0,765 % – se při chladnutí z austenitu tvoří lamelární eutektoid tzv. perlit, což je směs 88,5 % feritu a 11,5 % cementitu. Eutektikum, tj. eutektická litina nebo surové železo, se při obsahu 4,3 % uhlíku nazývá ledeburit. Je tvořen zrny austenitu o obsahu 2,11 % uhlíku a cementitu o obsahu 6,68 % uhlíku při teplotě 1148 °C. Při chladnutí se austenit rozpadá na perlit a cementit: tato směs perlitu v základním cementitu se často označuje jako tzv. rozpadlý ledeburit nebo transformovaný ledeburit.\n\nGrafitové eutektikum je směs krystalů austenitu s lupínkovým grafitem, která vzniká při teplotě 1154 °C a obsahu uhlíku 4,26 %. Grafitový eutektoid je směs feritu a grafitu, která vzniká při teplotě 738 °C s obsahem uhlíku 0,69 %.\n\nSlitina železa s uhlíkem se nazývá technickým železem.\n\nRovnovážný diagram metastabilní soustavy Fe-FeC má technický smysl jen asi do 5 % obsahu uhlíku pro bílou litinu a pro oceli do 2,11 %. Pro vyšší koncentrace uhlíku v železe – u šedých litin – se používá diagram stabilní soustavy. Oba diagramy se často vykreslují přes sebe, přičemž metastabilní soustava se kreslí plně a stabilní čárkovaně.\n\nMetastabilní soustava Fe–FeC (železo-cementit) je binární soustava s úplnou nerozpustností železa a omezenou rozpustností uhlíku.\nNa vodorovné ose rovnovážného diagramu jsou vyneseny koncentrace FeC zleva doprava. V hodnotě obsahu uhlíku 6,68 % je maximální (100%) obsah FeC. Na svislé ose je uvedena teplota ve stupních Celsia. Jako likvidus se označuje tavenina.\n\nPři hodnotách uhlíku do 0,765 % se oceli označují jako podeutektoidní, při hodnotě 0,765 % jako eutektoidní a od 0,765 % do 2,11 % jako nadeutektoidní. Slitina s obsahem uhlíku nad 2,11 % se nazývá buď jako surové železo nebo litina. Eutektikum se tvoří při obsahu uhlíku 4,3 %, od 2,11 % do 4,3 % obsahu uhlíku se jedná o podeutektické slitiny, při obsahu od 4,3 % do 6,68 % nadeutektické slitiny. Litina, která krystalizuje v souladu s diagramem metastabilní soustavy, se označuje jako bílá litina, protože obsahuje ve struktuře cementit. Výsledky krystalizace ocelí a bílé litiny jsou různé v závislosti na obsahu uhlíku.\n\nPři chladnutí oceli s obsahem uhlíku do 0,01 % z oblasti likvidu dochází po překročení tzv. větve likvidu \"AB\" ke krystalizaci feritu δ ve směsi s taveninou. Po překročení čáry \"AH\" bude ve směsi pouze ferit δ, který se přemění na směs s austenitem v oblasti mezi křivkami \"NH\" a \"NJ\". Dalším ochlazováním roztoku se tvoří pouze zrna austenitu.\nPodobně krystalizuje i ocel s obsahem uhlíku od 0,01 % do 0,756 %. U slitiny s obsahem uhlíku 0,16 % však proběhne ještě peritektická reakce (na linii \"HB\") při teplotě 1499 °C, při které se vyvíjejí pouze zrna austenitu. Při obsahu uhlíku mezi 0,10 a 0,16 %, vznikne směs krystalů feritu δ a austenitu. Při obsahu uhlíku od 0,16 % do 0,51 % se tvoří směs austenitu a likvidu. Při koncentraci uhlíku do 0,756 % probíhá krystalizace bez peritektické reakce na austenit podle větve \"JE\".\nPřekročením teploty A (větev \"GOS\") roztok začne krystalizovat na ferit α, při dosažení teploty A (větev \"MO\") se ferit stane feromagnetickým, po dosažení eutektoidní teploty A se začne austenit rozpadat na perlit. Struktura oceli je pak feriticko-perlitická. Při obsahu uhlíku do 0,02 % je ve struktuře obsažen terciární cementit s feritem.\n\nOchlazováním z likvidu se nejprve tvoří směs zrn austenitu a taveniny mezi křivkami \"BC\" a \"JE\" až do úplné krystalizace taveniny na zrna austenitu. Při eutoktoidní reakci (bod \"S\" při teplotě 727 °C) se austenit přemění na směs feritu a eutektoidního cementitu – perlitu. Slitina se nazývá perlitická ocel a obsah uhlíku je právě 0,765 %.\n\nKrystalizace austenitu z taveniny probíhá stejně jako u eutektoidních ocelí. Rozpad austenitu však začíná už na linii \"SE\", která se označuje jako teplota A. V austenitu se tvoří sekundární cementit až do teploty 727 °C, pod kterou se austenit mění na perlit. Struktura nadeutektoidních ocelí s obsahem uhlíku od 0,765 % do 2,11 % je pak tvořena perlitem a sekundárním cementitem.\n\nSlitina s uhlíkem mezi 2,11 a 4,3 % krystalizuje v dendritické struktuře austenitických zrn při chladnutí likvidu mezi větvemi \"BC\" a \"EC\", tzv. eutektiáklou. Chladnutím z eutektické teploty 1148 °C krystalizuje zbylá tavenina ve formě eutektického cementitu, tj. ledeburitu. S klesající teplotou klesá i rozpustnost uhlíku v austenitu až do eutektoidní teploty za vylučování uhlíku ve formě sekundárního cemenitu. Pod eutektoidní teplotou 727 °C se austenit rozpadá na perlit. Slitina pak obsahuje perlit, sekundární cementit a transformovaný (rozpadlý) ledeburit.\n\nEutektická slitina s obsahem uhlíku 4,3 % krystalizuje z taveniny při nejnižší tzv. eutektické teplotě 1148 °C přímo za vzniku ledeburitu.\n\nNadeutektická slitina s obsahem uhlíku od 4,3 do 6,68 % začíná tuhnout na křivce \"CD\" při tvorbě zrn primárního cementitu až do teploty eutektikály (1148 °C). Zbylá tavenina překročením eutektikály začne krystalizovat na zrna ledeburitu. Pod teplotou 727 °C se stejně jako u podeutektoidní slitiny ledeburit přemění na transformovaný ledeburit. Směs pak obsahuje ještě i primární cementit.\n\nBinární diagram stabilní soustavy má praktické využití jen pro slitiny s obsahem uhlíku vyšším než 2 %. Na vodorovné ose rovnovážného diagramu je vynesena koncentrace uhlíku, která vzrůstá zleva doprava. Eutektická krystalizace a eutektoidní rozpad stabilní soustavy probíhají při nižším obsahu uhlíku a při vyšších teplotách než u metastabilní soustavy. Litiny obsahující grafit se na lomu jeví jako šedé, proto jsou také označovány jako tzv. šedé litiny.\n\nPodeutektické slitiny obsahují od 2,08 % (2,11 %) do 4,26 % uhlíku. Obsah uhlíku nad 4,26 % tvoří nadeutektickou slitinu.\n\nPři chladnutí slitiny z likvidu nejdříve se začnou vytvářet krystaly austenitu v tavenině – pod větví \"A’C’\". Překročením eutektické teploty 1154 °C (čára \"E’C’\") se z taveniny vyloučí primární grafit a grafitové eutektikum k již vytvořeným krystalům austenitu. Pod eutektoidní teplotou 737 °C (čára \"O’K’\") se austenit rozpadá na grafitový eutektoid, tj. směs feritu a lupínkového grafitu\n\nPři koncentraci 4,26 % uhlíku vzniká při chladnutí přímo grafitické eutektikum (směs zrn austenitu a grafitu). Austenit se dále rozpadá na ferit a grafit, stejně jako u podeutektické slitiny.\n\nZ likvidu se překročením větve \"C’D’\" tvoří směs krystalů primárního grafitu a taveniny. Primární grafit má nižší objemovou hustotu než tavenina (asi třikrát) a vyplouvá na povrch. Tímto se v tavenině snižuje obsah uhlíku až do eutektické koncentrace 4,26 %, ze které se pod eutektickou teplotou (čára \"C’F’\") krystalizuje grafitické eutektikum. Rozpad austenitu vytvoří směs feritu a grafitu.\n\nZ binárních diagramů lze odvodit jednotlivé fáze a strukturu slitiny železo-uhlík na základě obsahu uhlíku a dosažené teploty. Významné jsou především informace pro technologické zpracování a to zejména v oblasti teplotní: určení teplot tavení, lití, přehřátí taveniny, tváření (např. kování nebo válcování) nebo svařování a dalšího tepelného zpracování (např. žíhání, cementování, kalení a popouštění).\n\nTeplotní hranice označována jako A odpovídá přímce eutektoidní přímce \"PSK\" resp. \"P’S’K’\", která prochází eutektoidním bodem \"S\" reps. \"S’\" při eutektoidní koncentraci 0,765 % uhlíku. Teplota A je totožná s Curieovou teplotou. Teplotní hranice A určuje překrystalizaci tuhého roztoku austenitu podeutektoidního složení a je definována křivkami \"GOS\" resp. \"G’O’S’\". Změnu rozpustnosti uhlíku v austenitu je pak určena křivkou \"SE\" resp. \"S’E’\" označovanou A. Peritektická přeměna, která popisuje změnu alotropické modifikace železa δ – železo γ, se označuje A a je definována křivkami \"NJB\" resp. \"N’J’B’\".\n\nBinární diagramy obou soustav popisují pouze slitinu železo–uhlík bez vlivů dalších prvků, které se ve slitině nacházejí. Prvky, které jsou v těchto slitinách přítomny z výroby, mohou být buď nežádoucí (např. síra, fosfor) nebo doprovodné (např. mangan, křemík, hliník). Prvky legující jsou prvky záměrně dodávané do slitiny v různých koncentracích (např. mangan, molybden, chrom, nikl, titan, vanad, wolfram, bor a další). Všechny prvky nějakým způsobem mění binární diagramy. Jednak to jsou feritotvorné prvky, které uzavírají (zmenšují) oblast austenitu takovým způsobem, že pro jistá složení ocelí není dosaženo austenitu při žádné teplotě. Takovými prvky jsou např. chrom, křemík, molybden, wolfram, vanad. Austenitotvorné prvky naopak otvírají (rozšiřují) oblast austenitu a je možné dosáhnout austenitické struktury i za normální teploty, takovými prvky jsou uhlík, nikl, mangan a měď. Karbidotvorné, nitridotvorné prvky a karbonitridové prvky se slučují s uhlíkem nebo dusíkem, případně oběma při vzniku precipitátů, které mají velký vliv na chemické (např. korozivzdornost) i fyzikální (např. pevnost či tažnost) vlastnosti ocelí. Takovými prvky bývají např. titan, hliník, vanad, wolfram, chrom atd.\nPro litiny se používají přísady, kterými lze upravovat teplotu eutektika, tvar grafitu, vlastnosti perlitu i feritu.\n\n\n"}
{"id": "49865", "url": "https://cs.wikipedia.org/wiki?curid=49865", "title": "Folke Bernadotte", "text": "Folke Bernadotte\n\nFolke Bernadotte, hrabě z Wisborgu (2. ledna 1895, Stockholm, Švédsko – 17. září 1948, Jeruzalém, Izrael) byl švédský diplomat, který získal reputaci svým vyjednáváním o propuštění 15 000 vězňů z německých koncentračních táborů během druhé světové války. \n\nPo druhé světové válce byl jako renomovaný diplomat povolán jako prostředník v arabsko-židovském konfliktu během první arabsko-izraelské války. 17. září 1948 byl na něj sionistickou skupinou Lechi spáchán atentát v západním Jeruzalémě a Bernadotte byl na místě mrtev.\n\nByl potomkem švédských králů. Jeho dědečkem byl švédský král Oskar II., Folkeho otec princ Oskar se však vzdal příslušnosti k dynastii a byl mu udělen titul hraběte z Wisborgu jeho strýcem Adolfem I., velkovévodou lucemburským.\n\nByl ženatý s Američankou Estelle Manville a měl čtyři syny.\n\nJako místopředseda švédského červeného kříže a občan neutrálního státu pracoval Bernadotte jako prostředník mezi Německem a spojenci. Na sklonku války obdržel nabídku kapitulace Heinricha Himmlera pod podmínkou pokračování společného boje proti Sovětům. Tato nabídka byla postoupena jak Churchillovi tak Trumanovi, avšak byla okamžitě odmítnuta.\n\nBěhem války zachránil více než 15 000 válečných zajatců ze západní Evropy z nacistických koncentračních táborů, včetně asi 10 000 Židů.\nV červnu 1948 se Bernadotte ujal funkce hlavního vyjednavače mezi znepřátelenými stranami arabsko-židovského konfliktu. Bernadotteho idea spočívala ve vytvoření unie dvou států Arabů a Židů, zahrnujícího území obou někdejších britských mandátů, Palestiny a Zajordánska (tj. původního mandátu Palestina).\n\n\nTento plán byl s neskrývaným rozhořčením zamítnut oběma válčícími stranami. Bernadotte poté odjel do Švédska, aby se 16. září vrátil s novým návrhem.\n\nDruhý plán byl rozdělen na sedm základních předpokladů a devíti požadavků. Předpoklady zněly:\n\n\nTaké tento návrh byl oběma stranami odmítnut. Židovská strana nesouhlasila se vzdáním se dobytého, udrženého a draze zaplaceného území, stejně jako se nehodlala smířit s návratem uprchlíků, kteří podle jejich tvrzení odcházeli ze země většinou dobrovolně (případně se účastnili bojů proti Izraeli), ačkoli jim bylo jasně řečeno, že nový stát Izrael uznává jejich práva a považuje je za své občany. Arabská strana v té době rovněž nebyla připravena na dělání kompromisu a existenci jakéhokoli židovského státu považovala za nemyslitelnou.\n\nFolke Bernadotte předložil svůj návrh 16. září 1948. Druhého dne, poté co byl jeho návrh odmítnut, Bernadotte cestoval společně se svým doprovodem do západního Jeruzaléma. Poblíž budovy YMCA v západním Jeruzalémě jim cestu přehradil jeep s muži oblečenými do izraelských armádních uniforem. Jeden z ozbrojených mužů, Jehošua Kohen, seskočil z jeepu, prostrčil oknem Bernadotteho vozu samopal MP40 a vypálil dovnitř dlouhou dávku. Bernadotte a jeho pobočník, plukovník André Serot, byli na místě mrtvi. \n\nVrazi nebyli nikdy dopadeni ani postaveni před soud. K útoku se později přihlásila Lechi, židovská teroristická organizace, která již byla zodpovědná za vraždu Lorda Moyna. Účast Lechi na vraždě byla později několikrát zpochybňována. Řada jejích příslušníků se ocitla ve vězení, Lechi byla ze strany Hagany a Irgunu odzbrojena a v podstatě přestala existovat. Její vedoucí činitelé skončili po zbytek války ve vězení, ale po skončení bojů v roce 1949 byli omilostněni. Jeden z podezřelých na plánování nebo spoluúčasti na vraždě byl i Jicchak Šamir, pozdější izraelský premiér, nebo Natan Jelin-Mor, poslanec Knesetu.\n"}
{"id": "49866", "url": "https://cs.wikipedia.org/wiki?curid=49866", "title": "Vinařské oblasti ve Francii", "text": "Vinařské oblasti ve Francii\n\nVíno je produkováno ve všech koutech Francie; v množství mezi 50 a 60 miliony hektolitry ročně nebo 7–8 miliardami lahví. Francie je také jedním z největších producentů vína na světě. Francouzské víno sleduje svou historii až do 6. století před naším letopočtem. Mnoho francouzských regionů datuje historii výroby vína do římských časů. \n\nOblast Alsaska se rozkládá v severovýchodní Francii mezi městy Štrasburk a Mulhouse.\n\nJe to prakticky jediná francouzská vinařská oblast, která svou pověst vybudovala na bílých odrůdových vínech, jako je Muškát, Ryzlink nebo Pinot Blanc.\n\nOblast Bordeaux, nacházející se v jihozápadní Francii okolo stejnojmenného města u ústí řeky Garonny do Atlantského oceánu, je největší vinorodou oblastí Francie a pěstují se zde převážně modré odrůdy vinné révy, převážně Cabernet Sauvignon a Merlot.\n\nZ bílých odrůd vinné révy se pěstují především Sauvignon, Semillon a Muškát.\n\nBurgundsko začíná sto kilometrů jižně od Paříže a rozprostírá se v délce 360 kilometrů od Dijonu k Lyonu.\n\nJe to tradiční soupeř Bordeaux, oblast se vyznačuje drsnějším podnebím, menší rozlohou vinic a menší možností míchat odrůdy vína. Burgundsko je producentem červených vín Pinot Noir a bílých vín Chardonnay.\n\nOblast se táhne od města Vienne na severu až po Avignon na jihu a tvoří ji 200 km dlouhý pás podél břehů řeky Rhôny.\n\nZ hlediska pěstovaných odrůd se oblast Rhôny dělí na severní a jižní. Hlavní červené odrůdy jsou Syrah a Grenache, bílé Roussanne a Clairette.\n\nTento tradiční vinařský region se rozkládá od hranic oblasti Bordeaux k Pyrenejím.\n\nZ červených odrůd se pěstují především Cabernet a Merlot, z bílých pak Sémillon a Sauvignon\n\nKorsika, někdy nazývaná „L'île de beauté“, tedy „Krásný ostrov“, leží u jižních břehů Francie a nabízí jak rosé, tak suchá bílá vína. Nejlepší korsická vína pocházejí z pobřeží. Jsou zde prokována především červená vína odrůd Nielucciu (nejznámější vinařská oblast Korsiky Patrimonio) a Sciacarellu (v kupážích ze západního pobřeží). Bílá vína jsou pak z odrůdy Vermentinu. Specifické jsou pak muškáty z Cap Corse - tato oblast hraničí a částečně se prolíná s oblastí kolem obce Patrimonio.\n\nOblast údolí řeky Loiry je proslavena svými bílými víny. Tento vinařský kraj, o kterém se říká, že je nejkrásnějším jak ve Francii, tak na celém světě, se rozkládá od Centrálního masivu až k pobřeží Atlantiku okolo města Nantes.\n\nPěstují se zde především odrůdy Chenin Blanc a Sauvignon.\n\nJe to největší vinařská oblast na světě, rozkládající se na pobřeží Středozemního moře od Rhôny až k Pyrenejím, kde se pěstují především červené odrůdy vína. Ročně vyprodukuje neuvěřitelné 2 miliardy lahví. Pro srovnání, Alsasko pouze 165 milionů.\n\nNejvýznamnějšími pěstovanými odrůdami jsou Carignan, Grenache, Merlot a Cabernet Sauvignon.\n\nVinice v Provensálsku jsou nejstarší ve Francii, jejich založení se datuje do doby prvních řeckých kolonií na březích Středozemního moře. Hlavní oblastí tohoto vinařského kraje je Côtes de Provence, nacházející se na Azurovém pobřeží mezi Marseille a Nice.\n\nPěstuje se zde velká řada odrůd, pro červená vína nejvíce Grenache, Mourvèdre a Syrah, pro bílá Clairette a Semillon. Polovina růžového vína vyprodukovaného ve Francii pochází z Provensálska. V samotném Provensálsku je podíl rosé na celkové produkci 80 %.\n\n"}
{"id": "49870", "url": "https://cs.wikipedia.org/wiki?curid=49870", "title": "Neodym", "text": "Neodym\n\nNeodym (chemická značka Nd, \"Neodymium\") je měkký stříbřitě bílý, vnitřně přechodný kovový prvek, čtvrtý člen skupiny lanthanoidů. Hlavní uplatnění nalézá ve výrobě speciálních skel a keramiky a slouží také k výrobě mimořádně silných permanentních magnetů.\n\nNeodym je stříbřitě bílý, měkký vnitřně přechodný kov.\n\nChemicky je neodym značně reaktivní, při styku se vzdušným kyslíkem se téměř okamžitě pokrývá načervenalou vrstvičkou oxidu neodymitého. S vodou reaguje neodym za vzniku plynného vodíku, snadno se rozpouští v běžných minerálních kyselinách. Ve sloučeninách se vyskytuje prakticky pouze v mocenství Nd.\n\nChemické vlastnosti jeho solí jsou značně podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnost ve vodě se používá k separaci lanthanoidů od jiných kovových iontů. Další nerozpustnou sloučeninou je šťavelan, který je možno použít ke gravimetrickému stanovení těchto prvků po jejich vzájemné separaci.\n\nNa počátku objevu prvku neodymu stál omyl. V roce 1841 izoloval švédský chemik Carl Gustaf Mosander při čištění lanthanu novou látku, o níž se domníval, že se jedná o samostatný prvek a nazval jej didymium.\n\nTeprve v roce 1874 Per Teodor Cleve zveřejnil názor, že se ve skutečnosti jedná o dva samostatné chemické prvky. K jejich skutečné izolaci došlo až roku 1885, kdy rakouský chemik baron Carl Auer von Welsbach rozdělil didymium na praseodym a neodym a získal jejich soli, lišící se vzájemně barvou.\nSkutečně čistý kovový neodym byl izolován až roku 1925.\n\nJméno neodym má základ v řeckém slově \"neos\" – nový a \"didymos\" – dvojitý.\n\nNeodym je v zemské kůře obsažen v koncentraci asi 23–28 mg/kg, o jeho obsahu v mořské vodě údaje chybí. Ve vesmíru připadá jeden atom neodymu na 50 miliard atomů vodíku.\n\nV přírodě se neodym vyskytuje pouze ve formě sloučenin. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří \"monazity\" (Ce, La, Th, Nd, Y)PO a \"xenotim,\" chemicky fosforečnany lanthanoidů a dále \"bastnäsity\" (Ce, La, Y)COF– směsné flourouhličitany prvků vzácných zemin.\n\nVelká ložiska těchto rud se nalézají ve Skandinávii, USA, Číně a Vietnamu. Významným zdrojem jsou i fosfátové suroviny – apatity z poloostrova Kola v Rusku\n\nPři průmyslové výrobě prvků vzácných se jejich rudy nejprve louží směsí kyseliny sírové a chlorovodíkové a ze vzniklého roztoku solí se přídavkem hydroxidu sodného vysráží hydroxidy.\n\nSeparace jednotlivých prvků se provádí řadou různých postupů – kapalinovou extrakcí, za použití ionexových kolon nebo selektivním srážením nerozpustných komplexních solí.\n\nPříprava čistého kovu se obvykle provádí redukcí solí kovovým vápníkem. Redukci fluoridu neodymitého popisuje rovnice:\n\nVzhledem k omezené dostupnosti hrozí v nejbližších letech kritický nedostatek zdrojů prvku pro technologické využití.\n\nVzhledem k velmi podobným vlastnostem praseodymu a neodymu a nákladnosti jejich separace se používá v praxi velmi často směs obou prvků zvaná didym. Například jeho vysoká afinita ke kyslíku se uplatní při odkysličování tavenin kovů (přidává se didym společně s cerem a lanthanem).\n\nZákladní průmyslové využití nalézá samotný neodym ve sklářském a keramickém průmyslu, kde se přídavky oxidu neodymu do skloviny nebo glazury dociluje jejich vínově červeného až fialového zabarvení. Kromě toho přídavek neodymu odstraňuje nežádoucí nazelenalé zbarvení skla, způsobené přítomností železa.\n\nNeodymem dopované krystaly yttria, hliníku, lithia a vanadu (granáty) slouží v infračervených laserech k zesilování elektromagnetického záření o vlnové délce 1 054 – 1 064 nm.\n\nZ Číny bylo hlášeno použití neodymu (i jiných prvků vzácných zemin) v umělých hnojivech pro podporu rostlinného růstu.\n\nJeště do nedávné doby byly \"nejsilnějšími známými permanentními magnety\" materiály na bázi samaria a kobaltu. V současné době byly však překonány materiálem o složení \"NdFeB\".\n\nVyrábějí se lisováním v magnetickém poli a následným spékáním. Při vysoké vlhkosti vzduchu oxidují, proto je nutné je opatřit povrchovou úpravou. Obvykle se v závěrečné fázi výroby galvanizují – nejčastěji zinkem nebo niklem.\n\nNeodymové magnety jsou schopny unést více než tisícinásobek vlastní hmotnosti a magnet o velikosti malé mince tak může udržet železný předmět o hmotnosti kolem 10 kg. Zajímavé je, že i výrobní cena těchto magnetů je nižší, než u Sm-Co magnetů.\n\nV současné době jsou tyto magnety prakticky používány v počítačové technice v záznamových hlavách pevných disků nebo při výrobě malých mikrofonů a reproduktorů ve sluchátkách a obdobných elektrotechnických aplikacích. Také ve strojírenském průmyslu mají nejrůznější využití – např. permanentní upínače na broušení a frézování, břemenové magnety, magnetické nářadí a pomůcky, magnetické separátory atd.\n\nNevýhody a rizika:\n\n"}
{"id": "49876", "url": "https://cs.wikipedia.org/wiki?curid=49876", "title": "Masakr hugenotů ve Wassy", "text": "Masakr hugenotů ve Wassy\n\nMasakr hugenotů ve Wassy () je název hromadného vraždění hugenotů, zorganizovaného vůdcem francouzských katolíků, vévodou Françoisem de Guise, v březnu 1562.\n\nAčkoliv toleranční edikt, tzv. Edikt ze Saint-Germain, byl vydán 17. ledna 1562 a povoloval protestantům ve Francii jejich zjednodušené bohoslužby (veřejně mimo města a soukromě ve městech), došlo již 1. března 1562 k významnému narušení dohody. Vévoda de Guise napadl se svými lidmi ve Wassy protestanty při bohoslužbě a v nadešlé bitce zemřelo třiadvacet mužů a dalších sto třicet bylo zraněno.\n\nTato událost odstartovala první ze série hugenotských válek ve Francii mezi katolíky a hugenoty. Bezprostředním důsledkem masakru ve Wassy byla aktivita hugenotských vůdců, admirála Gasparda de Coligny a Ludvíka Bourbonského, prince de Condé, kteří na ochranu hugenotských kostelů začali posádkami obsazovat strategická města na Loiře, Orléans, Rouen a další. Náboženské války ukončilo až vydání Ediktu nantského Jindřichem IV. v roce 1598.\n"}
{"id": "49884", "url": "https://cs.wikipedia.org/wiki?curid=49884", "title": "Horní Řasnice", "text": "Horní Řasnice\n\nHorní Řasnice (dříve Bernsdorf pod Smrkem, německy \"Bärnsdorf an der Tafelfichte\") je vesnice a spolu s osadou Srbská též obec ve Frýdlantském výběžku v severních Čechách. Leží v okrese Liberec, obývá ji  obyvatel, součástí obce je osada Srbská, kde je hraniční přechod do Polska. Obcí protéká říčka Řasnice a Jindřichovický potok.\n\nObec má silniční spojení s okolními obcemi, spojení železniční představuje trať 039 z Frýdlantu do Jindřichovic pod Smrkem.\n\nV minulosti ke Horní Řasnici patřila i osada V Poli (něm. \"Feldhäuser\", resp. \"Bärnsdorfer Feldhäuser\"), zaniklá po druhé světové válce. Ležela východně od vsi směrem k východnímu okraji Jindřichovic pod Smrkem, v místech označovaných pomístním jménem \"Na samotách\", asi 750 m jižně až jihovýchodně od vrcholu Kamenného vrchu a 950 m severozápadně od Žijícího skanzenu na okraji Jindřichovic.\n\nPrvní písemná zmínka o obci Horní Řasnice je z roku 1381, kdy je (stejně jako Dolní Řasnice) zmiňována ve frýdlantském urbáři – a to pod jménem \"Bärnsdorf\" nebo Bernsdorf, což je patrně zkomolenina jména Bernhardsdorf (Bernhardova vesnice). Zatímco v roce 1651 zde žilo 296 obyvatel, v roce 1654 zůstalo obydleno pouhých 5 usedlostí, zatímco zbylých 84 jich jejich obyvatelé opustili a pro svou víru odešli ze země. Roku 1790 zde již bylo obydleno opět 110 domů. Díky rozvoji průmyslu v nedalekých Jindřichovicích pod Smrkem počet obyvatel stále narůstal. Jindřichovická firma E.Heintschel zřídila v Řasnici pobočku své továrny na pánské i dámské látky a potištěné i tkané šátky. I když výroba v továrně byla během hospodářské krize zastavena, objekt sám druhou světovou válku přežil a po jejím skončení byl opět využit – nejprve firmou Severka vyrábějící zde pracovní oděvy a poté betonárkou produkující železniční pražce, betonové dílce a směsi. Je však skutečností, že od počátku minulého století počet obyvatel vytrvale klesá a obec tak získává převážně chalupářský charakter.\n\n6. června 2003 byl Horní Řasnici udělen znak a prapor.\n\nObec se jmenovala \"Bernsdorf pod Smrkem\". Po druhé světové válce však na základě vyhlášky ministerstva vnitra číslo 3/1950 Sb. došlo během roku 1949 ke změně jména na Horní Řasnice.\n\n\n\n"}
{"id": "49885", "url": "https://cs.wikipedia.org/wiki?curid=49885", "title": "Tomáš Přibyl", "text": "Tomáš Přibyl\n\nTomáš Přibyl (* 18. března 1975, Brno) je český publicista, autor literatury faktu a odborník v oblasti informačních technologií.\n\nAbsolvoval Fakultu podnikatelskou při brněnském VUT, kde postupně získal tituly bakalář a inženýr.\n\nJiž za dob studia (1999) začal pracovat jako konzultant v oblasti informační bezpečnosti (antivirové programy, šifrování dat, elektronický podpis, ochrana před hackery, bankovní podvody apod.). V roce 2005 odešel na rodičovskou dovolenou se synem Markem, nicméně dále pracuje v oblasti informační bezpečnosti na volné noze coby nezávislý konzultant. Kromě toho působí jako Media & Education Specialist v České kosmické kanceláři.\n\nJeho koníčkem je kosmonautika a vše, co s ní souvisí. Publikoval téměř 3000 článků v novinách a časopisech v Česku i v zahraničí. Připravil nebo se podílel na několika výstavách, uspořádal stovky přednášek pro veřejnost, jeho hlas pravidelně zní na rádiových vlnách (např. Český rozhlas Brno, Rádio Proglas, BBC).\n\nZa publicistickou a žurnalistickou činnost v oblasti kosmonautiky získal v roce 2002 prestižní Cenu města Brna jako její nejmladší laureát v historii.\n\nV roce 1998 se dostal do širšího výběru zájemců (z ČR bylo 6 kandidátů) o účast v marketingové akci West in Space hamburského tabákového koncernu Reestma, ale výběrem v Belgii a Německu neprošel.\n\n\nPodílel se také na přípravě vystřihovacích modelů raketoplánu Atlantis (Betexa, 1999) a lunárního modulu (Betexa, 2002).\n\n"}
{"id": "49899", "url": "https://cs.wikipedia.org/wiki?curid=49899", "title": "Šedá litina", "text": "Šedá litina\n\nŠedá litina nebo litina s lupínkovým grafitem (LLG) je technická slitina železa s uhlíkem o obsahu vyšším než 2,14 %. Uhlík je vyloučen v elementární formě jako lamelární grafit v kovové matrici (feritu nebo perlitu).\n\nŠedá litina je slitina železa a uhlíku s dalšími prvky: křemíkem, manganem, fosforem, sírou. Obsah uhlíku je obvykle 2,5 až 3,5 %. Krystalizuje přibližně podle stabilní soustavy rovnovážného diagramu Fe–C do kovové matrice feritu, perlitu nebo jejich směsi s vyloučeným lamelárním grafitem. Skutečný průběh krystalizace je však odlišný, v závislosti na přítomných doprovodných nebo legujících prvcích a rychlosti ochlazování. Pro tenkostěnné a tvarově náročné zejména umělecké odlitky se používá šedá litina s vyšším obsahem fosforu, který sice zvyšuje křehkost, ale příznivě ovlivňuje tekutost taveniny a tím i její zabíhavost (zatékavost).\n\nVyznačuje se relativně vysokou pevností v tlaku. Ostatní mechanické vlastnosti, zejména tažnost, jsou nepříznivě ovlivněny lamelárním tvarem grafitu. Grafitové lamely působí jako vruby (koncentrátory napětí) v kovové matrici a snižují pevnost v tahu na pouhých 100 až 350 MPa. Modul pružnosti se pohybuje v rozpětí 75 až 160 GPa. Lamelární forma grafitu zvyšuje tepelnou vodivost. Další výhodnou vlastností je, že díky volnému grafitu ve struktuře se může šedá litina využít pro nízkonamáhaná kluzná ložiska. Vlastnosti jsou normovány v ČSN a evropských normách.\n\nJe dobře obrobitelná a jen pomalu koroduje.\n\nVyrábí se přetavením šedého surového železa a litinového šrotu v kuplovnách nebo v elektrických pecích. Tavenina se potom odlévá převážně do pískových forem. Předností šedé litiny je její dobrá zabíhavost i do složitých forem, relativně nízká tavicí a licí teplota (1100–1300 °C).\n\nZa časů monarchie a I. republiky bývaly kuplovny i v malých dílnách, vypadaly jak velká kamna s ventilátorem. Například výrobce strojků na ruční pohon (na kliku) pro rolníky si malá a velká ozubená kolečka pro převod odléval sám do pískových forem.\nVýroba podléhá normám:\n\nŠedá litina se používá na odlitky, kde nejsou kladeny vysoké nároky na pevnost a houževnatost, ve výrobě strojů, v automobilovém průmyslu, na umělecké odlitky, kanalizační trouby a armatury, odlitky pro stavební průmysl, radiátory ústředního topení ap. Používání šedé litiny klesá, je v mnoha oblastech použití vytlačována lehkými kovy, ocelovými výlisky a svařenci, plasty a tvárnou litinou.\n\nPři opravách litinových prvků svařováním lze použit bazickou elektrodou, ale při vysokých hodnotách předehřevu (až 700 °C). Při takto vysoké teplotě už dochází k austenitizaci a při chladnutí se tvoří tvrdý, ale křehký martenzit a cementit, které mohou být zdrojem trhlin. Ztvrdlé oblasti nelze obrábět (soustružit, vrtat, frézovat), ale už jen brousit.\n\nTemperovaná litina je litina vytvořená tepelným zpracováním (tzv. temperací). Je svým složením podobná šedé litině, je však o něco tvrdší. Temperovaná litina je vhodným konstrukčním materiálem pro odlitky menší hmotnosti (asi do 100 kg), například pro automobily, hospodářské stroje atd.\n\nRozdělení temperované litiny podle druhu lomu:\n\n"}
{"id": "49913", "url": "https://cs.wikipedia.org/wiki?curid=49913", "title": "Gliwice", "text": "Gliwice\n\nHlivice ( , slezsky \"Glywicy\", ) jsou město v jižním Polsku ve Slezském vojvodství na území historického Horního Slezska. Tvoří městský okres a zároveň jsou sídlem venkovského okresu Hlivice. V roce 2019 čítaly 179 154 obyvatel, přičemž jsou součástí dvoumilionové konurbace zahrnující 30 měst na obou stranách historické slezsko-malopolské zemské hranice.\n\nMěsto bylo založeno během německé východní kolonizace ve 13. století, první písemná zmínka o něm pochází z roku 1276. Bylo součástí Zemí Koruny české a Habsburské monarchie do roku 1742, kdy připadlo Pruskému království. Nabralo na významu a zaznamenalo výrazný růst po zprovoznění Královských pruských železáren v roce 1796 a otevření Kłodnického kanálu v roce 1812. Fingované přepadení hlivické radiostanice v srpnu 1939 posloužilo jako jedna ze záminek pro Hitlerův útok na Polsko. Po roce 1945 byly Hlivice připojeny k socialistickému Polsku a německé obyvatelstvo odsunuto. Mnozí z nově příchozích Poláku pocházeli z východní Haliče a tak mnohé poválečné kulturní instituce, školy nebo sportovní kluby navázaly na tradice Lvova. Ke slezské národnosti se v roce 2011 hlásilo 9,7 % obyvatel Hlivic.\n\nHlivice mají povahu studentského města a to jako sídlo Slezského vysokého učení technického (Politechnika Śląska). Rozsáhlý univerzitní kampus jižně od historického centra tvoří samostatnou čtvrť s názvem Politechnika.\n\nPůvod jména \"Gliwice/Gleiwitz\" (kdysi psáno také \"Glywice\" či \"Glewitze\", latinsky \"Glivitium\") hledali dříve historici, zejména němečtí, v českém slově \"chlév\" (hlásková alternace g/h). Tuto hypotézu uvedl mj. autor první monografie Beno Nietsche. Tvrzení Bena Nietscheho bylo ověřováno německými i polskými jazykoznalci a bylo nahrazeno dvěma jinými koncepcemi:\n\n\nLingvisté se nyní spíš kloní k druhé variantě. V poslední době se objevuje také počeštěná verze Glivice.\n\nDne 31. srpna 1939 byl proveden přepad německé radiostanice v Gliwicích. Byl zorganizován Reinhardem Heydrichem a Heinrichem Müllerem, velitelem gestapa. V noci malá skupina německých vojáků dobyla vysílací stanici a poslala zprávu v polštině, která tvrdila, že Poláci chtějí napadnout Němce. Cílem tohoto přepadení bylo způsobit zdání, že útok provedli protiněmečtí polští sabotéři.\n\nAby útok vypadal přesvědčivěji, byl na radiostanici přiveden Franciszek Honiok. Němec, který pomáhal Polákům a který byl den předtím zatčen gestapem. Honiok byl převlečen tak, aby vypadal jako Polák, pak byl zabit smrtící injekcí, zraněn výstřely ze zbraní a ponechán mrtvý na scéně, takže vypadal, jako by byl zabit během útoku na stanici. Měl sloužit jako důkaz polského útoku pro policii a tisk.\n\nPobočka automobilky Opel.\n\n\n\n\n"}
{"id": "49914", "url": "https://cs.wikipedia.org/wiki?curid=49914", "title": "Wałbrzych", "text": "Wałbrzych\n\nWałbrzych [vaubžych], česky Valbřich, (původně , ) je město s právem okresu v Dolnoslezském vojvodství na řece Pełcznica (česky Polesnice), ve Valbřišských horách (Střední Sudety).\nV letech 1975–1998 bylo město hlavním městem vojvodství Valbřich. Město se nachází zhruba 30 km od Teplic nad Metují a 47 km od Trutnova. V těsné blízkosti města lze navštívit zámek Książ.\n\nPodle svídnického kupce Ephraima Ignatiuse Naso v jím napsané knize z roku 1667 \"Phoenix redivius ducatuum Swidnicensis et Javroviensis\", osada Waldenburg, všeobecně zvaná Wallenberg, existovala už v roce 1191. Za svůj název měla vděčit poutím k dřevěnému kostelíku na pahorku (německy \"wallfahren\" znamená \"putovat\") nebo starému hradu uprostřed lesů. Druhá verze je přesvědčivější, protože nedaleko kostelíku existovalo hradiště obklopené valy a příkopem. Staré záznamy uvádějí názvy Waldenburg (1400) a Waldenberc (1372), co lze přeložit jako \"lesní hrad\" nebo \"lesní hora\".\n\nOd roku 1845 ve Wałbrzychu působí významná porcelánka specializující se na užitný stolní porcelán. Svůj vrchol prožila v 60. letech 20. století. Porcelán z Wałbrzychu je dnes vysoce ceněn mezi sběrateli.\n\nPo druhé světově válce, v souvislosti s posunem hranic Polska na západ, byl původně německý Waldenburg připojen k Polsku. Většina původních obyvatel byla vysídlena do Německa.\n\nČlenitý terén Wałbrzychu klade omezení místní infrastruktuře. Tzv. Slezská horská dráha dorazila do města roku 1867, její stanice (dnešní hlavní nádraží Wałbrzych Główny) je však položena na kopci jižně od města. Dnes je využívána zejména trať do Wroclawi, méně pak do Jelenie Góry a Kladska.\n\nVe městě v minulosti fungovala jak tramvajová síť, tak trolejbusová síť; od 70. let však městskou dopravu zajišťují pouze autobusy.\n\n\n\n\n"}
{"id": "49926", "url": "https://cs.wikipedia.org/wiki?curid=49926", "title": "Dánské malé ostrovy", "text": "Dánské malé ostrovy\n\nDánské malé ostrovy () je spolek 27 malých ostrovů, které jsou samy o sobě natolik malé, aby mohly vytvořit samostatnou obec. Tento spolek slouží k lepšímu prosazování jejich zájmů.\n\nČleny Danske Småøerne jsou ostrovy Årø, Agersø, Anholt, Askø, Avernakø, Baagø, Barsø, Birkholm, Bjørnø, Drejø, Egholm, Endelave, Fejø, Femø, Fur, Hjarnø, Hjortø, Lyø, Mandø, Nekselø, Omø, Orø, Sejerø, Skarø, Strynø, Tunø a Venø.\n"}
{"id": "49941", "url": "https://cs.wikipedia.org/wiki?curid=49941", "title": "Monarchismus", "text": "Monarchismus\n\nMonarchismus (respektive royalismus/roajalismus) je politický směr upřednostňující jako společenské uspořádání monarchii. Konkrétní podoba monarchismu závisí na politické situaci a historii jednotlivých států.\n\nV České republice vznikl novodobý roajalismus ještě před pádem komunismu s iniciativou České děti, kterou založil Petr Placák. V roce 1988 vydali Manifest Návrat krále. V roce 1990 bylo založeno monarchistické hnutí Koruna Česká, později přeměněné na politickou stranu. O tuto změnu se nejvíce zasloužilo vedení hnutí v letech 2000–2003, které dokázalo utvořit z royalistického hnutí zcela legální monarchistickou politickou stranu. Ve vedení tehdy stál jako představený Milan Schelinger. Dlohodobým předsedou byl Václav Srb, aktuálním předsedou je Radim Špaček. V posledních několika volbách dostala Koruna Česká své kandidáty na kandidátkách větších stran (TOP 09, KDU-ČSL). Kromě toho má v současnosti několik zastupitelů v menších obcích, kde fungují její místní společnosti. Strana vydává také jednou až dvakrát do roka tištěný časopis \"Monarchistické listy\" a zhruba jednou měsíčně internetový \"Monarchistický zpravodaj\".\n\nRoku 1999 bylo vydáno monarchistické prohlášení \"Na prahu nového milénia\", kde se mimo jiné píše: „Deset let od oficiálního konce „vědeckým materialismem“ formované společnosti, který je z mnoha koutů i zákoutí českých zemí cítit dodnes, se vyslovujeme pro obnovu tradičního českého království (rovnocenných zemí Koruny české).“ Mezi jeho signatáře patří Jana Červenková, Adam Drda, Jaroslav Erik Frič, Josef Hiršal, Ivan Martin Jirous, Svatopluk Karásek, Jiří Kuběna, Jiří Lábus, Lubomír Martínek, Jiří Peňás, Petr Placák, Martin Reiner, Petr Rezek, Andrej Stankovič, Michal Šanda, Ondřej Štindl, Alexander Tomský, Jáchym Topol, Ludvík Vaculík, David Vávra, Václav Vokolek a Ivan Wernisch.\n\nSkupina původních royalistů okolo Petra Placáka a časopisu Babylon pořádá od roku 2003 pravidelně v lednu Tříkrálový pochod za monarchii, laděný napůl vážně, napůl recesisticky, a oblíbený zejména mezi studenty. Roajalisté při něm vždy jménem českého krále symbolicky za jednu korunu na rok propůjčují Pražský hrad prezidentovi. Serióznější monarchisté, mezi něž patří členové a příznivci Koruny České, pořádají od roku 2008 28. října Monarchistický pochod, kterým chtějí upozornit veřejnost na některé zažité mýty o vzniku samostatného Československého státu a představit monarchii jako moderní alternativu společenského uspořádání. Nostalgie po monarchii se stala legitimní součástí české politické a kulturní scény, takže nikoho nepřekvapují pravidelné demonstrace monarchistických stran a spolků ani jejich kandidatura ve volbách.\n\nPočinem českých roajalistů z ledna 2008 je petice „Zrušme prezidenty“.\n\nKoncem roku 2010 vznikla nová internetová stránka, prezentující se jako internetový portál českých monarchistů s názvem \"Pro monarchii\". Mimoto existuje několik monarchisticky laděných blogů. Odkazy na ně je možné najít právě na portálu promonarchii.cz.\n\nV roce 2010 (zaregistrováno na MV ČR v roce 2011) vzniklo Sdružení monarchistů se sídlem v Brně jako společenství monarchistů zemí Koruny české, kteří nechtějí být členy žádné politické strany nebo nemohou být členy KČ, protože jsou v jiné politické straně nebo těch, kterým vadí politický charakter monarchismu představovaný Korunou českou.\n\nMezi české osobnosti známé svými roajalistickými postoji patří například malíř Adolf Born, architekt David Vávra, spisovatel Petr Placák, podnikatelka Dagmar Havlová, nebo spisovatel Jan Vodňanský.\n\nV říjnu 2018, ke stoletému výročí nastolení republiky roku 1918, se uskutečnil průzkum veřejného mínění, podle kterého by monarchii před republikou dalo přednost 13 % obyvatel.\n\nČeští monarchisté se zapojili do protivládních protestů v roce 2019 a upozornili na sebe použitím vlajek Českého království. O této aktivitě informovala některá média, například britský server Royal Central.\n\nV roce 2017 byl založen Spolek pro obnovu Českého království se sídlem v obci Pohleď. Jeho předsedou je Jindřich Holub.\n\nNásledující seznam ukazuje míru podpory v jednotlivých státech pro obnovení dříve zrušených monarchií.\n"}
{"id": "49944", "url": "https://cs.wikipedia.org/wiki?curid=49944", "title": "Nikeforos I.", "text": "Nikeforos I.\n\nNikeforos I. (kolem 765 Seleukie Pisidská – 26. července 811 u Plisky) byl byzantský císař vládnoucí v letech 802–811.\n\nZa vlády císařovny Ireny byl jejím hlavním finančním správcem, \"logothetem\". Císařem byl prohlášen 31. října 802 skupinou dvorských spiklenců po převratu, který za podpory vojska Irenu svrhl. Ještě téhož dne byl korunován císařem. Přestože Ireně slíbil, že ji nechá dožít v jejím konstantinopolském paláci, poslal ji vzápětí do vyhnanství do kláštera na ostrově Prinkipo (v Marmarském moři) a poté až na ostrov Lesbos. Irenini úředníci se rychle přimkli k novému vládci. Během své vlády upevnil císař Nikeforos I. finanční systém říše, ale až na výpravu proti Peloponnésu vedl neúspěšné války. Zřejmě neuspokojil všechny naděje spiklenců.\n\nPo Nikeforově nástupu na trůn navrhl Karel Veliký, který byl roku 800 korunován na císaře, vzájemné uznání a legalizaci dvou císařství. Nikeforos však na jeho návrh nepřistoupil a mezi Byzancí a Franky začal narůstat konflikt. Šlo v něm o Benátky, jedinou oblast, kde spolu východní a západní římská říše v dané době sousedily. Roku 806 připadla benátská oblast včetně Dalmácie západní říši a v roce 809 zahájil italský král Pipin, jeden z Karlových synů, ozbrojený boj. K dispozici měl pouze nedostatečné loďstvo, a tak ho Byzantinci donutili stáhnout se z laguny. Poté proklamoval Karel Veliký svoji ochotu uzavřít s Byzancí mír. Také Nikeforos byl již svolný k dohodě, neboť jeho říši ohrožoval od roku 808 bulharský chán Krum. Uzavřít ji však již nestačil.\n\nV době Nikeforovy vlády byla Byzanc zle tísněna nejen Bulhary na Balkáně, ale také Araby na východní hranici. Vojensky úspěšná byla prakticky jenom na Peloponnésu. V roce 805 dosáhl Nikeforos I. svého jediného, avšak velmi významného vojenského vítězství v bitvě proti povstalým peloponnéským Slovanům u pevnosti Patrasu. Řecko se definitivně vrátilo pod vládu Byzance a bylo začleněno do správního systému říše. Slované, kteří zde byli usídleni, se z velké části postupně pořečtili.\n\nNejvětším zahraničně politickým problémem v době Nikeforovy vlády byla bulharská říše, která tehdy dosáhla velkého rozmachu za vlády jednoho ze svých nejvýznamnějších panovníků, chána Kruma. Krum se podílel jako spojenec Karla Velikého na vyvrácení říše Avarů a posunul hranice svého státu až k Tise, Karpatům a Dněstru. Na Balkáně se mu podrobily slovanské kmeny v dolním Pomoraví a získal starobylé město Singidunum (od 9. století Bělehrad). Z obavy před dalším posílením moci Bulharů se Nikeforovým hlavním cílem stalo zničení jejich říše. Podnikl proti nim dvě tažení, ale ani jedno z nich nebylo nakonec úspěšné. K ukončení první výpravy v roce 807 ho přiměly nepokoje v armádě. Odvetou dobyl Krum významnou pevnost Serdiku (dnes Sofie), a vážně tak ohrozil nedávno zrestaurované byzantské panství v Makedonii. Během druhé, mnohem mohutnější výpravy se Nikeforovi podařilo vyplenit bulharské hlavní město Plisku. Krum žádal o mír, ale byl odmítnut. Výprava skončila pro vítěze katastrofou. Při návratu padlo byzantské vojsko v horské soutěsce do léčky a bylo z větší části pobito. Smrt zde našel také císař, z jehož lebky si prý Krum nechal vyrobit zlatem okovanou číši. Na byzantský trůn nastoupil těžce zraněný Nikeforův syn Staurakios.\n"}
{"id": "49952", "url": "https://cs.wikipedia.org/wiki?curid=49952", "title": "Burgas", "text": "Burgas\n\nBurgas (bulharsky Бургас) je město ve východním Bulharsku, na břehu Černého moře. Žije zde 202 766 obyvatel a jedná se tedy o čtvrté největší město v zemi. Burgas je nejdůležitější ekonomické, dopravní, administrativní a kulturní centrum v jihovýchodním Bulharsku, zároveň je správním střediskem stejnojmenné obce a okresu, stejně jako sídlem regionálních a národních institucí. Ve městě se nachází největší chemická a ropná rafinérie v jihovýchodní Evropě, která je největším zaměstnavatelem v Bulharsku. K dispozici je druhé největší mezinárodní letiště v Bulharsku, největší přístav a jediný přístav pro tankery v zemi. V Burgasu sídlí černomořská rybářská flotila, bulharské vojenské námořnictvo a pobřežní stráž.\n\nNejstarší osídlení na území dnešního Burgasu je z období pozdního neolitu a chalkolitu – cca 6000–4000 let př. n. l. – v jižní části města. Jednalo se o zemědělskou a rybářskou vesnici. Byla dokumentována též produkce mořské soli. Jednalo se o předindoevropské kmeny.\n\nZe 7. stol. př. n. l. pochází opevněný thrácký přistav s tržištěm v jižní části města, později známý jako Poros/Foros, který fungoval do konce antiky. Na vrcholku kopce Šiloto (tj. Šídlo – 208 m) je ze stejného období zdokumentovaná thrácká pevnost, která střežila nedaleký mědění důl a zanikla asi ve 2. stol. př. n. l. V oblasti dnešního centra města vznikla další pevnost s přístavem – Pirgos. Slovo je řeckého původu a znamená věž či maják, který se ve městě také nacházel. Na severu města, v místě kde vyvěrá léčivé bahno, se kolem chrámu nymf a lázní, které fungují dodnes, vytvořilo městečko Thermopolis, latinsky Aquae Calidae (tj. Teplé Vody). \n\nV římské době (1.– 4. stol.) v Pirgosu sídlila vojenská posádka, byl zde významný přístav a též fungovala loděnice. Region těžce utrpěl za gótských a hunských nájezdů v druhé polovině 4. a v 5. století. Východořímský (byzantský) císař Justinián I (527–565) opevnil též Thermopolis. V období let 705–969 cela oblast několik krát přecházela mezi Byzanci a 1. Bulharskou říší (681–1014), než jí císař Jan I Tsimiskes (963–976) roku 969 trvalé navrátil Byzanci. \n\nV období 2. Bulharské říše (1185–1396) se oblast Burgasu opět často stala jablkem sváru mezi Bulharském a Byzanci. Za 4. kruciáty byla zničena Thermopolis a její léčebné lázně. Lázně byly později obnovené, město již ne. Okolo roku 1361 Burgas a jeho okolí nakrátko ovládli Turci, ale již 1363 ho Amedeo Savojský ovládl a navrátil Byzanci. Turci se vrátili, tentokrát na více než 430 let, až v letě 1453, v měsících po pádu Konstantinopole (29. května).\n\nZde Osmané zřídili vojenskou pevnost; v 17. století už tu žilo 3000 lidí a město dostalo konečně svůj dnešní název. Moderní přístav vznikl v letech 1894–1903, díky němu rozkvetl obchod a město se stalo centrem celé oblasti. V roce 1903 sem také dorazila železnice, vznikly nové závody na zpracování ropy a později i výrobu chemických látek. V minulém století tu bylo založeno i několik univerzit a zóna volného obchodu. Po pádu socialismu se v Burgasu začala výrazněji rozvíjet i turistika, město je dnes díky mezinárodnímu letišti přímořským letoviskem.\n\nMěsto se nachází ve východní části Burgaské pláně, který se nachází na východ od Hornothrácké nížiny. Nachází se v nejzápadnějším bodě na pobřeží Černého moře, v zálivu, který je největším a nejvíce zasahujícím do pevniny na bulharském pobřeží Černého moře. Město je obklopeno jezery Burgas, Atanasovsko a Mandra na západě, severozápadě a jihozápadě, a na východě Černým mořem. Mezi Burgasem a hladinou jezera Mandra se tyčí 209 m vysoký vrchol Varly Bryag. To je také nejvyšší bod Burgasu.\n\n\nNa burgaském letišti se ve středu 18. července 2012 v 17:30 místního času odehrál teroristický útok, při kterém zemřelo nejméně šest lidí a třicet dva lidí se zranilo. Stalo se tak v autobuse s izraelskými turisty, který vybuchl. Izraelský premiér Benjamin Netanjahu okamžitě (ještě ten samý den a dříve, než byli vyslechnuti všichni svědci a policie začala vyšetřování) z činu obvinil Írán a řekl: „Na íránský teror tvrdě odpovíme“.\n\n\n"}
{"id": "49967", "url": "https://cs.wikipedia.org/wiki?curid=49967", "title": "Žralok obrovský", "text": "Žralok obrovský\n\nŽralok obrovský (\"Rhincodon typus\"), též žralok velrybí, je největší žijící zástupce žraloků. Obvykle dosahuje velikosti kolem osmi až devíti metrů, v mimořádných případech okolo 12 metrů. Zprávy o exemplářích velkých až 20 metrů nejsou považovány za skutečně věrohodně potvrzené, nicméně vyloučit je nelze. Nejvyšším věrohodným údajem je v současnosti míra 18,8 metru pro jedince chyceného v Arabském moři. Tento druh není člověku nebezpečný, živí se planktonem a malými rybami. Vyskytuje se v tropických oblastech všech tří oceánů a může se dožít 60 až 150 let.\n\n\nTato největší paryba na světě má charakteristické zbarvení - světlé skvrny a pruhy na tmavém pozadí. Její kůže může být tlustá až 10 cm. Relativně velkou tlamu má umístěnou na čelní straně hlavy, napříč může mít až 2 metry a vejde se do ní až 5 lidí. Zuby jsou malé a vzadu v ústní dutině má na vnitřní straně výrůstky vytvářející jakési „síto“, v němž filtruje mořskou vodu.\nŽralok obrovský je největším soudobým žralokem. Udává se, že může dorůstat až 20 m, zatím největší změřený exemplář měřil 18,8 metru. Na rozdíl od ostatních žraloků není nijak zvlášť dobrý plavec, obvykle se pohybuje rychlostí okolo 5 km/h.\n\nJe vejcoživorodý. V jednom vrhu samice rodí i 300 mláďat o délce okolo 0,5 m.\n\nŽije ve vodách volných moří a oceánů tropického a subtropického pásma.\n\n\n"}
{"id": "49969", "url": "https://cs.wikipedia.org/wiki?curid=49969", "title": "Primogenitura", "text": "Primogenitura\n\nPrimogenitura (lat. \"primus - první, gignere - rodit\" » prvorozenství, také \"kognatická\" primogenitura, přesněji \"mužská primogenitura\") je dědický řád zajišťující přednostní právo prvorozeného při dědické posloupnosti. Prvorozený příslušník dynastie tak získával nejdůležitější části státu nebo právo na nástupnictví. V primogenituře jako následnickém systému mají přednost muži před ženami, prvorozený syn před druhorozeným, prvorozená dcera před druhorozenou, ale nejmladší syn před nejstarší dcerou, dcera před strýcem, starší linie před mladšími liniemi. Muži tudíž mají přednost před ženami pouze na stejném stupni, na rozdíl od salického práva či jeho variant, kde mají ženy minimální či dokonce žádnou šanci usednout na trůn. Primogenitura patří spolu se salickým právem a jeho variantami mezi klasické následnické systémy, některé další z ní vycházejí (viz níže).\n\nTento nástupnický systém je v současnosti používán v následujících zemích: Bhútán, Commonwealth realm, Spojeném království, Monako, Španělsko, Thajsko a Tonga.\n\nV minulosti používalo primogenituru mnoho monarchií, např.: Brazílie, Dánsko (1953-2009), Kastílie, Madagaskar, Navarra, Nepál, Nizozemsko (do 1983), Norsko (1970-1990) Portugalsku, Řecko, Skotsko a mnoho dalších.\n\nPlná rovná primogenitura nebo absolutní primogenitura je dědický řád zajišťující přednostní právo prvorozeného při dědické posloupnosti, ať už je mužského nebo ženského pohlaví. Rovná primogenitura se vyvinula z primogenitury; tento následnický či nástupnický systém je poměrně mladý, první zemí, jež jej zavedla, bylo v roce 1980 Švédsko. Princezna Viktorie (* 1977) se tak stala dědičkou trůnu, a to i přesto, že již měla bratra, prince Karla Filipa (* 1979). Je tak první dědičkou trůnu ženského pohlaví, jež trůn zdědila, i když měla mužské sourozence.\n\nTento následnický systém v současnosti používá Švédsko (od 1980), Nizozemsko (od 1983) a nově také Norsko (od 1990), Belgie (od 1991, ta do té doby používala salické právo) a nejnověji po referendu také Dánsko (od 2009)\n\nV roce 2004 byl ve Spojeném království návrh změnit linii nástupnictví na britský trůn také na absolutní primogenituru. Neuspěl však kvůli tomu, že král Spojeného království je panovníkem také v dalších 15 zemích, což by mohlo vyvolat problémy v nástupnictví v jednotlivých zemích, a také díky tomu, že čtyři nejbližší následnící trůnu jsou muži (princ Charles, jeho synové a vévoda z Yorku).\n\nAgnatická primogenitura nebo také patrilineární primogenitura je dědické a následnické právo založené na senioritě (pořadí narození) mezi syny panovníka nebo hlavy rodiny, kde jsou synové a jejich mužští potomci s přednostním dědickým právem v mužské linii, a muži v mužské linii mají přednost před ženami ze strany mužské linie. Je to totéž jako semi-salická primogenitura. Úplné vyloučení ženských potomků z dynastického následnictví je obvykle označováno jako uplatnění salického práva (viz \"Terra salica\").\n\nV 19. století to z historicky národních dynastií byly pouze královské domy Bourbonů a Savojských, které pokračovaly ve vylučování žen z následnictví, zatímco novější monarchie nebo dynastie ve Francii (za Bonapartů), v Belgii, Dánsku (od roku 1853), Švédsku (od roku 1810) a na Balkáně pak panovníci Albánie, Bulharska, Černé Hory, Rumunska a Srbska zavedly salický princip. Během tohoto období ve Španělsku probíhala občanská válka, která zastánce salické a následníky ženské linie dynastie postavila jednu proti druhé v nároku na trůn.\n\nUltimogenitura je dědický řád, jenž přiznává právo na vládu nejmladšímu synu či nejmladší linii. Jde tak trochu o opak primogenitury. Tento následnický řád sloužil v minulosti především k tzv. zajištění krbu a postarání se o rodiče nejmladším synem, zatímco starší měli dost času na úspěch \"ve světě\" a zajistit sami sebe.\n\nPři nástupnictví na český královský trůn se primogenitura uplatnila v první polovině 13.století, kdy Přemysl Otakar I. určil za svého nástupce syna Václava I. Starší seniorát tak vystřídala primogenitura. To přispělo k ukončení bratrovražedných bojů mezi Přemyslovci. Usnadnila to navíc skutečnost, že poslední vedlejší větev panujícího rodu, Děpoltici, ve 13. století vymřela.\n\n"}
{"id": "49974", "url": "https://cs.wikipedia.org/wiki?curid=49974", "title": "Anglikánská církev", "text": "Anglikánská církev\n\nAnglikánská církev (anglicky Church of England, mimo Anglii většinou The Anglican Church) je mateřská církev anglikánského společenství církví, která je v Anglii podřízena panovníkově moci.\n\nAnglikánská církev je dnes přítomná v Anglii, Skotsku a Walesu a jedná se o státní církev v klasickém smyslu. V jejím čele stojí britský monarcha, který má titul \"Supreme Governor\" (nejvyšší panovník) nebo také \"Defensor Fidei\" (ochránce víry). Dále mají rozhodující vliv na dění v církvi dva arcibiskupové a biskupové 24 nejstarších biskupských sídel, kteří jsou zastoupeni ve Sněmovně lordů.\n\nMezi členy církve se dnes počítá již méně než polovina obyvatelstva Anglie a těchto členů nadále zřetelně ubývá. Důvodem není jen postupující sekularizace britské společnosti, ale zejména krize a rozpad celé církve, jejíž jednotu rozbily spory o kněžská a biskupská svěcení žen a necelibátních homosexuálů. Církev od roku 1994 umožňuje kněžské svěcení žen, v roce 2014 její generální synod schválil i jejich biskupské svěcení.\n\nV církevních záležitostech církvi předsedá arcibiskup z Canterbury jakožto primas, kterému v anglikánském společenství přísluší také nejvyšší úcta. Anglikánská církev se skládá ze dvou církevních provincií, Canterbury a Yorku, které obsahují celkem 43 diecézí. V současnosti k ní patří asi 25 miliónů věřících, anglikánská církev je tak největší církví anglikánského společenství.\n\nAnglikánská církev tradičně vidí své počátky v příchodu křesťanství do Anglie (počátky kolem roku 200), avšak skutečně samostatná anglikánská církev vznikla až schizmatem s římskokatolickou církví vyvolaným Jindřichem VIII. roku 1534.\n\nPočátek schizmatu leží v nesouhlasu papeže Klimenta VII. s anulací manželství Jindřicha VIII. s Kateřinou Aragonskou, o níž Jindřich zažádal roku 1527. Po počátečních neúspěších reagoval roku 1529 anglický král útokem na duchovní moc papeže, nechal schválit zákon o svrchovanosti (\"Act of Supremacy\") a vyžadoval vysokou pokutu od anglických kněží za údajnou nelegitimitu jejich úřadu a žádal po nich uznání coby ochránce a nejvyšší hlavy. Církev v Anglii uznala za svou hlavu Jindřicha VIII. 11. února 1531, ale během roku 1532 se Jindřich stále snaží o jednání s Římem.\n\nRoku 1533 byl uzákoněn zákaz možnosti odvolání anglického kléru i laiků do Říma ve věcech manželství, desátků a dalších záležitostí; odvolacími autoritami se stali arcibiskupové v Canterbury a Yorku. Thomas Cranmer, nově dosazený arcibiskup canterburský, pak anuloval Jindřichovo manželství a Jindřich se oženil s Annou Boleynovou. Kliment VII. Jindřicha exkomunikoval.\n\nRoku 1533 konečně \"Act of Submission\" definitivně zakázal kléru právo odvolání se do Říma a fakticky tak ukončil papežův vliv na dění v Anglii. Jindřich se stává nejvyšším vládcem anglikánské církve. Jindřichovi oddělení církve od Říma umožnilo také získat rozsáhlé majetky církve, zvláště po vydání zákona o rozpuštění klášterů (1536–1540).\n\nPo oddělení od Říma zůstávala církev za Jindřichovy vlády nadále v zásadě katolickou a Jindřich VIII. dokonce i nadále užíval čestný titul \"Defensor fidei\" (obránce víry), který mu ve 20. letech 16. století udělil papež Lev X. za jeho spis proti Martinu Lutherovi. Avšak hned zpočátku dochází k určitému obrazoborectví, zrušení poutí a poutních míst, omezení svátků světců. V liturgii došlo pouze k malým změnám. Roku 1539 Jindřich nechal uzákonit \"Act of Six Articles\", který zachoval katolické tradice. V posledních letech vlády dokonce Jindřich zakázal protestantům přístup na královský dvůr.\n\nProtože ke změně povahy církve v Anglii dochází v atmosféře protestantské reformace, dochází i v ní ke změnám. K velké změně liturgie v protestantském smyslu a k jejímu překladu dochází v období panovnictví Jindřichova syna Edvarda VI. (1547–1553) - a to především za vlády 1. vévody z Northumberlandu, Johna Dudleyho (1549–1553).\n\nKniha společných modliteb (\"Book of Common Prayer\"), závazný text pro liturgii a modlitbu, jejímž autorem byl přesvědčený protestant, canterburský arcibiskup Thomas Cranmer, byla ve své první verzi vydána roku 1549. Edward Seymour, vládnoucí zemi za nezletileho Edvarda, se obával jak zahraniční intervence (především ze strany císaře Karla V.) tak protestů odporu, a proto byla \"Book of Common Prayer\" velmi umírněná. To vyvolalo nespokojenost mezi všemi vrstvami obyvatel - jak protestanty, tak katolíky. V oblasti Cornwallu a Devonu dokonce kvůli zavedení této nové doktríny vypuklo povstání (\"Prayer Book Rebellion\"), které musela Somersetova vláda vojensky potlačit.\n\nAž roku 1552 za vlády vévody z Northumberlandu, byla anglickým parlamentem schválena Cranmerova druhá \"Book of Common Prayer\". Ta tentokrát předložila silně protestantskou podobu církevních obřadů - mezi nejdůležitějšími kroky obsahovala zrušení transsubstanciace, stále přítomné ve verzi z roku 1549.\n\nPo Eduardu VI. nastoupila na trůn katolická královna Marie I. (1553–1558). Odmítla změny provedené Jindřichem i Edvardem a znovunastolila jednotu s Římem. Vzhledem k upalování protestantů, kterým se snažila o rekatolizaci země, jí dějiny obdařily přízviskem \"Krvavá Marie\".\n\nPo Mariině smrti zasedla na trůn její nevlastní sestra Alžběta I. (1558–1603), která se ostře stavěla proti papežově pravomoci v Anglii a znovu se pokusila o osamostatnění církve v Anglii. Alžbětu však exkomunikoval až papež Pius V. 25. února 1570. Oficiálně se však anglikánská církev oddělila od římské již roku 1559, kdy Parlament uznal Alžbětu za svého nejvyššího panovníka a obnovil zákon o svrchovanosti. Téhož roku se objevuje nové vydání \"Book of Common Prayer\".\n\nBěhem anglické revoluce (1649–1660) změnili vládnoucí puritáni dosavadní episkopální strukturu církve na presbyterální, avšak zachovali přitom princip státní kontroly nad církví. Po nástupu Karla II. roku 1660 dochází k restauraci episkopálních struktur v církvi a roku 1662 vychází nové vydání \"Book of Common Prayer\".\n\nV 18. století se jako výsledek reformy církve Johna Wesleyho rodí metodistická církev. V 1. polovině 19. století rozkvétá v rámci anglikánské církve tzv. oxfordské hnutí, které nabývá velkého vlivu a spolu s ním jsou posíleny katolické tendence v rámci církve (nejvýznamnějším představitelem hnutí byl John Henry Newman, který se později stává katolíkem).\n\nV roce 1992 anglikánská církev schválila a v roce 1994 začala praktikovat kněžské svěcení žen, načež stovky jejích konzervativních kněží a tisíce věřících církev opustily a přešly především do řad římskokatolické církve.\n\nV listopadu 2012 na generálním synodu těsně neprošel návrh, který měl umožnit biskupské svěcení žen. K jeho schválení bylo potřeba dvoutřetinové většiny hlasů ve všech třech komorách synodu. Zatímco u biskupů a duchovenstva změna prošla, mezi laiky získala jen 64procentní podporu. Jak odcházející, tak nastupující arcibiskup z Canterbury, Rowan Williams a Justin Welby, přitom patřili k zastáncům změny.\n\nO dva roky později však synod tuto změnu schválil. Pro svěcení žen na biskupky hlasovalo 351 jeho členů, proti jich bylo 72, deset se zdrželo hlasování. Změnu tak podpořilo mnohem víc členů synodu než potřebná dvoutřetinová většina. První biskupkou byla v závěru roku 2014 jmenována Libby Laneová.\n\nAnglikánská církev se sama považuje za účastnici jak reformační, tak katolické tradice. Velmi byla ovlivněna principy protestantské reformace a nepřijímá autoritu římského biskupa, tedy papeže. Zároveň má za to, že stojí v nepřerušené tradici apoštolské všeobecné církve. Praxí je církev bližší římskokatolické církvi než církvím protestantským. Co do teologických postojů je církev poměrně konzervativní.\n\nKromě tradičního středního proudu v církvi dlouhodobě existuje tzv. \"high church\" a \"low church\", které každá upřednostňují jiné důrazy. Praxe anglikánů je tedy různá - od těch, kteří zdůrazňují liturgii a svátosti až po evangelikální a charismatické proudy.\n\nCírkev světí na kněze ženy (od roku 1992) a homosexuály, kteří neslibují celibát. V roce 2014 schválila i biskupské svěcení žen.\n\nRoku 2000 se český starokatolický biskup Dušan Hejbal a anglikánský biskup Gibraltaru John Hind dohodli na sdílení jurisdikací pro bývalou anglikánskou obec v Praze. Podle dohody mezi Anglikánskou církví a Utrechtskou unií je český starokatolický biskup ordinářem a anglikánská obec (\"Farní obec starokatolické církve v ČR pro věřící anglického jazyka)\" neztrácí svou kontinuitu se světovým anglikánským společenstvím. \n\n"}
{"id": "49988", "url": "https://cs.wikipedia.org/wiki?curid=49988", "title": "Doug Serrurier", "text": "Doug Serrurier\n\nDoug Serrurier, celým jménem Louis Douglas Serrurier (9. prosince 1920, Germiston – 3. června 2006) byl jihoafrický automobilový závodník, účastník formule 1. \n\nTento Jihoafričan se vzdálenými francouzskými předky, byl základem jihoafrické motoristické scény, působil jako pilot a také jako konstruktér. Doug začínal jako plochodrážní jezdec a to jak na domácí půdě tak v zahraničí. V roce 1956 si zamiloval vůz Triumpf TR2 a začal závodit na okruhu. Závody v automobilu mu učarovaly natolik, že začal se stavbou vlastního závodního speciálu LDS což jsou počáteční písmena jeho celého jména Louis Douglas Serrurier.\nVýlet do Evropy se zvrhl v obchodní záležitost a tak Doug podepsal smlouvu s Alanem Brownem o dodávání vozů Cooper. Prvním vozem, který byl upraven v jihoafrické továrně byl Cooper T51, další vozy následovaly, včetně úspěšného vozu T53. Posledně jmenovaný vůz posloužil k základům speciálu LDS Mk2 poháněný motorem Alfa Romeo. Pozdější modely byly založeny na designu vozů Brabham. Vozy LDS řídil převážně sám Doug nebo Sam Tingle.\nV roce 1966 již vozy LDS nemohly konkurovat továrním týmům a tak se Doug rozhodl věnovat pouze závodní činnosti a to v sérii vytrvalostních vozů. S vozem Lola T 70 dojel na druhém místě v závodě 3 h Cape Town a to ho inspirovalo ke koupi vozu Lola. S vozem se pak účastnil řady závodů a v roce 1967 zvítězil v závodě 3 h Roy Hesketh.\nV roce 1969 zanechal aktivní činnosti a věnuje se pouze přestavbě závodních vozů ve své továrničce nedaleko Johannesburgu.\n\n\nVozy:\n"}
{"id": "49989", "url": "https://cs.wikipedia.org/wiki?curid=49989", "title": "Střední Makedonie", "text": "Střední Makedonie\n\nStřední Makedonie je jedním z krajů Řecka. Leží na severu země, u hranice se Severní Makedonií a Bulharskem. Hlavním městem je Soluň. Žije zde 1,8 mil. obyvatel. Administrativně se kraj dělí na sedm prefektur (Chalkidiki, Imathia, Kilkis, Pella, Pieria, Selles a Soluň)\n\nV rámci Řecka sousedí na východě s krajem Východní Makedonie a Thrákie, na západě s krajem Západní Makedonie a na jihu s krajem Thesálie. Spolu se západní částí kraje Východní Makedonie a Thrákie a s krajem Západní Makedonie tvoří přibližně řeckou Makedonii. Území o rozloze 19 146 km² je na jihu omýváno Egejským mořem, na západě je nížina a na východě hory. Do Střední Makedonie spadá také ještě poloostrov Chalkidiki (kromě hory Athos). Největšími řekami, které tudy protékají ze Severní Makedonie a Bulharska do moře jsou Vardar a Struma a ze Západní Makedonie Aliákmon.\n\n"}
{"id": "49992", "url": "https://cs.wikipedia.org/wiki?curid=49992", "title": "Bavorov", "text": "Bavorov\n\nBavorov je české město ležící v severozápadní části Jihočeského kraje, v okrese Strakonice, u řeky Blanice. Ve městě žije obyvatel.\n\nMěstečko Bavorov založili Bavorové ze Strakonic a současně s ním postavili nad údolím Blanice nevelký hrad.\n\nRoku 1351 prodali hrádek s městečkem Rožmberkům. Bavorovský hrad zanikl pravděpodobně ještě ve 14. století, kdy Rožmberkové přesunuli správu panství na nově vystavený hrad Helfenburk.\n\n\nMěsto Bavorov se skládá ze šesti částí na šesti stejnojmenných katastrálních územích.\n\n\nLidová píseň „Kdyby byl Bavorov“ zmiňuje navíc města Vodňany a Prachatice.\n\n"}
{"id": "49996", "url": "https://cs.wikipedia.org/wiki?curid=49996", "title": "Anholt", "text": "Anholt\n\nAnholt je dánský ostrov v Baltském moři. Leží v průplavu Kattegat, přibližně v polovině vzdálenosti mezi Dánskem a Švédskem. Rozloha ostrova je 21,75 km² a trvale na něm žije 160 obyvatel. Od nejbližšího města (Grenå) je Anholt vzdálen dvě hodiny jízdy trajektem, takže se jedná o nejizolovanější dánský ostrov.\n\nZajímavostí je, že velká část ostrova tvoří poušť, která je největší v severní Evropě. Právě proto je většina ostrova chráněna a nejsou tam žádná turistická zařízení.\n\nOstrov patří do svazu Danske Småøerne.\n"}
{"id": "50001", "url": "https://cs.wikipedia.org/wiki?curid=50001", "title": "Britská Kolumbie", "text": "Britská Kolumbie\n\nBritská Kolumbie (angl. British Columbia, resp. B.C. či BC; fr. \"la Colombie-Britannique\", \"la C.-B.\") je provincie ležící na jihozápadě Kanady. Je známá svými přírodními krásami, což odráží i její latinské motto \"Splendor sine occasu\" (č. \"Nádhera bez konce\", angl. \"Splendour without Diminishment\"). Do konfederace byla přijata jako šestá 20. července 1871. Má rozlohu 952 263 km² a dle sčítání lidu v roce 2006 měla něco přes 4 113 000 obyvatel. Divoké podmínky zapříčinily mimo jiné také fakt, že zde na téměř milionu čtverečných kilometrů žije pouze přes 4 miliony obyvatel, ale díky nim je tato provincie hojně vyhledávána turisty nejen pro své přírodní krásy, ale také pro široké možnosti sportovního vyžití, od horolezectví a lyžování ve Skalnatých horách a v Coast Mountains, až po vodní sporty na tichomořském pobřeží a jezerech. Nadšenci pro tzv. extrémní sporty mohou skákat z helikoptéry, nebo sjíždět na raftech mnoho rychlých a divokých řek.\n\nHlavním městem Britské Kolumbie je Victoria, která leží na ostrově Vancouver. Největším městem je však Vancouver, který leží na pevnině u stejnojmenného ostrova a je na třetí příčce mezi největšími kanadskými metropolemi. Provincii v současné době vládne Liberální strana pod vedením premiérky Christy Clark.\n\nZápadní břehy Britské Kolumbie omývá Tichý oceán. Z kanadských provincií sousedí Britská Kolumbie na severu s Yukonem a Severozápadními teritorii, na východě sousedí s provincií Alberta. Z amerických států sousedí Britská Kolumbie na severozápadě s Aljaškou, na jihu pak se státy Washington (stát), Idaho a Montana. Dnešní jižní hranice Britské Kolumbie byla stanovena v roce 1846 smlouvou o Oregonu. Severní hranice je vymezena 60° s. š., východní hranice je vedena od severu po 120° z. d. a posléze po kontinentálním rozvodí – Velkém předělu. Jižní hranice vede po 49° s. š., jen v Juan de Fuca Strait vede jižněji. Západní hranice se táhne od jihu podél pobřeží až po 54°40′ s. š., kde začíná hranice s Aljaškou, která dále vede skrz Pearse Canal, Portland Canal a po Coast Mountains k severní hranici s Yukonským teritoriem. Členité pobřeží na západě této provincie měří více než 27 000 km a najdeme v něm hluboké, skalnaté fjordy a více než šest tisíc ostrovů, z nichž většina je neobydlená.\n\nPobřežní hory a nespočet zátok průlivu Inside Passage nabízí svým návštěvníkům pohled na velkolepé scenérie, díky nimž neustále roste popularita této oblasti mezi milovníky outdoorových aktivit a vyznavači ekoturistiky. 75 % území Britské Kolumbie tvoří horská pásma (nadmořská výška přes 1000 m), 60 % plochy je zalesněno a pouhých 5 % tvoří orná půda. Většinu západní části ostrova Vancouver a celého pobřeží tvoří deštné pralesy mírného pásu. Pevnina vzdálenější od pobřežních oblastí není ovlivňována mírným tichomořským klimatem. Na jejím území se nachází pouště, polopouště, kaňony i boreální a subarktické lesy\n\nNejvýznamnější řeky protékající Britskou Kolumbií jsou Columbia (řeka), Fraser (řeka) a Skeena. Největšími ostrovy provincie jsou Vancouverův ostrov a ostrovy královny Charlotty\n\nNa základě nálezu kamenných nástrojů na řece Beaton u města Fort St. John vědci usuzují, že oblast Britské Kolumbie byla osídlena již před více než 11 500 lety. Kontakt původních obyvatel s Evropany začal zhruba v polovině 18. století, kdy obchodníci s kožešinami pronikli na toto území s cílem lovit vydry mořské. Skutečnost, zda Sir Francis Drake v roce 1579 prozkoumal západní pobřeží Britské Kolumbie, nebyla dosud prokázána. Prvním, kdo doložil úspěšnou cestu na západ, byl v roce 1775 Juan Francisco de la Bodega y Quadra, který si ihned nárokoval tichomořské pobřeží pro Španělsko. Na základě průzkumných cest Jamese Cooka v roce 1778 a George Vancouvera v letech 1792-1793 považovali Britové území severně a západně od řeky Columbia za své. V roce 1793 se Sir Alexander Mackenzie stal prvním Evropanem, který procestoval Severní Ameriku až k Tichému oceánu po souši. Jeho expedice teoreticky představuje začátek britské nadvlády nad kanadským vnitrozemím. Řada jeho následovníků (mezi nimi například John Finlay, Simon Fraser a David Thompson), kteří postupně mapovali řeky a hory mezi prériemi a Tichým oceánem, však pracovala ve službách obchodníků s kožešinami a politické územní nároky je příliš nezajímaly. V roce 1794 se Španělé vzdali výsadních práv na tichomořské pobřeží, což otevřelo cestu britským nárokům a kolonistům. Obchodní stanice, které zajišťovaly stálý britský dohled v této oblasti, byly založeny a provozovány pod záštitou Severozápadní společnosti a Společnosti Hudsonova zálivu. Některé z nich se rozrostly do osad, obcí a měst – například Vancouver, Fort St. John, Prince George a Nanaimo.\n\nO Britskou Kolumbii měly velký zájem Spojené státy, které jen o pár let dříve koupily od Ruska Aljašku a připojením Britské Kolumbie by získaly kontrolu nad celým severoamerickým pobřežím Tichého oceánu. Vzhledem k neustálým obavám z anexe Spojenými státy, rostoucího dluhu, který byl následkem velkého nárůstu obyvatel, a ekonomické krizi zapříčiněné koncem zlaté horečky (počátek 1862) se kolonie Britská Kolumbie stala 20. července 1871 součástí Kanadské konfederace a připojila se jako v pořadí šestá provincie. Kanadská vláda přislíbila rozšířit Kanadskou pacifickou železnici a převzít dluhy kolonie.\n\nS rozvojem důlní i lesní těžby, zemědělství a rybářství rostla populace i hospodářství provincie, které ještě více podpořilo dokončení železnice. Obrovský rozmach s sebou však přineslo i mnoho stinných stránek, například vyvlastnění půdy a zdrojů, které dříve patřily původním obyvatelům. Nekončící problém představoval také stálý nedostatek pracovních sil. Britská Kolumbie se musela spoléhat na imigranty z Evropy, Číny a Japonska. Kvůli nepřátelským postojům bílé většiny však bylo v roce 1923 přistěhovalectví z Číny velmi přísně omezeno.\n\nPo první světové válce tvořila velkou část příjmů Britské Kolumbie výroba alkoholu, který pašovali obchodníci do USA, v nichž vládla prohibice. Když byl na začátku 30. let prodej alkoholu ve Spojených státech znovu povolen a svět uchvátila velká hospodářská krize, dostala se do potíží i nejzápadnější kanadská provincie. Její ekonomiku změnila druhá světová válka, během níž se do pracovního procesu zapojily ve velké míře i ženy.\n\nPo válce zažila významný rozvoj nejen například dopravní infrastruktura Britské Kolumbie, ale také získával stále větší oblibu turismus. Dnes pochází největší část příjmů kolonie z lesnictví a důlní těžby, největší rozmach však zažívá stavebnictví a sektor služeb.\n\nVětšina obyvatel jsou křesťané (54 %), z toho 31 % je protestantů a 17 % je katolíků. Mimořádně velký (v kanadských dimenzích) je podíl obyvatel nehlásících se k žádné náboženské příslušnosti (36 %).\n\nNejvětším a nejlidnatějším městem provincie je Vancouver, který má přes 600 000 obyvatel, celá aglomerace čítá okolo 2 100 000 obyvatel. Vancouver se dlouhodobě umisťuje na celosvětové špici měst, která jsou z hlediska různých faktorů nejlepší a nejpříjemnější pro život. Druhým největším městem je Kelowna (106 000 ob.). Třetím nejlidnatějším a zároveň hlavním městem je Victoria, ležící na Vancouverově ostrově. Mezi další velká města patří Kamloops a Prince George.\n\n"}
{"id": "50008", "url": "https://cs.wikipedia.org/wiki?curid=50008", "title": "Tuleňovití", "text": "Tuleňovití\n\nTuleňovití (\"Phocidae\") jsou nejpočetnější a životu ve vodě nejlépe přizpůsobenou čeledí ploutvonožců (Pinipedia). O co dokonaleji se pohybují ve vodě, o to větší mají problémy s pohybem na souši. Nemohou již vůbec podsouvat zadní končetiny pod tělo a tak se pohybují jen plazením po břiše. Kromě toho již úplně ztratili ušní boltce (v angličtině se jim říká earless seals – bezuší \"tuleni\").\n\nV této čeledi je 19 žijících druhů ve 13 rodech. Čeština má jméno jen pro rody čepcol (\"Cystophora\") a rypouš (\"Mirounga\"), ostatní pojmenovává společným jménem \"tuleň\". U tuleně karibského (\"Monachus tropicalis\") se předpokládá, že byl okolo roku 1950 vyhuben. Český název zavedl Jan Svatopluk Presl.\n\nV mytologii se tuleni objevují jako tzv. selkie – bytosti, které žijí jako tuleni v moři, ale když si svléknou kůži, stávají se lidmi na pevnině.\n\nTuleni mohou dorůstat velikosti 1,2 – 6,5 metrů (hmotnost 65 – 4000 kg). Pouze u čepcola a rypoušů se samice výrazně velikostně liší od samců. Zadní ploutve trvale směřují dozadu a při plavání slouží i ke kormidlování. Přední nepříliš vyvinuté pomáhají udržovat rovnováhu a na souši se o ně opírají při plazení. Ploutve lemují dobře vyvinuté drápy. Místo boltců jim ušní otvory kryjí jen záhyby kůže. Mohou mít 26–34 zubů, dominantní jsou dlouhé špičáky, stoličky sekodontního typu jsou téměř stejné. Srst dospělce je krátká tuhá se špatně vyvinutou podsadou, tepelnou izolaci zajišťuje silná vrstva podkožního tuku. Mláďata mají jemnou chundelatou srst\n\nTuleňovití jsou velmi dobře přizpůsobeni pohybu ve vodě a dokážou s vynaložením minimální námahy uplavat obrovské vzdálenosti. Tuleni dokonce i spí pod vodou a jen pro nádech v pravidelných intervalech vyplouvají na hladinu . Pod vodou dokážou zůstat až 45 minut, obvykle se však potápějí spíše na 5 – 10 minut. Aktivní jsou ve dne i v noci a pod vodou se orientují nejen zrakem, ale i sluchem. Většinou se živí rybami, hlavonožci a kraby, některé druhy však dokážou ulovit i tučňáky nebo dokonce ostatní ploutvonožce. Jejich přirozenými nepřáteli jsou člověk, kosatka dravá a žraloci.\n\nTuleni dokážou dlouho hladovět, což využívají zvláště při rozmnožování, kdy samice před porodem vylezou na souš a zde pak zůstanou a kojí svá mláďata. Veškerou energii a látky potřebné pro tvorbu mléka berou jen ze svých tukových zásob. Tulení mléko má velmi vysoký obsah tuku a mláďata velmi rychle přibírají (až 2,5 kg denně). Jedna samice neuživí více než jedno mládě; délka kojení je u různých druhů rozdílná. Do moře se vrací ještě před tím, než je mládě schopno jít do vody. Mláďata v tomto období (i několik týdnů) žijí ze zásob, které si vytvořila z tučného mateřského mléka.\n\nNavzdory desetiletím studia čeledě tuleňovitých nejsou ještě všechny aspekty fylogeneze vyřešeny. Rozpory mezi molekulárními a morfologickými poznatky jsou u některých druhů stále diskutabilní. V současnosti uznávaná varianta rozděluje čeleď tuleňovitých do 13 rodů seskupených do 4 podčeledí: \n\n\n\n\nŽijí především v mořích chladného a mírného pásu, výjimečně i v tropech a ve sladkovodních jezerech.\n\nNejstarší doklady o tuleňovitých jsou známy ze středního miocénu severního Atlantiku, z doby před zhruba 15 miliony lety. K nejstarším patří rody \"Leptophoca\" a \"Monotherium\".\n\n"}
{"id": "50014", "url": "https://cs.wikipedia.org/wiki?curid=50014", "title": "Promethium", "text": "Promethium\n\nPromethium (chemická značka Pm, \"Promethium\") je jediným lanthanoidem, který nemá stabilní izotop a v přírodě se prakticky nevyskytuje.\n\nPromethium je uměle připravený radioaktivní prvek, který se v přírodě vyskytuje pouze v ultrastopových množstvích jako člen uranových rozpadových řad. Jeho fyzikálně-chemické vlastnosti nejsou detailně známy, protože není k dispozici dostatečné množství čistého kovu pro jejich exaktní měření.\n\nV současné době je známo 38 izotopů promethia, z nichž pouze tři mají dostatečně dlouhý poločas přeměny, aby je bylo možno prakticky zkoumat: Pm s poločasem 17,7 let, Pm s poločasem 5,53 let a Pm s poločasem 2,62 roku. Poločas delší než 10 dnů mají ještě Pm (363 dnů) a Pm (265 dnů). Všechny uvedené izotopy jsou beta zářiči, Pm vyzařuje záření beta minus, Pm beta plus (65,7 %) i beta minus (34,3 %), ostatní uvedené pouze záření beta plus.\n\nExistence promethia byla teoreticky poprvé předpovězena českým chemikem Bohuslavem Braunerem roku 1902 a opětně potvrzena roku 1914 Henrym Mosleyem.\n\nDůkaz o skutečné existenci promethia podali teprve v roce 1945 Jacob A. Marinsky, Lawrence E. Glendenin a Charles D. Coryell na základě analýzy produktů jaderného rozpadu uranu v jaderném reaktoru. Svoje poznatky však publikovali až roku 1947.\n\nJméno prvku odvozeno od hrdiny řeckých bájí Prométhea, který ukradl olympským bohům tajemství ohně a daroval jej lidem.\n\nObsah promethia v zemské kůře je neměřitelně nízký. O jeho výskytu ve vesmíru přinášejí důkaz spektra některých hvězd, kde byly zaznamenány emisní linie připisované atomům promethia.\n\nPři umělé výrobě promethia se vychází buď z produktů radioaktivního štěpení uranu v jaderných reaktorech nebo se připravují bombardováním izotopu Nd neutrony za vzniku Nd, který se beta minus přeměnou mění na Pm.\n\nIzotopy promethia jako zářiče beta mohou být použity například ke kontinuálnímu měření velmi malých vrstev materiálu (při výrobě papíru) nebo jako energetický zdroj v jaderných článcích, užívaných obvykle v kosmickém výzkumu.\n\n\n"}
{"id": "50024", "url": "https://cs.wikipedia.org/wiki?curid=50024", "title": "Glieseho katalog", "text": "Glieseho katalog\n\nGlieseho katalog je pokus o soupis všech hvězd v blízkosti Sluneční soustavy, a to původně až do vzdálenosti 20 parseků (pc) čili přibližně 65 světelného roku (ly), později rozšířený až do vzdálenosti 25 pc čili 81,5 ly.\n\nPrvní verzi tohoto katalogu sestavil německý astronom Wilhelm Gliese a vydal jej v roce 1957. Tato verze obsahovala celkem 915 hvězd, které dostaly pořadová čísla v pořadí, v jakém rostla rektascenze hvězdy, jimž se předřazoval prefix „Gl“ (Gliese). Rychlý pokrok astronomických technik však vedl k objevu dalších hvězd v blízkosti, takže bylo rozhodnuto o zpracování nového vydání, které vyšlo v roce 1969. Aby bylo možno zachovat původní řazení hvězd v katalogu, byly dodatečně zařazené hvězdy označovány dekadickým číslem s jedním místem za desetinnou tečkou. Protože se na dalších vydáních tohoto katalogu podílel též astronom Hartmut Jahreiß, byl později kromě již zmíněného prefixu „Gl“ používán alternativně i prefix „GJ“ (Gliese–Jahreiß). Číselná řada již nebyla dodržena v dalších dodatcích a kompletních vydáních katalogu, která vyšla v letech 1970, 1978, 1991 a 1997. \n\n"}
{"id": "50029", "url": "https://cs.wikipedia.org/wiki?curid=50029", "title": "Mladí konzervativci", "text": "Mladí konzervativci\n\nMladí konzervativci (MK) je mládežnická organizace konzervativně a liberálně smýšlejících lidí ve věku 15–35 let.\n\nSdružení se člení na regionální kluby, kterých jsou v republice v současné době na dvě desítky a další nové kluby aktuálně vznikají. Dále je organizace členěna na odborné kluby, a to ekonomický, zahraniční, politologický, technický a sportovní. Současným předsedou Mladých konzervativců je David Vančík. Dříve byl předsedou např. bývalý poradce Václava Klause a zakladatel Svobodných Petr Mach.\n\nMyšlenkou na ustavení organizace mladých lidí pravicového zaměření se současně začali zaobírat jak studenti elektrotechnické fakulty v Brně, tak jejich kolegové ze spolku českých právníků Všehrd. Na tomto základě vznikla přípravná skupina, která začala za významné podpory redakce Studentských listů a Občanského institutu během léta 1991 podnikat kroky k založení nové organizace. Informace o ustavujícím kongresu a předběžná verze programového dokumentu připravované organizace, který nesl jméno Charta Mladých konzervativců, byly publikovány ve Studentských listech 24/1991. Ustavující Kongres se sešel 8. prosince 1991 v Radiopaláci v Praze. Prvním prezidentem MK se stal student elektrotechnické fakulty Vysokého učení technického v Brně David Částek, viceprezidenty studentka Filosofické fakulty Masarykovy university Zdena Kašková a manažer brněnské organizace ODS Zdeněk Žák.\n\nIdeové zakotvení MK vycházelo z Charty Mladých konzervativců, ve které byli Mladí konzervativci definováni jako „politické sdružení mladých lidí v České republice, kteří cítí potřebu přihlásit se k liberálnímu konservatismu a přispět k budování a fungování demokratické politické společnosti v naší zemi.“ MK se přihlásili k politickému systému založenému na parlamentní demokracii a volné soutěži politických stran a změně společenského klimatu založeného na autonomii, právu a odpovědnosti jednotlivce. Ke změnám v programovém prohlášení došlo v roce 1998, stávající podobu mu pak dal Kongres v roce 2000. V Programovém prohlášení Mladí konzervativci zdůraznili svoji přináležitost k liberálně-konzervativnímu proudu, stojící na svobodě a zodpovědnosti jednotlivce, minimální, ale silný stát, důležitou roli vzdělání pro rozvoj společnosti a zodpovědnost jednotlivce při jeho dosahování, svobodnou soutěž politických stran, dvoukomorový parlamentní systém, důsledné oddělení veřejné správy a samosprávy, principy volného trhu a minimální zdanění či podporu nestátních organizací sociální pomoci a přestup k fondovému financování důchodového systému. Ocenili členství ČR v NATO a zároveň podpořili integraci České republiky do Evropské unie.\n\nPůvodní znak MK se začal rodit bezprostředně po kongresu v roce 1995. Výkonný výbor předložil členům čtyři návrhy kombinující písmena MK a siluetu svatého Václava. Jeden z návrhů pak nahradil do té doby používaný symbol organizace, kterým byla grafická podoba písmen MK. Existovalo ovšem více návrhů – po druhém kongresu diskutovala výkonná rada o dvou návrzích nového symbolu MK – v podobě tučňáka a delfína. Ani jeden z návrhů ale nebyl nakonec přijat. Setkání členů MK v Blansku pak podpořilo v prosinci 1992 jako symbol organizace buldočka v klobouku, symbol se ovšem nedočkal realizace. V roce 2009 bylo logo MK inovováno a dočkalo se současné podoby.\n\nOrganizační strukturu MK narýsoval již první Kongres. MK bylo tvořeno dvěma stupni: místním na úrovni klubům a centrálním složeného z prezidenta a výkonné rady. Nejvyšším orgánem se stal Kongres, volící prezidenta MK, výkonnou radu, kontrolní a revizní komisi a smírčí výbor. Orgány na místní úrovni byly sněmy klubů, volící předsedu a výbor klubu. Oficiálním sídlem MK se stalo Brno, kde vznikl i první regionální klub. Vzápětí začaly vznikat i kluby v Praze, Olomouci, Frýdku-Místku, Klatovech, Plzni, Ostravě, Třebíči, Písku, Ústí nad Orlicí a Strakonicích, připravováno bylo založení klubu v Českém Krumlově. K založení klubu bylo potřeba pětičlenné přípravné skupiny, která měla vypracovat návrh stanov a uspořádat ustavující sněm. Na sněmu zvolení představitelé klubu pak mohli požádat výkonnou radu o udělení licence. Kromě regionálních klubů začaly později vznikat i odborné kluby (ekonomický, politologický, zahraničně-politický, právnický).\n\nPrvní změna stanov přišla již v roce 1992, kdy byl základní dokument MK rozšířen o institutu kolegia předsedů klubů MK, které mělo představovat poradní orgán výkonné radě. Stanovy se také nově zmínily o hlavní kanceláři MK. V roce 1993 bylo změněno sídlo MK na Prahu a funkce prezidenta MK přejmenována na předsedu. Stanovy zároveň zapovídaly členům MK členství v jiné politické straně než ODS, což ale Kongres v roce 1995 zrušil. V neposlední řadě Kongres zapověděl možnost regionálních klubů schvalovat si vlastní stanovy\n\nK výrazným změnám ve stanovách došlo v roce 1995. Nejpodstatnější změnou se stalo ustanovení, podle kterého nebylo členství ve sdružení vázáno na členství v jednom regionálním klubu, výkonná rada byla přejmenována na výkonný výbor a bylo rozhodnuto, že jeho členy nebude volit kongres, ale bude je jmenovat volený předseda MK. Do stanov byla rovněž zapracována instituce patrona MK.\n\nDalší změny stanov měl přinést Kongres v roce 1997, který znovuzavedl funkci prezidenta MK, vrcholného reprezentanta MK pověřeného jednáním s politickými stranami, a výkonného předsedu, který měl organizovat práci sdružení a řídit výkonný výbor. Kompromisní návrh nakonec nepřijal kandidát na prezidenta Tomáš Svoboda a tak tato funkce zůstala neobsazena. Předsedou MK se stal Petr Mach. Stanovy rovněž formulovaly Radu MK jako poradní orgán předsedy.\n\nNásledující výraznější změny stanov přinesl Kongres v roce 1998, který zavedl přímou volbu prvního místopředsedy (volba dalších dvou místopředsedů byla zavedena na Kongresu v roce 1999) a reformoval radu MK. Ta se měla skládat z předsedy MK, prvního místopředsedy, čtyř členů volených kongresem a všech předsedů regionálních a odborných klubů. Volení členové rady nadále potvrzovali rozhodnutí předsedy o jmenování a odvolání členů výkonného výboru. Na kongresu v roce 1999 byl potom schválen článek o programové konferenci MK (doposud proběhly čtyři programové konference), na kongresu o tři roky později byl pak rozšířen počet místopředsedů na čtyři a současně navýšen počet volených členů Rady MK na šest. V roce 2003 se počet místopředsedů zvýšil na pět.\n\nK zásadním změnám stanov došlo na Kongresu v roce 2004, který zavedl delegátský systém na účast na Kongresu a schválil třístupňovou vertikální strukturu MK rozšířenou o Krajskou radu. V roce 2008 Kongres prodloužil funkční období všech orgánů MK na dva roky.\n\nV roce 2010 předseda MK Jiří Fremr v Plzni napadl a zbil člověka. Následně byl obviněn ze způsobení těžké újmy na zdraví, výtržnictví a poškozování cizí věci. Podle soudu se dopustil ublížení na zdraví, výtržnictví a poškozování cizí věci. Za tento čin byl plzeňským okresním soudem odsouzen k dvouletému trestu s podmíněným odkladem na dva roky. Rozsudek nenabyl právní moci a v současné době (stav k 1. 11. 2012) je věc projednávána odvolacím soudem. Odvolací soud potvrdil Jiřímu Fremrovi dvouletou podmínku.\n\nMezi hlavní aktivity Mladých konzervativců patří pořádání přednášek, seminářů a konferencí, kde se mohou především mladí lidé z celé České republiky setkat s významnými představiteli politického, ekonomického nebo společenské života a diskutovat s nimi aktuální celospolečenská témata.\n\nMezi hlavní akce MK lze zařadit:\n\nEvropské minority, Praha, 1994: pětidenní seminář za účasti 50 mladých Evropanů z členských zemí European Democrat Students o problematice evropských minorit\n\nNATO, Ostrava, duben 1996: konference zaměřená na problematiku rozšiřování Severoatlantické aliance\n\nXXth Summer University of the European Democrat Students – Central Europe, an Integral Part of Europe, Praha, Poděbrady, srpen 1996: týdenní program tradiční letní univerzity EDS za účasti 250 mladých lidí z více než 28 zemí Evropy. Na přednáškách a workshopech vystoupili přednášející z nejrůznějších zemí Evropy.\n\nTržní hospodářství a sociální politika, CERGE, Praha, říjen 1997: konference zabývající se sociální a ekonomickou transformací ČR a konzervativními přístupy k sociální politice, sociální spravedlnosti a solidaritě.\n\nČeská republika a NATO: vyhlídky a důsledky začlenění, Brno, 4.–5. dubna 1998: dvoudenní konference zaměřená na otázky vstupu České republiky do Severoatlantické aliance\n\nKonzervatismus v informačním věku, Moravská Třebová, 6.–7. února 1998: seminář k problematice transformace institucí industriální společnosti v instituce společnosti postindustriální za účasti politologů i zástupců předních producentů informačních technologií\n\nStřet monetární a fiskální politiky: vztah České národní banky a vlády ČR, Praha, březen 1998: celodenní setkání mladých lidí s představiteli ČNB, vlády a zástupci předních bank\n\nEkonomické fórum MK: hospodářsko-politický program české pravice, Praha, květen 1998: jednodenní seminář MK za účasti ekonomických odborníků pravicových politických stran (ODS, ODA, DEU, US), představující v předvolební atmosféře základní varianty hospodářsko-politických programů české pravice.\n\nVize komunální politiky v České republice, Český Krumlov, říjen 1998: dvoudenní konference určená mladým lidem se zájmem o komunální politiku za účasti starostů a primátorů velkých i menších měst.\n\nEvropa pro naši generaci, Opava, Brno, Praha, podzim–zima 1998: třídílná konference na téma evropská integrace a vstup ČR do Evropské unie za účasti více než 200 studentů a pedagogů vysokých škol.\n\nLetní kempy MK, 1998–dosud: pravidelné každoroční setkání členů MK spojené s diskusemi s významnými politiky, návštěvou pamětihodností a odpočinkem.\n\nBuilding Youth Leadership, Olomouc, 2000: mezinárodní seminář\n\nGenerace 21, 2002–dosud: vzdělávací program určený pro studenty středních škol\n\nBrno – město práva, Brno, 2003: konference na téma nejvyšších právních institucí\n\nParlamentní simulace, 2004–2005: simulace jednání PSP ČR za účasti několika desítek členů (ve spolupráci s Mladými křesťanskými demokraty)\n\nKoncert pro Kapku naděje, Prostějov, 2004: charitativní koncert pro známou nadaci, který vynesl více než 70 tisíc korun\n\nProjekt Čaj o páté, 2004 – dosud: projekt diskusí s politiky ODS\n\nKoncert „My mlčet nebudeme“ k 16. výročí 17. listopadu, Praha, 2005: koncert za účasti známých českých interpretů\n\nKonference Česká pravice v letech 2008–2012, Praha, duben 2008\n\nTři roky České republiky v EU, Praha, květen 2007\n\nNěmecké parlamentní volby 2009, Praha, listopad 2009: konference pořádaná Politologickým klubem MK na půdě Vysoké školy CEVRO Institut\n\nMezinárodní setkání \"Dvě dekády demokracie a udržitelný vývoj ve střední a východní Evropě\", Praha, září 2011: Mladí konzervativci hostili setkání European Democrat Students.\n\n20 let MK, Praha, listopad 2011: Mladí konzervativci oslavili na společenském setkání pod záštitou primátora hl. m. Prahy B. Svobody 20 let své existence.\n\nPřímá volba prezidenta, Praha, červen 2012: konference pořádaná Politologickým klubem MK na půdě Vysoké školy CEVRO Institut\n\nPrvním magazínem MK byl Zvěstník MK, který vydával regionální klub v Praze v roce 1992. Další list pak začal vycházet v roce 1995 a dostal název \"Pravý úhel\" s podtitulem \"Revue pro konzervativní názory – Zpravodaj Mladých konzervativců České republiky\", který vycházel až do roku 2002. Po čtyřleté přestávce pak bylo jeho vydávání obnoveno. Každé číslo se věnuje aktuálnímu zahraničnímu či domácímu politickému tématu, přináší rozhovor s významnou osobností české politiky či portréty spřátelených organizací. O dva roky později pak začal vycházet celostátní Bulletin MK, informující o aktivitách MK.\n\nKromě těchto periodik vydávaly své magazíny i regionální kluby. V roce 1995 začal vycházet časopis Mladých konzervativců v Ostravě s názvem Konzervativní listí, po roce 2000 pak začali pravidelně publikovat členové RK MK Střední Čechy v magazínu Středočech, královehradečtí členové ve Zpravodaji královéhradeckých Mladých konzervativců, brněnští v Pohledu zprava a prostějovští v Kolonoku. V Praze vydávali Mladí konzervativci časopis Portál. V současnosti vydávají Mladí konzervativci časopis Pravý úhel.\n\nMK vydali i několik neperiodických sborníků: Kdy bude dost bytů (RK MK Brno, 2001), Životní prostředí v politice (RK MK Brno, 2002), Odkaz 17. listopadu: sborník studentských prací na téma „17. listopad – 15 let poté“ (RK MK Prostějov, 2005), Co si myslí MK o EU? (Politologický klub, 2008), 20 let MK (Mladí konzervativci 2011).\n\nNa svém ustavujícím kongresu vyjádřili MK naději, že dojde k překonání roztržek na pravici a pravicové proudy se budou postupně sjednocovat. Na Kongresu rovněž vystoupil zástupci ODS a ODA. Postupem času se ovšem MK začali orientovat na ODS. Prvním znakem tohoto směřování bylo zákaz vstupu členů MK do jiné politické strany než ODS, stanovený kongresem v roce 1993 (toto ustanovení bylo ovšem o dva roky později zrušeno), stanovy v reakci na založení Konzervativní aliance mladých jako mládežnického křídla ODA definovaly MK jako mladé křídlo ODS (toto ustanovení bylo zrušeno v roce 1994).\n\nPráce na formální spolupráci začaly v roce 1993, kdy výkonná rada ODS pověřila jednoho ze svých místopředsedů a tiskového mluvčího projednáním formy spolupráce s MK, do stanov ODS se ovšem formulaci o spolupráci nepodařilo prosadit. Spolupráci ODS a MK tak stanovilo pouze usnesení, které MK ustavilo jako organizaci spolupracující s ODS.\n\nMK s ODS spolupracovali zejména při organizaci předvolebních kampaní. Tak se členové MK zapojili do kampaně před volbami v roce 1992, v roce 1998 MK přišli s vlastní kampaní na podporu pravice a třemi plakáty, mezi nimiž dominovalo heslo „Nebudeme-li pracovati, budou z nás sociální demokrati“ a účastnili se kampaně ODS.\n\nK dalšímu prohloubení vztahu MK a ODS vyzval vedení Kongres v roce 2003. Tato část usnesení byla naplněna společným prohlášením předsedů MK a ODS o vzájemné spolupráci a vyvrcholila usnesením Kongresu ODS v roce 2003, který zavázal Výkonnou radu prohloubit spolupráci s MK.\n\nV roce 2004 se členové MK aktivně zapojili do kampaně před volbami do Evropského parlamentu, kdy přišly mj. s projektem tzv. žluté karty socialistické vládě. V roce 2006 pak členové MK podporovali vlastní kampaní kandidáty ODS ve sněmovních volbách. MK podporovali ODS i ve volbách 2006, 2008, 2009, 2010, 2013 a 2014.\n\nV roce 2002 se dva členové MK (David Šeich, Jiří Pospíšil) stali poslanci za ODS, v roce 2006 se poté Martin Novotný stal primátorem statutárního města Olomouce.\n\n5. až 7. prosince 2008 proběhl 19. kongres ODS. Na tomto kongresu bylo potvrzeno privilegované postavení Mladých konzervativců, jakožto jediné partnerské mládežnické organizace Občanské demokratické strany.\n\nUsnesení 19. Kongresu ODS: „Kongres ODS si váží spolupráce s občanským sdružením Mladí konzervativci a má zájem na jejím dalším prohlubování.“\n\nJubilejního 20. kongresu ODS se účastnilo několik členů MK, kteří zde prezentovali svou činnost v připraveném stánku. Kongres ODS vyjádřil ocenění spolupráce v politické části závěrečného usnesení: „Kongres ODS oceňuje spolupráci ODS s občanským sdružením Mladí konzervativci a doporučuje ji nadále rozvíjet.“\n\nV roce 2011 uzavřeli Mladí konzervativci smlouvu s ODS, ve které ODS uznala Mladé konzervativce za jedinou partnerskou mládežnickou politickou organizaci a naopak Mladí konzervativci uznali ODS za jedinou partnerskou politickou stranu na české politické scéně.\n\nZahraniční spolupráce a aktivní působení na mezinárodním poli je jedením z prioritních aspektů činnosti MK. Osobou zodpovědnou za zahraniční politiku a činnost MK je Zahraniční tajemník. Tuto pozici vykonával od roku 2008 do roku 2012 Jaroslav Kepka, kterého nahradil současný Zahraniční tajemník Lukáš Vítek. MK jsou členem několika pravicových mezinárodních organizací:\n\nEuropean Democrat Students (EDS), představující jednu z největších pravicově orientovaných politických organizací mládeže v Evropě. Mladí konzervativci měli v letech 1996–97 svého zástupce ve vedení EDS a v roce 1996 hostili mezinárodní 20. letní univerzitu EDS – XXth EDS Summer University. Místopředseda MK Antonín Kazda byl dvakrát místopředsedou EDS, a to v letech 1996–1997 a 1998–1999. Od roku 2000 měli MK opět zastoupení ve výkonné radě EDS v osobě Petra Sokola. V letech 2000 až 2003 vykonával funkci místopředsedy, v letech 2003 až 2004 dokonce funkci čestného předsedy. V roce 2011 byl zvolen místopředsedou Martin Halada a o dva roky později Vít Voseček, který byl ve funkci do roku 2013.\n\nMK jsou spoluzakládajícími členy European Young Conservetives (EYC). V letech 1997–1999 vykonával funkci místopředsedy této organizace místopředseda a zahraniční tajemník MK Antonín Kazda. Na kongresu EYC v Praze v listopadu 1999 byl A. Kazda zvolen předsedou EYC a stal se tak historicky prvním zástupcem pravicové mládežnické organizace z postkomunistické východní Evropy, který stanul v čele jedné z nejvýznamnějších evropských struktur sdružující mladé lidi. Od konce roku 2000 do ledna 2002 pokračovala přítomnost MK ve vedení EYC díky postu místopředsedy Petra Sokola. V průběhu roku 2010 pak došlo z podnětu Mladých konzervativců a jejich zahraničních partnerů k obnovení činnosti této organizace a její propojení s Aliancí evropských konzervativců a reformistů.\n\nDemocrat Youth Community of Europe (DEMYC). V roce 2001 hostili MK XIX. kongres této organizace, na které byl předseda David Rýc zvolen místopředsedou DEMYCu. Jeho pokračovatelem v místopředsednické funkci se v září 2003 stal v litevském Vilniusu Tomáš Jirsa. Na Kongresu ve Vídni v březnu 2006 Tomáš Jirsa svou pozici obhájil a nadále reprezentuje MK ve vedení DEMYC. V červnu 2010 MK pořádali studijní setkání DEMYC, které neslo téma: Posilování role žen v politice. Setkání se zúčastnilo přes 30 mladých lidí z celé Evropy.\n\nMK podporují a rozvíjejí bilaterální vztahy se svými partnerskými organizacemi po celé Evropě. Intenzivní spolupráci rozvíjejí s Občiansko-demokratickou mládeží ze Slovenska, MK z Polska, Fidelitas z Maďarska a Junge Union a RCDS z Německa. V listopadu 2009 MK uspořádali společné setkání zemí V4, Rakouska a Německa pod názvem: Střední Evropa, 20 let poté. Hlavním záměrem této akce bylo společné setkání středopravicových organizací působící v regionu střední Evropy a posílení vzájemných vazeb s partnerskými organizacemi v blízkém zahraničí. V červnu 2010 MK spolu s německou RCDS uspořádali česko-německé setkání, které proběhlo v Ústí nad Labem. MK dlouhodobě spolupracuje s organizacemi, které působí v zemích s totalitní povahou vlád např. běloruské opoziční organizace Molody Front a Civic Forum.\n\nSouhrn zahraničních aktivit MK po kongresu v roce 2008:\n\n\n\n"}
{"id": "50032", "url": "https://cs.wikipedia.org/wiki?curid=50032", "title": "Provincie v Itálii", "text": "Provincie v Itálii\n\nProvincie v Itálii (v češtině též \"okresy\") představují územně-správní celky 2. úrovně - mezistupeň mezi regiony a obcemi. 14 provincií okolo velkých italských měst bylo v období 2014-2016 přetransformováno do tzv. metropolitních měst a 6 provincií na Sicílii změnilo postavení na volná společenství obcí.\n\nNásledující tabulka zahrnuje 107 územních celků 2. úrovně, tzn: \n\nSamotné regiony lze dále seskupit do následujících skupin (ty zároveň představují statistické územní celky úrovně NUTS 1):\n\n"}
{"id": "50034", "url": "https://cs.wikipedia.org/wiki?curid=50034", "title": "Pernická oblast", "text": "Pernická oblast\n\nPernická oblast ( Област Перник) je jedna z oblastí v Bulharsku. Leží na západě země mezi hlavním městem Sofií a hranicí se Srbskem. Jejím hlavním městem je Pernik.\n\nOblast hraničí na jihu s Kjustendilskou oblastí, na východě se Sofijskou oblastí a s Městem Sofií, na západě pak se Srbskem. Území oblasti je hornaté na západě a nížinné na východě, kterým protéká řeka Struma. Pernik je zde jediným větším městem, má 92 000 obyvatel. Další významnější města jsou Radomir, Breznik, Zemen a Trăn.\n\nOblast se administrativně dělí na 6 obštin.\n\nV oblasti žije 133 530 obyvatel. Podle sčítáni 1. února 2011 bylo národnostní složení následující:\n\n"}
{"id": "50035", "url": "https://cs.wikipedia.org/wiki?curid=50035", "title": "Eponym", "text": "Eponym\n\nEponym, též eponymos (z řeckého dávající jméno), je skutečná nebo smyšlená osoba, jejíž jméno bylo dáno rodině či rodu, etnické skupině, věci, objevu, vynálezu, místu apod. Ve starověkých Aténách byl Eponymos první archón, po němž byl pojmenován běžný rok.\n\nTermín eponym se také používá pro slova či sousloví, kterým bylo dáno jméno podle osob.\n\nPrvní eponymní úředníci byli údajně v Asýrii již v druhém tisíciletí před naším letopočtem.\n\nVe starověkých Athénách byli voleni archonti, z nichž nejvyšším byl archón Eponymos, podle kterého byl nazýván daný rok – například rok 594 př. n. l. byl pojmenován po Solónovi.\n\nVe starověkém Římě byli eponymní úředníci nazýváni konzuly.\n\nEponymové a eponyma se často vyskytují u různých etnik a sociálních skupin lidí. Ve starověkém Řecku byli Dórové pojmenováni podle Dora. Češi zase odvozují své jméno od praotce Čecha.\n\nU geografických názvů jsou eponymové také velice běžní, týká se to měst i vesnic, zemí, ale třeba také celých kontinentů.\n\nVe vědě a technice se používají také: v systematice – Latimérie, kůň Převalského; v biologii – Purkyňovy buňky; ve fyzice – Charlesův zákon, Ångström; v technice – Kaplanova turbína; v architektuře – dórský sloh.\n\nV umění se za eponyma považuje hlavní hrdina v názvu knihy nebo díla, ale také umělec, podle kterého nese dílo svůj název.\n\nTermín se užívá také v přeneseném významu pro zástupnou postavu nebo příběh, jak je běžné ve starověké a mýtické literatuře. Například biblický příběh Jákoba Izraele je eponymem pro příběh celého Izraele jako lidu.\n\nSlova mající své eponymy: kolt, Adidas, žiletka, sendvič, gilotina, bojkot, lynčování, atd.\n\n"}
{"id": "50037", "url": "https://cs.wikipedia.org/wiki?curid=50037", "title": "Sun-c’", "text": "Sun-c’\n\nSun-c’ (; 544 př. n. l. – 496 př. n. l.; též známý jako Mistr Sun, Sun Tze či Sun Wu) působil jako vojenský poradce či vojevůdce ve státě Wu na území dnešní Číny. Je autorem legendárního traktátu \"Umění války\", který je považován za jednu z nejstarších knih o strategii a taktice vůbec. Ve svém díle klade velký důraz nejen na kvalitní analýzu, plánování a přípravu celého tažení, ale také na použití lsti, umění manipulace s protivníkem, popřípadě využití překvapivého prvku.\n\nV češtině existují dvě hlavní verze překladu tohoto textu. První je pořízena kolektivem překladatelů z angličtiny a vyšla těsně po druhé světové válce (z hlediska sinologie ji revidoval Jaroslav Průšek), je psána málo srozumitelným archaizujícím jazykem a odborníci ji často kritizují pro nepřesnost. Druhou pořídil Oldřich Král přímo z čínského originálu.\n\n\n\n"}
{"id": "50038", "url": "https://cs.wikipedia.org/wiki?curid=50038", "title": "Chu Ťin-tchao", "text": "Chu Ťin-tchao\n\nChu Ťin-tchao (zjednodušená čínština: 胡锦涛; tradiční čínština: 胡錦濤; hanyu pinyin: Hú Jǐntāo; * 21. prosince 1942, Ťiang-jen, provincie Ťiang-su) je čínský politik a bývalý Generální tajemník KS Číny, který je členem stálého výboru politbyra Ústředního výboru KS Číny. Do listopadu 2012 zastával funkce generálního tajemníka Komunistické strany Číny a předsedy Ústřední vojenské komise.\n\nV roce 2010 jej americký magazín Forbes, známý svým prestižním žebříčkem nejbohatších lidí planety, označil za nejmocnějšího muže světa.\n\nV dubnu roku 1964 vstoupil do KS Číny a absolvoval známou čínskou univerzitu Čching-chua v Pekingu. V 80. letech minulého století byl odpovědným činitelem Komunistického svazu mládeže a Všečínské federace mládeže. Poté zastával funkce v provincii Kuej-čou a v Tibetské autonomní oblasti. V letech 1998–2003 působil na postu viceprezidenta Čínské lidové republiky. Po nástupu do pozice předsedy komunistické strany se nikdy veřejně nevyslovil k otázce pronásledování duchovní školy Fa-lun-kung, ale i za jeho vlády represe komunistických úřadů vůči Fa-lun-kungu pokračovaly.\n\nK listopadu 2012 zastával pozice:\n\n\n"}
{"id": "50041", "url": "https://cs.wikipedia.org/wiki?curid=50041", "title": "Arktida", "text": "Arktida\n\nArktida je název pro oblast okolo severního pólu. Název pochází z řeckého slova αρκτος, které znamená medvěd a vztahuje se k souhvězdí Malý Medvěd a Velká Medvědice a na hvězdu Polárku.\n\nHranice Arktidy lze stanovit různými způsoby. Nejčastěji se definuje buď jako oblast na sever od severního polárního kruhu, tj. 66°32′ severní šířky (v tom případě zabírá oblast o rozloze 21,18 mil. km²), nebo jako oblast na severní polokouli, v níž průměrná teplota ani v létě nepřesahuje 10 stupňů Celsia. Její hranice se přibližně kryje s hranicí lesa. V současné době má takto vymezená Arktida rozlohu více než 26 mil. km². Z politického hlediska je Arktida definována jako oblast ležící na území osmi arktických států – Norska, Finska, Ruska, USA, Kanady, Islandu, Grónska (Dánska) a Laponska.\n\nVětšinu plochy Arktidy zaujímá Severní ledový oceán, převážnou část roku zamrzlý nebo s plovoucími ledovými krami, které cirkulují kolem pólu. Zbytek připadá na severní okraje Evropy, Asie, Grónska a Severní Ameriky včetně přilehlých ostrovů.\n\nArktické klima je ovlivňováno relativním oteplujícím vlivem moře (mořské proudy) a relativně ochlazujícím vlivem pevniny, zejména v zimním období (pevninské ledovce a studené vnitrozemské klima).\n\nGlobální oteplování v posledních desetiletích se nejzřetelněji projevuje právě v polárních oblastech a v Arktidě způsobuje tání mořského kerného ledu. Tato situace může v blízké budoucnosti významně ovlivnit celosvětové změny klimatu v důsledku změn působení a tras mořských proudů.\n\nPo většinu roku převládá vysoký tlak vzduchu (Arktická tlaková výše), je tedy málo oblačnosti i srážek.\n\nOblast ovšem ovlivňují i 2 rozsáhlé pravidelné tlakové níže – Aleutská a Islandská. Jsou zdroji silného vzdušného proudění, zejména v zimě.\n\nAleutská se v zimě nachází nad Aleuty a zasahuje i nad nejzazší západ Ameriky a východ Asie. V létě se potom posouvá na západ do Asie. Islandská se v zimě nachází v severní části Atlantiku, nad Grónskem, zčásti nad severní Kanadou a severní Evropou, v létě významně slábne, zmenšuje se a stěhuje se na západ směrem do Kanady.\n\nVzhledem k převládajícímu vysokému tlaku vzduchu jsou srážky v oblasti všeobecně nízké, mezi 100–150 mm/rok. Naprostá většina srážek je sněhových. Na severním pólu je dlouhodobý průměr 149 mm/rok, na jižním okraji Arktidy 200–400 mm. Jižní výběžek Grónska počítá s 1000–1300 mm ročně.\n\nTeplotní podmínky jsou nesrovnatelně vyšší než v Antarktidě. V zimě jsou střední lednové teploty od +2 °C (jižní okraj Arktidy) do −40 °C v centrální Arktidě. Naopak střední červencové teploty se pohybují od +10 °C na jižním okraji po 0 °C v centrální části.\n\nNa severním pólu dosahuje v létě teplota 0–3 °C, v zimě se pohybuje okolo −30 až −40 °C. Nejnižší naměřená teplota je zde −56 °C, nejvyšší +6 °C.\n\nExtrémní teploty se vyskytují zejména v subarktických oblastech kontinentální Sibiře a Severní Ameriky, kde např. v okolí východosibiřského Ojmjakonu byla zaznamenána teplota −71,2 °C a letní maxima přesahují +30 °C. V oblasti kanadského Snagu byla naměřena teplota −63 °C.\n\nPůvodními obyvateli Arktidy jsou už po tisíciletí Inuité (v jejich řeči Lidé), kteří jsou také označováni jako Eskymáci. Naučili se žít v těchto nehostinných polárních krajích Severní Ameriky a Grónska. Kolem polárního kruhu na Aleutských ostrovech žijí Aleuté, Sámové (Laponci) obývají severní Skandinávii a ruský poloostrov Kola a Čukčové osídlili severovýchodní Sibiř, kde chovají stáda sobů. Polární Inuité, nejseverněji žijící lidé na světě, obývají zemi věčného ledu v Qaanaaqu v severozápadním Grónsku, necelých 1 600 km od severního pólu.\n\nV současné době je osídlení člověkem velice nízké, méně než 1 osoba/km. Osídlení je vázáno zejména na oblasti těžby nerostů, a to hlavně v Asii, kde se nacházejí i města s více než 100 000 obyvateli, jako např. Murmansk, Norilsk či Vorkuta. Nejseverněji položené město je Ny Alesund (78°56′ s.š.) na Svalbardu, nejsevernější sídlo je Alert (82°30′ s.š.) na Ellsmerově ostrově. Celkové osídlení Arktidy čítá asi 10 mil. obyvatel.\n\nArktida je převážně oblast ledu, sněhu a nezalesněné zmrzlé půdy. I přes nehostinné prostředí však není Arktida mrtvou oblastí, ale překypuje životem. Od jednoduchých organismů žijících v ledu, přes pestrou skladbu mořského života, mořských a suchozemských savců až po lidské osídlení.\n\nNa nejseverněji položených ostrovech se půdy nevyskytují, je zde mrazová poušť, vyskytují se zde pouze svahové a soliflukční sedimenty. Pouze se místech, kde je větší množství ptačího trusu nalezneme mechy a lišejníky.\n\nV Arktidě nalezneme strukturní půdy, vzniklé díky kryogenním jevům. Jižněji potom málo vyvinuté tundrové, bažinaté, močálové a rašelinné půdy s mechy, lišejníky, ale i kvetoucími rostlinami. Velké rozšíření zde má permafrost, trvale zmrzlé půdy. Jejich aktivní vrstva v létě roztává do hloubky 1 m, což se v rovině projevuje jako bažina a v místech mírného sklonu (1°- 2°) způsobuje soliflukci (půdotok). Souvislý permafrost najdeme hlavně v Severní Americe, v nesouvislých pokryvech ho nalezneme až u Bajkalu.\n\nV arktické mrazové poušti je rostlinstvo velmi chudé, je zde málo druhů i málo jedinců, směrem k jihu nalézáme kvetoucí rostliny.\n\nV přechodné zóně pouštní tundry nalezneme mechy, lišejníky i kvetoucí rostliny, vegetace je však přerušovaná, vzrůst rostlin je malý. Z rostlin jsou zde například lomikámeny, řeřišnice, dryádka polární, trávnička, polární vřes, pryskyřník, rdesno a různé trávy. Z dřevin nalezneme vrbu bylinnou.\n\nV tundře se nachází souvislá vegetace, je zde i bohatší druhové složení. To obsahuje výše zmíněné druhy a z dalších např. břízu zakrslou, vrbu laponskou, pěnišník laponský, zakrslou olši či zakrslé jeřáby. Vše je keřovitého charakteru.\n\nNa několika místech do Arktidy zasahuje tajga, např. v Severní Americe (Sewardův ostrov, dolní tok řeky Mackenzie, severovýchodně od Velkého medvědího jezera), v Asii (Tajmyr, ústí řek Chatanga, Lena, Kolyma, Jana, Indigirka) nebo v jižním Grónsku.\n\nŽivočišstvo je v Arktidě chudé, ale bohatší než v Antarktidě. Nejvíce druhů nalezneme v moři. V oblasti zcela chybí obojživelníci a stromoví živočichové. Z plazů se za polárním kruhem zřídka vykytují pouze ještěrka živorodá a zmije obecná.\n\nNejseverněji žijící živočichové jsou lední medvěd a polární liška. Z kožešinových živočichů zde nalezneme hranostaje, rosomáka, lumíky, sviště, polární vlky, polární zajíce či ovci sněžnou. V Severní Americe soby či pižmoně. V Arktidě žije mnoho ptáků, jen málo jich zde ale hnízdí. Najdeme zde racky, buřňáky, chaluhy, rybáka dlouhoocasého (migruje z Antarktidy až 22 tisíc km), polární kachny, polární husy a kura sněžného. V létě je zde velké množství hmyzu, hlavně komáři v bažinatých územích.\nNa vodu vázané živočichy můžeme rozdělit na 3 kategorie: sladkovodní (pstruh, losos, štika, lipan), mořští (treska, sleď, platýs, žralok grónský, kapelín) a velcí mořští savci (velryby, tuleni, lachtani, mroži).\n\nPoznávání Arktidy začalo kolem roku 330 př. n. l., kdy se Pýtheás z Massalie vydal na Britské ostrovy, odkud podnikl cestu na sever, k zemi Thule (dodnes se neví, co za zemi to mělo být), za kterou se rozkládá „mrtvý ledový oceán“.\nPrvními skutečnými objeviteli byli ovšem až Vikingové. Roku 850 n. l. objevili Faerské ostrovy, roku 865 objevili a osídlili Island, odkud se vydal Gunnbjörn do Grónska. Jižní a jihozápadní pobřeží Grónska bylo osídleno v dalších letech poté, co sem roku 981 se 14 loděmi dorazil Erik Rudý. Kolem roku 1001 se Leif Eriksson vylodil na pobřeží Labradoru. V roce 1114 objevili souostroví Svalbard (Špicberky; dánsky „Holé pobřeží“). Od 15. století zamrzal severní Atlantik (od Islandu ke Grónsku byl souvislý led), což způsobilo úpadek a zánik vikinských kolonií v Grónsku a Newfoundlandu.\nDalšími objeviteli v arktické oblasti byli především Portugalci, kteří kolem roku 1500 zkoumali jižní Grónsko, Newfoundland a Labrador.\n\nHledání severovýchodního průjezdu bylo důležité zejména z ekonomických hledisek kratšího námořního spojení mezi Evropou a Asií. První pokusy o nalezení této cesty začaly již od poloviny 16. století. Na konci 16. století se neúspěšně vrátil např. Holanďan Willem Barents, jenž chtěl plout přímo přes pól. Roku 1648 Rus Semjon Děžňov plující z ústí Kolymy objevil nejvýchodnější bod Asie a obeplul ho (Děžňovův mys), celým průlivem však neproplul. To, že se jedná o průliv, objevil až v letech 1725–1730 Dán v ruských službách Vitus Bering, jehož jméno dnes průliv nese. První celkový průjezd severovýchodní cestou vykonala v letech 1878–1880 švédská výprava lodi Vega, kterou vedl A. E. Nordenskjöld.\n\nPři hledání severozápadního průjezdu se uskutečnilo mnoho neúspěšných výprav, jichž se účastnili objevitelé jako např. Martin Frobisher, Henry Hudson, James Clark Ross (roku 1831 objevil severní magnetický pól), John Franklin, McClure a další.\nÚspěšnou výpravou byla až v letech 1903–1906 výprava Roalda Amundsena na malé motorové plachetnici Gjøa. Loď sice musela během cesty v Arktidě přezimovat, ale jako první se jí podařilo severozápadní cestou proplout.\n\nSnahy o dobytí severního pólu, mezi nimiž vyniká pokus Fridtjofa Nansena o driftování k tomu zkonstruovanou lodí Fram, skončily roku 1909, kdy bylo jeho dobytí přiznáno Robertu Pearymu (a neuznáno F. Cookovi). Přímým důsledkem toho byl Amundsenův vítězný souboj o jižní pól. A Roald Amundsen byl také velitelem výpravy vzducholodí Norge v roce 1926, která je kvůli zpochybněným Pearyho důkazům dnes považována za první doložené dosažení severního pólu.\n\nOblast je strategickou i z pozice supervelmocí, jelikož přelet přes Arktidu byl v dobách studené války nejkratší spojnicí mezi soupeřícími velmocemi. Stavba vojenských základen v oblasti na sebe nenechala dlouho čekat.\n\nNa počátku 21. století vyvstala také otázka nároků na mořské dno v této oblasti. Jsou předpoklady, že se zde nacházejí ložiska surovin, o něž jeví zájem všechny státy oblasti. V roce 2007 zahájilo Rusko výzkumy, mající zdůvodnit jeho nároky na oblast až k severnímu pólu.\n\nMořský led se prvně objevil na Arktidě asi před 47 milióny let, přičemž je nejrozsáhlejší za poslední 2 až 3 milióny let.\n\nNa Arktidu má zásadní dopad globální oteplování, které se projevuje zvýšeným roztáváním ledovců v této oblasti za poslední desetiletí. Klimatické modely ukazují mnohem větší oteplování u pólů než je globální průměr, což je důvodem velkého mezinárodního zájmu o tuto oblast. Úbytek mořského ledu v Arktidě pro růst mořské hladiny není rozhodující. Tání ledovců a dalšího ledu v Grónsku však přispívá k zvyšování mořské hladiny v celosvětovém měřítku. Podle klimatických modelů se předpokládá, že k úplnému sezónnímu roztání mořského ledu v Arktidě dojde v září mezi lety 2040 a 2100. Více než polovina analyzovaných modelů ukazuje téměř úplné roztání v září 2100.\n\nSoučasný úbytek ledu v Arktidě vede k obavě z uvolnění arktického methanu. Uvolnění methanu z arktického permafrostu by vedlo k náhlému a vážnému globálnímu oteplení, protože methan patří mezi skleníkové plyny. Uvolnění methanu je spojováno s velkým vymíráním na přelomu permu a triasu. Uvolňování skleníkových plynů z arktických jezer je však menší, než se očekávalo.\n\nOblast Arktidy je ohniskem mezinárodního politického zájmu. Mezinárodní spolupráce se vytvořila v širokém měřítku přibližně před 10 roky. Mezinárodní arktický vědecký výbor (IASC) a stovky vědců a specialistů \"Arktické rady\" se snaží neustále získávat co nejpřesnější informace o celé oblasti.\n\nŽádná země nevlastní geografický severní pól nebo oblast Severního ledového oceánu, který jej obklopuje. Okolní arktické státy, které hraničí se Severním ledovým oceánem, tedy Rusko, Norsko, Spojené státy americké, Kanada a Dánsko (přes Grónsko), jsou ohraničené 370 km zónou okolo jejich pobřeží.\n\nPo ratifikaci Úmluvy OSN o mořském právu má stát 10 let na podání žádosti o rozšíření svého území o zónu do vzdálenosti 370 km od svého pobřeží. Kvůli tomu Norsko (ratifikovalo v roku 1996), Rusko (ratifikovalo v roce 1997), Kanada (ratifikovala v roce 2003) i Dánsko (ratifikovalo v roce 2004) vytvořily projekty, ve kterých požádaly o rozšíření svého území.\n\n2. srpna 2007 se dva ruské batyskafy MIR-1 a MIR-2 poprvé v historii ponořily na dno oceánu pod severním pólem, kde umístily ruskou vlajku vyrobenou z nerezavějící titanové slitiny. Tato mise byla vědeckou expedicí, ale umístění vlajky podnítilo starosti okolních zemí o ovládnutí ropných ložisek v této oblasti.\n\nMinistři zahraničních věcí a další oficiální zástupci Kanady, Dánska, Norska, Ruska a USA se 28. května 2008 setkali ve městě Ilulissat na Arkticko-oceánské konferenci, kde ohlásili Ilulissatskou deklaraci.\n\nOd roku 1937 byla celá oblast Arktidy rozsáhle zkoumána sovětskými a ruskými polárníky. Mezi roky 1937 a 1991 bylo vytvořeno 88 polárních posádek, které pracovaly ve vědeckých stanicích budovaných na plovoucím ledě. Tyto stanice putovaly v průběhu roku tisíce kilometrů po oceánu.\n\n\n\nGazprom (společnost ) v roce 2010 oznámila stav připravenosti pro zahájení těžby ropy na Prirazlomnaja v Barentsově moři. Jednalo se vůbec o první naleziště na arktickém šelfu.\n\nV srpnu 2012 se 6 aktivistů včele s výkonným ředitelem Greenpeace International Kumi Naidoo připoutalo ke stěně plošiny Prirazlomnaja. Nikdo z protestujících nebyl zadržen.\n\nV prosinci 2013 Gazprom začal s těžbou ropy na plošině Prirazlomnaja.\n\n18. září 2013 se organizace Greenpeace vrátila k plošině Prirazlomnaja se dvěma novináři a 28 aktivisty. Jejich cílem bylo informovat svět o nebezpečích, která ohrožují Arktidu.\n\n19. září 2013 se lodi Arctic Sunrise zmocnili pohraničníci se zbraněmi, kterou obsadili bez varovného výstřelu v Pečorském moři. Zatímco posádka nenásilně zvedala ruce do vzduchu v tomto nenásilném protestu na plošině Prirazlomnaja, pohraničníci na posádku lodě Arctic Sunrise mířili se zbraněmi a noži v rukou. Poslední opustil loď Arctic Sunrise kapitán lodi američan Peter Wilcox.\n\n26. až 28. září byla Arktická třicítka/ Arctic 30 na dva měsíce uvězněna kvůli podezření z pirátství.\nV Murmansku byli všichni členové lodi Arctic Sunrise vsazeni do vazby a následně postupně všichni obviněni z pirátství. Po pěti týdnech ve vazbě Murmansku byli dvěma novináři a 28 aktivistů obviněno z výtržnictví, což je v Rusku taky závažné obvinění se sazbou až 7 let odnětí svobody.\n\nPůvodní obvinění z pirátství bylo zmírněno na výtržnictví. Všichni členové byli na konci listopadu propuštěni z vazební věznice, bez možnosti opustit Rusko.\n\n25. prosince 2013 prezident Vladimir Putin vyhlásil amnestii, bylo zastaveno trestní stíhání 28 aktivistů a 2 novinářů, kteří byli zadrženi na plošině Prirazlomnaja ozbrojenou pohraniční hlídkou a obviněni z pirátství, obvinění bylo později zmírněno na výtržnictví.\n\n29. listopadu 2013 opustil poslední člen posádky Arctic Sunrise vazbu.\n\n\n\n"}
{"id": "50042", "url": "https://cs.wikipedia.org/wiki?curid=50042", "title": "Azovské moře", "text": "Azovské moře\n\nAzovské moře ( / Azovs’ke more, / Azovskoje more, krymskotatarsky \"Azaq deñizi\") je považováno za část Černého moře, s nímž je spojeno Kerčským průlivem. Leží mezi Krymem (na jihozápadě), jižní Ukrajinou (na severu) a ruskou Kubání (na východě). Rozloha této vodní plochy je kolem 39 000 km². Azovské moře je nejmělčí na světě, jeho maximální hloubka dosahuje 14 metrů. Díky tomu teplota vody velmi kolísá, v létě může dosáhnout místy přes 30 °C, v zimě moře na několik měsíců zamrzá. Voda Azovského moře je brakická, tj. velmi málo slaná, její salinita je cca 11 ‰, (průměrná salinita moří je cca 36 ‰). Hlavní přítoky jsou Don a Kubáň.\n\nDo Azovského moře vybíhá z Krymského poloostrova Arabatská kosa.\n\nNázev moře se odvozuje od starobylého města Azov, ležícího nedaleko ústí Donu. V Azovském moři jsou dva významné ukrajinské přístavy Berďansk a Mariupol a ruský přístav Taganrog.\n\nJiž 23. října 2003 se stal Kerčský průliv předmětem sporu mezi Ukrajinou a Ruskem, poté co Rusko začalo se stavbou hráze z Tamanského poloostrova k malému ostrovu Tuzla.\n\nV roce 2018 byl otevřen Krymský most, překlenující průliv, jehož výstavba byla započata v roce 2016, krátce po ruské anexi Krymu. \n\nSoučasná lodní doprava v průlivu je poznamenána problematickými rusko-ukrajinskými vztahy a de facto je pod kontrolou Ruska. Ačkoli je plavební režim upraven bilaterální smlouvou z roku 2003, která lodím pod ukrajinskou vlajkou i pod vlajkami jiných států zajišťuje právo na volný přístup do Azovského moře. Ruské úřady však mohou všechna plavidla podrobit inspekci. V roce 2018 ukrajinská pohraniční služba ohlásila, že Rusko během několika měsíců zastavilo celkem 150 ukrajinských plavidel směřujících do azovských přístavů Berďansk a Mariupol. Rusko-ukrajinská námořní hranice v oblasti průlivu není dodnes (2018) upravena žádnou bilaterální smlouvou.\n\n"}
{"id": "50045", "url": "https://cs.wikipedia.org/wiki?curid=50045", "title": "Hladomorna", "text": "Hladomorna\n\nHladomorna se dá charakterizovat jako hluboká jáma sloužící k potrestání provinilců, kde dotyčný pomalu umíral hladem a žízní. Ovšem u většiny hradů hluboké jámy nesloužily jako hladomorny, ale sýpky na obilí. Někdy, například na Křivoklátě, se setkáváme s hladomornami ve věžích. Do takové hladomorny byl většinou přístup stropem, kudy byl vězeň spuštěn dovnitř, obklopovala ho pouze tma a kosti jeho předchůdců a nemohl se dostat ven.\n\nNejznámější pražskou hladomornu najdeme v interiéru Daliborky, věže na východní straně Pražského hradu.\n\n"}
{"id": "50048", "url": "https://cs.wikipedia.org/wiki?curid=50048", "title": "Kerčský průliv", "text": "Kerčský průliv\n\nKerčský průliv ( , , v antice známý jako \"Bospor Kimmerský\", též \"Bospor Kerčský\") je průliv mezi Černým a Azovským mořem, svíraný Tamanským poloostrovem na východě a Kerčským poloostrovem (který je součástí Krymského poloostrova) na západě. Průliv je široký 4,5 až 15 km a hluboký maximálně 18 m. Průlivem prochází od severu k jihu hranice mezi Ukrajinou a Ruskem (Krasnodarský kraj).\n\nDne 23. října 2003 se stal průliv předmětem sporu mezi těmito dvěma státy, po tom co Rusko začalo se stavbou hráze z Tamanského poloostrova k malému ostrovu Tuzla. V neděli 11. listopadu 2007 se v průlivu rozlomil ruský tanker Volganeft-139 převážející mazut; do moře uniklo přes 1000 tun suroviny.\n\nV roce 2018 byl otevřen Krymský most, překlenující průliv, jehož výstavba byla započata v roce 2016, krátce po ruské anexi Krymu. Současná lodní doprava v průlivu je poznamenána problematickými rusko-ukrajinskými vztahy a de facto je pod kontrolou Ruska. Ačkoli je plavební režim upraven bilaterální smlouvou z roku 2003, která lodím pod ukrajinskou vlajkou zajišťuje právo na volný přístup do Azovského moře (přičemž ruské úřady mohou tato plavidla podrobit inspekci), v roce 2018 ukrajinská pohraniční služba ohlásila, že Rusko během několika měsíců zastavilo celkem 150 ukrajinských plavidel směřujících do azovských přístavů Berďansk a Mariupol. Rusko-ukrajinská námořní hranice v oblasti průlivu není dodnes (2018) upravena žádnou bilaterální smlouvou.\n\n25. listopadu 2018 došlo v průlivu k incidentu, při kterém ruská pobřežní služba zabránila proplutí třem ukrajinským lodím.\n\n22. ledna 2019 došlo v průlivu k explozi a následnému požáru dvou lodí plujících pod tanzánskou vlajkou. K výbuchu na tankerech Maestro a Kandi došlo při přečerpávání stlačeného plynu v mezinárodních vodách asi 25 km od pobřeží Krymu. Zahynulo při něm nejméně 14 námořníků. Lodní provoz v průlivu nebyl zastaven.\n\n"}
{"id": "50049", "url": "https://cs.wikipedia.org/wiki?curid=50049", "title": "Paul Shanley", "text": "Paul Shanley\n\nPaul Shanley (* 25. ledna 1931) je bývalý katolický kněz v bostonské arcidiecézi. V roce 2005 byl odsouzen za znásilnění několika nezletilých k 12 až 15 letům vězení a zbaven kněžské funkce. 28. července 2017 byl ve věku 86 let propuštěn z vězení, jako registrovaný sexuální násilník.\n\n\n"}
{"id": "50050", "url": "https://cs.wikipedia.org/wiki?curid=50050", "title": "Benátský záliv", "text": "Benátský záliv\n\nBenátský záliv ( , ) je mělký záliv v severní části Jaderského moře. Je obklopen pobřežím Itálie, Slovinska a Chorvatska. Od Jaderského moře je pomyslně oddělen deltou řeky Pád a Istrijským poloostrovem. Součástí zálivu je Benátská laguna se světoznámými Benátkami, Laguna di Marano a Laguna di Grado. K severovýchodu vybíhá jako jeho pokračování Terstský záliv. Do zálivu se vlévají řeky Adige, Brenta, Piave, Livenza, Tagliamento, Isonzo a chorvatská Dragonja.\n"}
{"id": "50053", "url": "https://cs.wikipedia.org/wiki?curid=50053", "title": "Španělské severoafrické državy", "text": "Španělské severoafrické državy\n\nŠpanělské severoafrické državy (španělsky \"Plazas de Soberanía en el Norte de Africa\" – doslovně \"Místa suverenity v severní Africe\") dříve označované jako \"África Septentrional Española\" – \"Španělská Severní Afrika\" je společné označení pro španělská území v Severní Africe, přímo sousedící s kontinentálním Marokem, které si na ně činí nárok. Stejně jako celé Španělsko jsou součástí Evropské unie. Zahrnují následující ostrovy při marockém pobřeží, které jsou spravované přímo ústřední španělskou vládou:\nDále existují dva ostrůvky, které jsou v některých zdrojích řazené ke Španělským severoafrickým državám, ale nejsou spravovány přímo španělskou vládou:\nFormálně se k tomuto celku počítá také Ceuta a Melilla, které však dnes mají postavení autonomních měst.\n"}
{"id": "50054", "url": "https://cs.wikipedia.org/wiki?curid=50054", "title": "Jacarepagua", "text": "Jacarepagua\n\nJacarepaguá, oficiálně Autódromo Internacional Nelson Piquet, byl závodní okruh v brazílském Rio de Janeiru, k jehož otevření došlo v roce 1977. Následná demolice proběhla roku 2012, aby se jeho plocha stala součástí některých sportovišť Parku Barra v rámci Letních olympijských her 2016.\n\nGrand Prix Brazílie se jezdila na dvou okruzích, rozhodovalo se vždy mezi městy São Paulo a Rio de Janeiro. Když v šedesátých letech byl na vrcholu Emerson Fittipaldi, vzrostl velký zájem o závody v jeho rodišti v São Paulu, zatímco Nelson Piquet přitahoval pozornost v Rio de Janeiru. Proto se městské úřady rozhodly postavit závodní dráhu v blízkosti letiště nedaleko vesnice Jacarepagua.\n"}
{"id": "50055", "url": "https://cs.wikipedia.org/wiki?curid=50055", "title": "Vavřinec (okres Blansko)", "text": "Vavřinec (okres Blansko)\n\nVavřinec je obec na jihovýchodě Moravy v Jihomoravském kraji, 40 km severovýchodně od města Brno. Obec má katastrální výměru 1 223,5 ha, 285 domů a žije zde obyvatel. Má pět místních částí: Vavřinec, Veselici, Suchdol, Nové Dvory a Punkevní žleb.\n\nNejstarší zmínka o Vavřinci je z roku 1374, kdy byl součástí petrovského statku. O Suchdole je první zmínka z počátku 14. století, kdy se připomíná jako majetek blanenského panství. Od roku 1960 jsou jednou územní samosprávnou jednotkou se sídlem obecního úřadu ve Vavřinci.\n\nPočátkem 17. století bylo ve Vavřinci 18 domů, po třicetileté válce z nich bylo 8 pustých. V roce 1846 šlo o 46 domů a 275 obyvatel. Roku 1900 v obci žilo 458 obyvatel.\n\nK 29. červnu 2018 byly zřízeny části obce Nové Dvory a Punkevní žleb.\n\nUvedená sídla se nachází na zvlněné náhorní rovně v severní části CHKO Moravský kras nad Pustým žlebem. Na území obce se nachází zřícenina hradu Blansek, který sloužil při osidlování území obce v polovině 13. století, formou „vnější kolonizace“, prováděné olomouckým biskupem Brunem ze Schauenburku, jako „manské“ sídlo správce území.\n\nNa území obce se dále nacházejí vstupy do Punkevní jeskyně, Kateřinské jeskyně a největšího jeskynního systému v ČR – Amatérské jeskyně. Na nejvyšším bodě na území obce na kopci Podvrší stojí telekomunikační věž, která nese název podle kopce, zbudovaná v roce 2001 firmou Eurotel, která je provozovaná obcí jako rozhledna.\n\n\nZápadně od obce pramení potok Sloupečník.\n\nVětšina katastru obce se nachází v chráněné krajinné oblasti Moravský kras.\n\n\n"}
{"id": "50056", "url": "https://cs.wikipedia.org/wiki?curid=50056", "title": "John Geoghan", "text": "John Geoghan\n\nJohn J. Geoghan (asi 1935 – 23. srpen 2003) byl katolický kněz v bostonské arcidiecézi, který pohlavně zneužil velké množství chlapců (minimálně 130, ale pravděpodobně několik set). Této činnosti se během 32letého kněžského působení dopustil v šesti farnostech, protože ho jeho nadřízení překládali tam, kde ho ještě rodiče neznali. Do roku 1984 stál v čele bostonské arcidiecéze kardinál Humberto Madeiros, poté kardinál Bernard Law. Proti diecézi bylo v této věci podáno nejméně 84 žalob. Roku 1994 Geoghana kardinál Law suspendoval z aktivní kněžské služby. V roce 1998, poté, co diecéze zaplatila obětem odškodné ve výše 10 milionů dolarů v mimosoudních vyrovnáních, byl Geoghan laicizován. V lednu 2002 vyhlásil Law podobným případům nulovou toleranci a započal aféry řešit. 13. prosince 2002 odstoupil z vedení bostonské arcidiecéze. \n\nList \"Boston Globe\" v roce 2001 přes nesouhlas arcidiecéze vymohl u soudu odtajnění rozsáhlého spisu obsahujícího 10 000 dokumentů. V lednu 2002 jejich zveřejňováním způsobil celosvětovou vlnu sexuálních skandálů duchovních a odhalení stovek zatajovaných případů. \n\nDne 18. ledna 2002 byl Geoghan poprvé soudně usvědčen, a to ze spáchání trestného činu sexuálního napadení desetiletého chlapce, které se událo ve veřejném plaveckém bazénu na předměstí Bostonu v roce 1991. 21. února 2002 byl Goeghan za tento čin odsouzen k 10 letům vězení. Současně čelil Goeghan obžalobě ze znásilnění sedmiletého chlapce v sousedním okrese, které však bylo počátkem března 2002 zastaveno pro promlčení. \n\nV roce 2003 Geoghana utloukl spoluvězeň, je pravděpodobné, že jeho vraždu naplánovali vězeňští dozorci.\n\n"}
{"id": "50059", "url": "https://cs.wikipedia.org/wiki?curid=50059", "title": "Bernard Francis Law", "text": "Bernard Francis Law\n\nBernard Francis Law (4. listopadu 1931 v Torreónu v Mexiku – 20. prosince 2017) byl americký katolický duchovní, kardinál.\n\nLawův otec pobýval jako plukovník letectva v Mexiku. Bernard Law studoval na Harvardu dějiny středověku, posléze v semináři sv. Josefa v Los Angeles a koleji Josephinum ve Worthingtonu (stát Ohio). Na kněze byl vysvěcen 21. května 1961 a byl přidělen do diecéze Natchez-Jackson, kde byl šéfredaktorem diecézních novin a zabýval se ekonomickými záležitostmi diecézní kurie. V prosinci 1968 obdržel čestný titul monsignore.\n\nBiskupem Spingfiels-Cape Girardeau byl jmenován 22. října 1973, biskupské svěcení přijal 5. prosince 1973 z rukou svého dosavadního nadřízeného, biskupa diecéze Natchez-Jackson Josepha Bernarda Bruniniho. V lednu 1984 byl jmenován arcibiskupem v Bostonu. Papež Jan Pavel II. jej 25. května 1985 jmenoval kardinálem-knězem a jeho titulárním kostelem se stal kostel S. Susanna.\n\nKardinál Law se účastnil zasedání biskupských synod ve Vatikánu, v jejich rámci i synodu věnovanému církvi v Americe (listopad-prosinec 1997). Reprezentoval papeže jako jeho zvláštní vyslanec mj. na eucharistickém kongresu zemí Karibiku v Port of Spain (Trinidad a Tobago v dubnu 1997).\n\nJako arcibiskup bostonské arcidiecéze působil do 13. prosince 2002. Byl však obviněn z krytí pohlavního zneužívání dětí kněžími v této diecézi, čímž kromě ztráty mravního kreditu církve USA zapříčinil finanční krizi diecéze. Byl nadřízeným Paula Shanleyho a Johna Geoghana, dvou kněží obviněných z pohlavního zneužívání dětí.\n\nPod tlakem veřejného mínění se Law v prosinci 2002 vzdal řízení arcidiecéze, působil pak jako kaplan ženského kláštera v Clintonu (stát Maryland). V květnu 2004 byl papežem Janem Pavlem II. jmenován arciknězem patriarchální baziliky Santa Maria Maggiore v Římě. V této pozici působil do listopadu 2011, kdy odstoupil po dovršení osmdesátého roku života.\n\n\n\n"}
{"id": "50067", "url": "https://cs.wikipedia.org/wiki?curid=50067", "title": "Norské moře", "text": "Norské moře\n\nNorské moře ( ; islandsky Noregshaf) je okrajové moře Atlantského oceánu, které bývá někdy řazeno k Severnímu ledovému oceánu. Tvoří důležité spojení mezi otevřeným severním Atlantikem a Severním ledovým oceánem. Moře leží mezi Norskem, Islandem, souostrovím Špicberky a ostrovem Jan Mayen a má rozlohu 1,383 miliónu km². Na rozdíl od Severního moře, navazujícího na jihu, a Barentsova moře na severovýchodě není šelfovým mořem, ale dosahuje hloubky až 4000 metrů. Jeho dno je velice členité a bohaté na ložiska ropy a zemního plynu, pobřežní vody slouží jako trdliště mnoha druhům ryb.\n\nSeveroatlantský proud je příčinou vyrovnaných teplot vody po celý rok, které jsou zhruba o 10 °C vyšší, než kolik odpovídá stupni zeměpisné šířky. Spolu se sousedním Grónským mořem je Norské moře místem vzniku severoatlantského podmořského proudu ( ); teplá voda Severoatlantského proudu s vysokou salinitou se zde ochlazuje a klesá do hlubin oceánu. Norské moře je rozhodujícím místem pro vznik a udržení termohalinního výměníku světového oceánu.\n\nReliéf dna moře je tvořen dvěma výraznými podmořskými pánvemi – Norskou pánví a Lofotskou pánví. Od Grónského moře je Norské moře na dně odděleno Mohnovým hřbetem. Před zhruba osmi tisíci lety došlo v Norském moři k obrovskému podmořskému \"sesuvu Storrega\", který měl za následek vlnu tsunami na pobřeží Norského a Severního moře.\n\nNorské moře zabírá jihovýchodní podmořskou pánev mezi Grónskem a Skandinávií, pánev severozápadní zabírá Grónské moře. Na severozápadě tvoří hranici Norského moře linie z Gerpiru, nejvýchodnějšího bodu Islandu, přes faerský ostrov Fugloy na bod, který tvoří 61. rovnoběžka, a poledník 0° 53′ západní délky. Tato linie tvoří hranici s otevřeným severním Atlantikem. Odtud tvoří hranici až k Norskému pobřeží 61. rovnoběžka.\nJihovýchodní hranici tvoří norské pobřeží od této rovnoběžky po Nordkapp. Hranici s Barentsovým mořem tvoří linie z Nordkappu přes Medvědí ostrov k nejjižnějšímu bodu ostrova Západní Špicberky. Svah, který dělí podmořskou pánev od šelfového Barentsova moře, probíhá podél 16. poledníku východní délky k severu mnoho kilometrů jihovýchodně od tradiční hranice. Na severu probíhá hranice ze souostroví Špicberky přes ostrov Jan Mayen zpět k nejvýchodnějšímu bodu Islandu, Gerpiru, a sleduje podmořský práh, který dělí norskou a grónskou podmořskou pánev. Norské moře má rozlohu 1383 miliónu km² a objem 2408 milióny km³, je v průměru 2 kilometry hluboké. Podmořské prahy a kontinentální svahy oddělují Norské moře od sousedních mořských oblastí. Na jihu leží Severní moře na evropském kontinentálním šelfu, na východě Barentsovo moře na euroasijském kontinentálním šelfu. Na západě tvoří hranici s Atlantikem jižní části skotsko-grónského hřbetu. Hřbet leží v hloubce jen 500 metrů, pouze na několika místech dosahuje hloubky 850 metrů. Na severu leží hřbet Jan Mayen a Mohnův hřbet, které se nacházejí v hloubce 2000 metrů, některá jejich sedla dosahují hloubky 2600 metrů.\n\nNorské moře vzniklo přibližně před 250 milióny lety, kdy se evropská kontinentální deska s Norskem a severoamerická kontinentální deska s Grónskem začaly pohybovat směrem od sebe. Předchozí úzké šelfové moře mezi Norskem a Grónskem se začalo rozšiřovat a prohlubovat.\n\nKontinentální svah začíná zhruba tam, kde před 250 milióny lety byla hranice mezi Norskem a Grónskem. Na severu probíhá východně od souostroví Špicberky, na jihozápadě probíhá mezi Velkou Británií a Faerskými ostrovy. Z části jej vytvořily velké sesuvy, z nichž sesuv Storega před 8000 lety byl příčinou gigantické vlny tsunami na pobřeží Severního moře. V oblasti kontinentálního svahu se nachází bohatá loviště ryb a korálové útesy.\n\nPobřeží Norského moře je silně ovlivněno ledovými dobami uplynulých tří miliónů let. Velké, mnoho kilometrů vysoké kontinentální ledovce se sunuly především v Norsku do moře a vytvořily hluboká otevřená údolí a fjordy. Materiál, který ledovce před sebou nahrnuly do moře, zvětšil kontinentální šelf před pobřežím a rozšířil oblast mezi kontinentálním svahem a pevninou. Velice zřetelné je na mapě rozšíření šelfu u norského pobřeží mezi souostrovím Lofoty a Halter Hank.\n\nNorský kontinentální šelf je 40 až 200 km široký, na rozdíl od šelfu Severního nebo Barentsova moře je jeho reliéf formován bývalými ledovci. Nepravidelné mělčiny a vyvýšeniny s převýšením 100 metrů jsou rozdělené častými kanály až o hloubce 200 metrů. Mezi nimi se často nachází propadliny a příkopy, které dosahují hloubky až 400 metrů. Vyvýšeniny mezi příkopy se na konci doby ledové na krátkou dobu nacházely nad hladinou moře nebo těsně pod ní. Jejich složení se podobá složení hornin na pobřeží, jde o směs štěrku, písku a bláta. Jemnější materiál jako např. hlína a jíl byl naplaven do sníženin mezi mělčinami a tvoří dno mnoha příkopů. V některých příkopech jsou silné podmořské proudy, takže se v nich nemohl uložit žádný materiál; dno těchto příkopů je takové, jak jej zanechaly doby ledové, především zde mají trdliště mnohé druhy ryb.\n\nV hlubinách Norského moře se nacházejí dvě pánve, které jsou odděleny hlubokým prahem na dně mezi Vøring Plateau a ostrovem Jan Mayen. Jižní pánev je větší a na značné části rozlohy dosahuje hloubky 3500 až skoro 4000 metrů. Severní pánev je menší a mělčí, dosahuje v průměru hloubek 3200 až 3300 metrů, má ale místa, která dosahují hloubky až 3500 metrů. Práh mezi pánvemi je na nejhlubším místě 3000 metrů pod mořskou hladinu.\n\nNa pobřeží Norského moře se nachází mnoho tisíc ostrovů, nejznámější jsou souostroví Lofoty a Vesterály.\n\nV Norském moři se střetávají čtyři vodní masy, které částečně vznikají v severním Atlantiku, částečně v Severním ledovém oceánu. V Norském moři se promíchají a utvoří nové mořské proudy, které mají základní význam pro klima Arktidy a globální mořské proudění. Ze severního Atlantiku přichází teplý, slaný Severoatlantický proud, ze Severního moře přichází teplý, ale méně slaný Norský proud. Z jihozápadu přichází arktický Východoislandský proud, což je odnož Grónského proudu. Jeho vody lze najít hlavně ve středních hloubkách moře. Hlubokým mořem přichází arktická hlubinná voda, která se zde nakonec mění v hlubinnou vodu Norského moře.\n\nHydrologie povrchových vod je hlavně ovlivňována vodou ze severního Atlantiku, kam teče rychlostí 10 sverdrupů. Dosahuje hloubky maximálně 700 metrů v prostoru Lofotských ostrovů, na většině své rozlohy dosahuje hloubky 400 až 500 metrů. Do Norského moře přichází především Faersko-shetlanským kanálem a má vysokou salinitu 34,3 ‰. Voda pochází hlavně ze Severoatlantického proudu, proudila ale především přes Biskajský záliv kolem evropského kontinentálního svahu, kde v jižních zeměpisných šířkách výpar vedl k vysoké salinitě vody. V menší množství proudí voda přímo ze Severoatlantického proudu přes Grónsko-skotský příkop mezi Faerskými ostrovy a Islandem do Norského moře. Voda v příkopu má salinitu 34 ‰ až 35,2 ‰. Množství vody podléhá silným sezónním změnám a v zimě může být dvakrát větší než v létě. Voda Severoatlantického proudu sebou nese velké množství tepla a je příčinou toho, že klima v severní Evropě je mnohem teplejší a přívětivější než ve stejných zeměpisných šířkách na celé planetě. V průlivu mezi Shetlandy a Faerskými ostrovy má voda teplotu 9,5 stupně Celsia, na cestě ke Špicberkům se ochladí na pět stupňů Celsia a svoji energii předá okolnímu prostředí. Odhady vychází z toho, že tepelný výkon přenášený vodou proudící z Atlantiku do Norského moře je 250 terawattů.\nVoda ze Severního moře a z toho důvodu i voda z Baltského moře, a tím voda z velké části severoevropského povodí teče podél norského pobřeží k severu do Norského moře. Tato voda představuje s porovnání s vodou z Atlantiku relativně malé množství. Voda podléhá silným sezónním a ročním změnám, v různých ročních obdobích má jinou teplotu a salinitu. Dlouhodobá měření v 50metrové hloubce u norského pobřeží doložily teplotu 11,3 stupňů Celsia v září na 63. rovnoběžce norského pobřeží a minimum 3,9 stupně Celsia u Nordkappu v březnu. Salinita leží mezi 34,3 ‰ až 34,6 ‰. Celoročně je salinita nejnižší na jaře, kdy sladká voda z tání sněhu teče do moře, kde se mísí se slanou a zmenšuje tak salinitu. Přímo do Norského moře tečou norské řeky ze severozápadní strany Skandinávského pohoří. Na severu probíhá hranice povodí s Baltským mořem přibližně na norsko-švédské a norsko-finské hranici, v Norsku probíhá na hlavním hřebenu Skandinávského pohoří. Velké řeky, které tečou do Norského moře, jsou Namsen, Ranelva a Vefsna. Všechny tyto řeky jsou relativně krátké, ale díky poloze na návětrné straně Skandinávského pohoří jsou na vodu nejbohatšími řekami Skandinávie. Přesto ale klesá směrem od jihu k severu teplota a zvyšuje se salinita.\n\nČástečně proudí teplá voda z Atlantiku dál do Grónského moře a odtéká z Norského moře Západošpicberským proudem, který teče rychlostí tří sverdrupů přes Grónské moře do Severního ledového oceánu a tam má velký vliv na celkové klimatické podmínky okolních oblastí. Další povrchová voda, přibližně jeden sverdrup, teče podél norského pobřeží do Barentsova moře. V Norském moři se většina povrchové vody ochladí, čímž se změní její hustota, a proto klesne do větších hloubek, kde vytlačí původní vodu, která následně teče zpět do severního Atlantiku.\n\nArktická voda z Východoislandského proudu se nachází především v jihozápadní části moře, v blízkosti Grónska, blízko hladiny moře. Také tato voda podléhá silným sezónním změnám. Její průměrná teplota leží pod třemi stupni Celsia a salinita mezi 34,7 ‰ až 34,9 ‰. Podíl, který tato voda zabírá na povrchu moře, závisí na síle Východoislandského proudu, která je zase ovlivněna severoatlantickou oscilací, rozdílem tlaku mezi islandskou tlakovou níží a azorskou tlakovou výší. Čím je větší rozdíl mezi tlakovou níží a tlakovou výší, tím je silnější Východoislandský proud a tím více arktické vody je na povrchu moře.\n\nS Grónským mořem a Severním ledovým oceánem je Norské moře spojené úžinou Fram ( ), která dosahuje hloubky až 2600 metrů. Hlubokomořské vody Norského moře ( ) v hloubkách více než 2000 metrů jsou homogenním typem vody se salinitou 31,91 ‰, která má jen malou výměnu vody s okolním oceánem. Její teplota leží pod bodem mrazu a na dně moře klesá na -1 stupeň Celsia. Voda tam převážně teče jedním kanálem z Grónského moře v hloubce 2000 metrů severně od ostrova Jan Mayen. Přes změny teploty a tím i hustoty vody došlo v minulých letech k obrácení toku vody v podmořském kanále. Na rozdíl od okolních moří a jejich hlubokomořských oblastí má Norské moře ve svých hlubinách nejvyšší podíl živin, ale nejnižší podíl kyslíku a nejméně stop po lidské činnosti a patří mezi vody s nejdelší dobou bez jakékoliv výměny a s vodami okolních moří.\n\nVýměnu vody s Atlantikem omezuje mělký Skotsko-grónský hřbet mezi Skotskem a Grónskem, který je výběžkem Středoatlantského hřbetu. Jen čtyři místa Skotsko-grónského hřbetu jsou hlubší než 500 metrů. Jsou to kanál v Faerské mělčině (850 metrů), některá místa Islandsko-faerského hřbetu (600 metrů), Wyvillův-Thomsonův hřbet (620 metrů) a mezi Grónskem a Islandem Dánský průliv (850 metrů). Ale i tam je hloubka 850 metrů vysoko nad dosahem hlubinné vody Norského moře, která tak nemá výměnu vody se zbytkem Atlantiku. Zde teče studená, hustá voda, bývalá teplá voda Golfského proudu, která klesla do hlubin z Norského a Grónského moře voda zpět do Atlantiku. Přes kanál v faerské mělčině teče 1,9 sverdrupů vody zpět do Atlantiku, v různých místech Islandsko-faerského hřbetu teče 1,1 sverdrupů vody, přes Wyvillův-Thomsonův hřbet dalším 0,1 sverdrupů vody. Při turbulencích, které vznikají, když hlubinná voda za Grónsko-skotským hřbetem padá do hlubin Atlantiku a slévá se s okolní vodou oceánu a tvoří hlubinnou vodu severního Atlantiku, vzniká hlubinný severoatlantický proud, jeden z nejdůležitějších mořských proudů, které udržují termohalinního výměníku v chodu a hluboký oceán zásobují kyslíkem.\n\nJako pumpa termohalinního výměníku má Norské moře důležitou roli pro celosvětové klima. Norské moře je cílem mnoha výzkumných projektů. Regionální klima se velmi liší od klimatu na stejné zeměpisné šířce jinde. Nejen na pobřeží moře a v jeho dosahu je průměrná teplota o 10 stupňů Celsia vyšší než jinde na stejné zeměpisné šířce, ale jsou také rozdíly v dlouhodobých průměrných teplotách. Teplota v letech 1920 až 1960 ležela celosvětově nad dlouhodobým průměrem, zatímco v Norském moři průměrná teplota klesla. Také se zřetelně snížila četnost bouří. Ve 120 letech, kdy existuje přesné měření teplot, byl od roku 1880 do roku 1910 častý výskyt bouří. Jejich četnost poté až do roku 1960 zřetelně polevila. Od té doby je výskyt bouří opět na úrovni let 1880 až 1910.\n\nV protikladu ke Grónskému moři (a jiným mořím Arktidy) Norské moře nikdy nezamrzá. V zimních měsících je to důležitým faktorem arktického klimatu, kdy velmi chladný vzduch se dostává nad Norské moře a ve větším měřítku vzniká konvekce. V severní části Norského moře probíhá izoterma 10 stupňů Celsia, na jihu má nejteplejší letní měsíc průměrnou teplotu 10 stupňů Celsia a často bývá považován za jižní hranici Arktidy. V zimních měsících má většinou Norské moře nejnižší tlak vzduchu v celé Arktidě a je místem vzniku oblastí nízkého tlaku, islandské tlakové níže, zčásti zde vznikají polární bouře se závažnými následky na pobřeží severozápadní Evropy.\n\nNorské moře tvoří přechod mezi boreálními a arktickými podmínkami, v Norském moři se vyskytují živočichové obou klimatických pásem. Jižní hranice leží v oblasti Nordkappu, Islandu a ve středu Norského moře, zatímco severní hranice boreálních druhů je na hranici Norského a Grónského moře, případně Norského, Barentsova a Karského moře. Některé, jako mlž hřebenatka islandská (\"Chlamys islandica\") nebo ryba huňáček severní (\"Mallotus villosus\"), jsou specializováni na prostor mezi Atlantikem a Arktidou.\n\nŽivot se v Norském moři koncentruje, podobně jako v jiných mořích, do horních vrstev vody. Odhady pro celý severní Atlantik říkají, že jen 2 procenta produkce biomasy se odehrává v hloubkách pod 1000 metrů a 1,2 procenta na dně moře.\nKvetení rostlinného planktonu, charakterizované maximální koncentrací chlorofylu, probíhá v průměru okolo 20. května, s tím, že se posouvá od jihu k severu v období od poloviny dubna a poloviny června. Dominující rostlinný plankton tvoří rozsivky, z nichž hrají důležitou roli především druhy \"Thalassiosira\" a \"Chaetoceros\". Po jarním kvetení tvoří nejvýznamnější druh mořské řasy \"Phaeocystis pouchetii\". Vzniklý rostlinný plankton je velice důležitý pro celý ekosystém, jelikož se jím živí další mořští živočichové. Nejvíce biomasy ze zooplanktonu vyprodukují klanonožci \"Calanus finmarchicus\" a \"Calanus hyperboreus\", přičemž \"Calanus finmarchicus\" je zhruba čtyřikrát četnější než \"Calanus hyperboreus\", a vyskytuje se především v atlantických vodách, zatímco \"Calanus hyperboreus\" je početnější ve vodách arktických. Oba zmíněné druhy klanonožců jsou hlavní potravní složkou mnoha ryb či větších dravých korýšů, z nichž největší podíl na biomase tvoří tzv. kril. Produkce planktonu však v jednotlivých letech silně kolísá. V roce 1995 produkoval \"Calanus finmarchicus\" 28 g/m² sušiny, o dva roky později 8 g/m². Stav ryb, pro které je \"Calanus finmarchicus\" obživou, kolísá v uvedených letech ve stejném poměru.\n\nNejdůležitějšími druhy krilu v Norském moři jsou korýši \"Meganyctiphanes norvegica\", \"Thysanoessa inermis\" a \"Thysanoessa longicaudata\". Dalšími důležitými druhy zooplanktonu jsou různonožci ze skupiny Hyperiidea. V protikladu ke Grónskému moři jsou silně zastoupeny kalcifikující řasy ze skupin Coccolithophorales a Globigerinida. Z živočichů žijících na dně moře hrají u souostroví Špicberky a na euroasijském kontinentálním šelfu Barentsova moře v potravě ryb důležitou roli chladnovodní krevety, především pro tresky. Jejich nejčastější výskyt je v hloubkách mezi 200 a 300 metry. Zvláštností jsou v Norském moři korálové útesy chladnomilného korálu turbinatky větvené (\"Lophelia pertusa\"). Chladnomilné korály jsou rozšířené v okrajových zónách severního Atlantiku, nikde se ale nevyskytují v takovém množství jako na norském kontinentálním svahu. Tvoří důležitou složku životního prostředí různých druhů ryb. Také různé druhy rohovitek (další skupiny korálů) tvoří celé podmořské lesy. Korálové útesy však začínají být v ohrožení, protože je ničí moderní vlečné sítě pro lov ryb tažené po dně moře.\n\nVody Norského moře u pobřeží Norska jsou jedním z nejdůležitějších trdlišť sledě v severním Atlantiku, líhnutí zde probíhá v březnu. Larvy sleďů stoupají k povrchu moře a jsou pobřežními proudy přenášeny směrem k severu. Menší díl populace sledě zůstává v pobřežních fjordech a u pobřeží Norska, větší díl tráví letní měsíce v Barentsově moři, kde se živí planktonem bohatým na živiny. S dosažením pohlavní dospělosti se sledi vrací zpět do Norského moře. Početnost sleďů v průběhu let silně kolísá. S nástupem mírnějšího klimatu po roce 1920 byl zaznamenán vzestup jejich stavu, až kolem roku 1970 jejich populace zkolabovaly, protože byly zdecimovány nadměrným rybolovem. Biomasa vylíhnutých sleďů klesla z 11 miliónů tun v roce 1956 prakticky na nulu v roce 1970. Zbylé ryby se vyhýbaly otevřenému moři a pohybovaly se z jednoho velkého fjordu jen do pobřežních vod Norska. Výpadek nejdůležitějšího požírače planktonu a zároveň nejdůležitějšího zdroje potravy měl vážné následky pro ekosystém Norského a Barentsova moře.\nOd té doby platí přísnější předpisy na ochranu životního prostředí a spolu se zvýšením teplot moře populace sledě od roku 1987 opět stoupá. Od roku 1990 se sleď opět vyskytuje ve větším množství na otevřeném moři, od roku 2004 existují opět hejna, která přezimovávají v Norském moři. Návrat sledě pokračoval přes decimování populací tresky obecné a huňáčka severního. Přestože huňáček severní ztratil s vymizením sledě potravního konkurenta, zvýšení teploty moře v 80. letech 20. století vedlo k jeho zmizení z Norského moře. Za prvé změnou životního prostředí se snížila produkce zooplanktonu, za druhé se znovu vyskytovaly mladé populace sleďů, které mladým populacím huňáčka severního sežraly všechen zooplankton, a to vedlo ke zkolabování populace huňáčka. Ve stejné době rostly větší exempláře tak rychle, že veškerá starší populace padla za oběť rybolovu. Z tohoto důvodu vymizením huňáčka severního zmizela potrava tresky obecné. Tím vypadl huňáček severní jako potrava tresek a sledi byli ještě příliš malí, aby jej jako potrava tresek mohli nahradit. U tresek se vyvinul silný sklon ke kanibalismu, zbytek padl za oběť tuleňům a mořským ptákům, kteří také trpěli zmizením huňáčka severního. Tím došlo v krátké době k snížení populace tresky na zlomek původního stavu.\n\nProspěch z extrémního snížení stavu sledě měla treska modravá (\"Micromesistius poutassou\"), která je v současné době v Norském moři největším požíračem planktonu, a huňáček severní. Treska modravá se tře západně od Britských ostrovů. Mořské proudy nesou larvy ryb do Norského moře a dospělí jedinci tam také plavou, aby využili v Norském moři bohatou nabídku potravy. Mladí jedinci ryb tráví léto a další měsíce až do února na norském pobřeží, aby se vrátili do vod západně od Skotska.\n\nNorsko-arktická treska obecná je rozšířena v Barentsově moři a ve vodách okolo souostroví Špicberky. Ve zbývajícím Norském moři dochází pouze k jejímu rozmnožování, trdliště leží u pobřeží Lofotských ostrovů, larvy se nechávají nést mořskými proudy zpět do Barentsova moře a ke Špickerkům. Další druhy ryb, které pobřeží Norského moře využívají jako trdliště, je treska skvrnitá (\"Melanogrammus aeglefinus\") a treska tmavá (\"Pollachius virens\"). Komerčně se využívají velká hejna makrel, které mají též trdliště západně od Britských ostrovů a v Norském moři nacházejí zdroj obživy. V korálových útesech Norského moře žijí různé druhy ryb rodu \"Sebastes\", z nichž nejznámější je okouník mořský (\"S. marinus\").\n\nZ velryb se v Norském moři vyskytují ve větším množství plejtvák malý, keporkakové, plejtvák sejval a kosatka dravá. U norského pobřeží se vyskytuje delfín bělonosý. Plejtváci jsou po staletích lovu větších druhů velryb s převahou nejpočetnějším druhem velryb v Norském moři. Kromě kosatky jsou ostatní druhy cestovatelé, kteří připlouvají v letních měsících, aby využily potravních možností Norského moře. Kosatky jsou naproti tomu vázané na hejna sleďů v Norském moři a sledují je do jejich zimovišť. Plejtváci jsou dodnes v Norsku a na Islandu loveni. Jejich celková populace se odhaduje na 110 tisíc jedinců v severním Atlantiku, přičemž Norsko ročně povolí ulovit zhruba tisíc jedinců. V dřívějších dobách se velryby zpracovávaly na rybí tuk, v současnosti se konzumuje velrybí maso.\n\nVelryba grónská, která patřila k největším požíračům planktonu v Norském moři, kvůli intenzívnímu velrybářství v 19. století z moře zmizela a je považována v severním Atlantiku za vyhynulou. Totéž se dá říci o plejtváku obrovském, jenž byl velice četný mezi ostrovem Jan Mayen a souostrovím Špicberky. V dnešní době žije v severním Atlantiku sotva několik exemplářů. Ve vzácných případech lze v Norském moři spatřit vorvaňovce anarnaka. Další druhy zvířat, které žijí v Norském moři a živí se rybami, jsou tuleň (čepcol hřebenatý, tuleň grónský) a krakatice \"Gonatus fabricii\".\n\nOkolo Faerských ostrovů se vyskytuje delfín skákavý, sviňucha obecná, kulohlavec černý a kulohlavec Sieboldův. Tyto druhy kytovců jsou loveny při tradičním lovu \"grindadráp\".\n\nDůležitými vodními ptáky v Norském moři jsou papuchalk bělobradý, racek tříprstý a alkoun úzkozobý. Papuchalk a alkoun byli těžce postiženi kolapsem populace sledě. Papuchalkové na Lofotech neměli potravní alternativu k mladým sleďům, po mnoho následujících let tak neměli žádná mláďata a v dalších letech nepřežilo okolo 50 procent vylíhnutých mláďat.\n\nVelká část Norského moře je nárokována Norskem a dalšími pobřežními státy, Islandem a okolo Faerských ostrovů Dánskem, jako výlučná ekonomická zóna. Norsko od roku 2004 nárokuje dvanáctimílovou zónu jako teritoriální vody. Od roku 1976 nárokuje Norsko 200 mílovou výlučnou ekonomickou zónu, a díky ostrovu Jan Mayen a souostroví Špicberky tak jihovýchodní, severovýchodní a severozápadní část moře. Jihozápadní část moře leží v dosahu Islandu a Faerských ostrovů. Pro lov sleďů přiděluje jednotlivým zemích pevné kvóty Komise pro rybolov v severovýchodním Atlantiku (NEAFC). Důvodem je ochrana populace sledě. V poslední době komise přiděluje kvóty i pro ostatní druhy ryb.\n\nMimo přímé následky rybolovu a velrybářství ovlivňuje člověk životní prostředí Norského moře i nepřímo. I když je Norské moře celkově v dobré kondici, je jeho ekosystém vystaven nejen klimatickému stresu, ale je také obětí znečištění. Do Norského moře se dostávají radioaktivní látky, které sem nesou mořské proudy od evropských břehů. Velkou roli zde hraje britský jaderný komplex Sellafield; celkově je britský jaderný průmysl největším jednotlivým zdrojem škodlivin plynoucích do Norského moře. V Norsku a v jeho pobřežních vodách ohrožují moře emise ropného průmyslu, únik škodlivin při těžbě ropy v moři. Britské námořnictvo po dvou světových válkách potopilo v moři neznámé množství munice a bojových chemických látek, přičemž menší část skončila i v Norském moři. V ochraně životního prostředí spadá Norské moře především pod OSPAR, \"Konvenci pro ochranu mořského životního prostředí v severovýchodním Atlantiku\".\n\nNa lov tresek zavedly Norsko a Rusko po ustavení 200mílového výlučného hospodářského pásma v Norském a Barentsově moři kvóty. Přestože se detailně určují kvóty ryb na každou jednotlivou rybářskou loď, stavy tresek se stále snižují.\n\nRybolov se v oblasti Lofot provozuje již po několik staletí. Neúrodné a vzdálené ostrovy mají ve svých pobřežních vodách jednu z nejbohatších oblastí rybolovu v Evropě. Tresky z velké části Atlantiku připlouvají v zimě do pobřežních vod Lofotských ostrovů, aby se zde třely. Rybáři je lovili vlasci a do sítí, sušená treska byla do konce 19. století hlavní exportním produktem Norska a nejdůležitějším hospodářským odvětvím severního Norska. Jeden ze zdrojů popisuje v roce 1879 ostrovy:\n\nKvůli početným mořským proudům a velkému množství bouří zde byl rybolov velice nebezpečný. Podle odhadů třetina rybářů našla smrt na moři za větrného dne, jako bylo „smrtelné pondělí“ v roce 1821, kdy zemřelo na moři během jednoho dne několik stovek rybářů.\nVelice důležitou roli hrálo velrybářství. Angličan Stephen Bennet začal na Medvědím ostrově decimovat velká stáda mrože ledního. V dalších letech potkávali objevitelé z britské Moskevské společnosti, která původně hledala mořskou cestu severozápadní pasáží, stále ve vodách Norského moře velké skupiny velryb. Ostrov Jan Mayen se stal v 17. století nejdůležitějším výchozím bodem v Norském a Grónském moři pro holandské lovce velryb.\n\nLovila se především velryba grónská, které se podle odhadů na počátku 16. století vodách mezi ostrovem Jan Mayen a Špicberky nacházelo 25 000 kusů. V těchto vodách kromě Holanďanů lovili Dánové a velrybáři z hansovního města Hamburk, později dominovali Britové, a konečně v 19. století se velrybářským národem stali Norové.\n\nV období 1615–1820 se okolí ostrova Jan Mayen, Špicberky, okolí Medvědího ostrova a Grónska stalo největším lovištěm velryb na světě. Počátkem 20. století byly stavy velryb tak nízké, že se jejich komerční lov vyplatil již jen v okolí souostroví Špicberky. V roce 1903 uskutečnil Christen Christensen do vod jeho okolí výpravu na plejtváky obrovské, ale do roku 1912 se jejich stavy snížily natolik, že se komerční lov již dále nevyplatil.\nS rozvojem techniky se počet velrybářů snižoval, ale počet ulovených velryb zůstal stejný nebo se zvyšoval. Za 40 let mezi lety 1864 až 1904 ulovili jen norští velrybáři 40 000 velryb. V první řadě se jednalo o plejtvákovité, lovili se především kvůli tuku. Norové, později i Švédové – především Svend Foyn – vyvinuli metody lovu velryb, které se později staly standardem pro moderní velrybářství a velmi vážně ohrozily stavy velryb. Dělo pro vystřelování harpun s explozívní hlavicí mělo světovou premiéru v Norském moři, stejně jako loď pro průmyslové zpracování ryb, nádrž na olej, která nahradila jednotlivé sudy, i vaření velrybího tuku v tlakovém hrnci na palubě lodi.\n\nNorské moře je pro rybáře velmi lákavým místem. Skýtá řadu výhod jako je např. \"nepřetržité\" světlo v letních měsících, které umožňuje dlouhé chvíle na rybách nebo velmi snadný a srozumitelný rybářský řád. Při rybaření na moři v Norsku nepotřebují rybáři žádné povolenky jako je tomu v České republice. U rybaření na řece a jezerech je již tomu jinak. Je potřeba si zakoupit rybářský lístek, který stojí 240 NOK a dá se pořídit na poště, v bankách nebo na benzínkách.\n\nMezi oblíbené rybářské oblasti patří Jezera Randsfjorden a Stora Lee, Hedmark, Lierne, Lofoty, Soroya nebo Langesund.\n\nNorské moře leželo po mnoho staletí na okraji známého světa. Bylo proto obestřeno legendami. V moři se má zdržovat obří hlavonožec kraken a potápět celé lodě. Ještě Encyclopaedia Metropolitana z roku 1845 v několikastránkovém příspěvku od Erika Pontoppidana píše o největší obludě, jež se vyskytuje v moři. Popis zní: „Obluda má průměr několika anglických mil, má rohy a může loď bez jakékoliv námahy stáhnout do mořských hlubin.“ Legenda má pravděpodobně původ v historickém díle Olause Magnuse \"Historia de gentibus septentrionalibus\" z roku 1539, kde je popis krakena a strašlivého mořského hada, jakož i obřího víru malstrómu.\n\nMezi Lofotskými ostrovy Moskenesøy a Værøy se objevuje silný mořský vír moskenstraumen, který do evropských dějin vešel jako malstróm a dal jméno celému druhu vírů. Byl jmenován již v Eddě a stával se motivem pro malíře a básníky od Edgara Allana Poea až po moderní autory komiksů. Ve \"Dvaceti tisících mílích pod mořem\" o malstrómu napsal Jules Verne:\n\nI když je uvedený románový popis značnou nadsázkou, malstróm u Lofotských ostrovů skutečně vzniká díky specifickým vlastnostem přílivu a odlivu a zvláštní topografii mořského dna. Je jedním z největších mořských vírů svého druhu. Na rozdíl od ostatních vírů nevzniká v průlivu či zátoce, ale na otevřeném moři. Má průměr 40 až 50 metrů a může ohrozit malé rybářské lodě, které na přelomu středověku a novověku vyplouvaly na moře. Vír přitahuje malá mořská zvířata, za nimiž se stahují tresky, které se jimi živí, za nimi zas k malstrómu připlouvají rybářské lodě.\n\nMalstróm se stal slavným i díky stejnojmenné básni Alfreda Tennysona, hraje roli v \"Bílé velrybě\" Hermana Melvilla a je po něm pojmenována horská dráha v Disneyparku.\n\nNa ryby bohaté pobřeží severního Norska bylo osídlené již dříve, než vznikly první písemné prameny. Obyvatelé pobřeží byli dobří námořníci a za časů Vikingů osídlili Island a Grónsko a využívali trasy ležící západně od Norského moře při svých plavbách Atlantikem. Osady na Islandu a v Grónsku ležely převážně na teplejším západním pobřeží ostrovů. První spolehlivější mapa severní Evropy \"Carta marina\" z roku 1539 zobrazuje Norské moře jen jako pobřeží a nezobrazuje nic severně od Nordkappu. Norské moře mimo pobřeží se na mapy dostalo v 17. století: v první řadě jako část tedy hledané severovýchodní pasáže, dále jako bohaté loviště velryb.\n\nJan Mayen byl objeven roku 1607 a v následujících desetiletích se z něj stala důležitá základna\nholandských velrybářů. Holanďan Willem Barents objevil Špicberky a Medvědí ostrov. Špicberky byly po staletí základnou ruských lovců mrožů. Ostrovy na okraji Norského moře byly rychle rozděleny mezi sféry vlivu pobřežních států. V době vrcholícího lovu velryb bylo v okolí souostroví Špicberky 300 rybářských lodí ročně s dvanáctitisícovou posádkou, z nichž se v přístavech vždy nacházela současně velmi jen malá část lodí. Později přibyli k velrybářům námořníci hledající severovýchodní a severozápadní pasáž a polární expedice. První měření hloubky Norského moře uskutečnil v roce 1773 Constatine Phips na palubě lodi HMS \"Racehorse\" během své polární expedice a naměřil hloubku 683 fathomů (1249 metrů).\n\nV pozdním 19. století začal v Norském moři oceánografický průzkum. Pokles stavů tresek a sleďů u lofotského pobřeží donutil norskou vládu vyslat expedice s měřícími přístroji. Zoolog Georg Ossian Sars a meteorolog Henrik Mohn přesvědčili norské ministerstvo vnitřních věcí v roce 1874, že neexistují poznatky o Norském moři mimo norské pobřeží a že poznatky musí být získány; příkladem jim byl Angličan Charles Wyville Thomson. Léta roků 1876 až 1878 strávili na lodi \"Vøringen\" v prostoru Norského moře.\nVýsledky expedic shrnul Mohn v publikaci \"Proudy Norského moře\", kde poprvé představil dynamický model mořských proudů, do kterých zahrnul vítr, rozdíly tlaku vzduchu, teplotu moře a salinitu. Poprvé tak byla zveřejněna podložená zpráva o proudech v Norském moři.\n\nPobřeží Norského moře je řídce osídlené, pobřeží Severního ledového oceánu a jeho okrajová moře neměla až do 20. století prakticky žádné osídlení. Lodní doprava existovala po mnoho staletí jen pro rybářství či velrybářství nebo spojovala místa při pobřeží. Moře bylo nejdůležitější norskou spojnicí míst na pobřeží, lodní doprava však byla velice řídká. Na trasách podél pobřeží existuje již od konce 19. století lodní spojení mezi hustě zalidněným jižním Norskem a pobřežím severního Norska, kde vykonává přepravu osob a zboží minimálně jedna loď denně. Na významu nabyla lodní trasa Norským mořem vybudováním ruského, případně sovětského vojenského námořnictva v Barentsově moři i pro lepší spojení tamějších přístavů se světem. Cesta Norským mořem je mnohem hůře kontrolovatelná ostatními námořními mocnostmi než ostatní námořní spojení Ruska či Sovětského svazu k Atlantiku (Severní moře – Skagerrak – Kattegat – Baltské moře nebo Gibraltar – Středozemní moře – Bospor – Černé moře).\n\nNorské moře tvoří přímé spojení ruských přístavů (Murmansk, Archangelsk a Kandalakša) se severním Atlantikem, které nikdy nezamrzá. Toto nabylo na významu ve 20. století, kdy přístavy v Baltském a Černém moři byly odříznuty od zbytku Ruska a cesty mimo Rusko neexistovaly. Vojensky důležité se staly za 2. světové války, kdy konvoje z USA využívaly toto spojení. Z USA vyplulo 811 lodí, z toho 720 doplulo do ruských přístavů. Hmotnost zboží byla 4 milióny tun, bylo dodáno 5000 tanků a 7000 letadel. Spojenci ztratili v při konvojích 18 válečných a 89 obchodních lodí, německé námořnictvo ztratilo bitevní křižník \"Scharnhorst\", tři křižníky, 38 ponorek a mnoho letadel.\nV létě pluly konvoje Grónským mořem, v zimě je donutilo zalednění plout blíže k norskému pobřeží. Nejdůležitější boje německého námořnictva proti těmto konvojům, především operace Rosselsprung v červnu 1942, bitva v Barentsově moři v prosinci 1942 a námořní bitva u Nordkappu v prosinci 1943, se uskutečnily na hranicích Barentsova a Norského moře a poblíž Nordkappu.\n\nNa počátku studené války byly vztahy mezi státy východního a západního bloku na bodu mrazu, pozornost světa byla upřena především na střední Evropu. Norsko, především jeho východní část, se stalo prostorem pro špionážní a kontrolní akce.\n\nKdyž Sovětský svaz začal v šedesátých a sedmdesátých letech dvacátého století budovat severní flotilu, která se stala největší ze čtyř sovětských flotil, začalo Norské moře hrát důležitější strategickou roli. V Norském moři se nepřetržitě zdržovaly velké flotily Sovětského svazu a NATO, ve strategickém plánování obou bloků hrálo Norské moře důležitou roli. Velké námořní manévry severní a baltské flotily daly Norskému moři u části armády pojmenování \"Mare soveticum\". Jednak tudy vedla cesta sovětských lodí do Atlantiku a tím směrem k USA, dále měla značná část sovětské flotily základnu v Murmansku, kousek za hranicemi Norského moře. Aby Sovětský svaz mohl chránit svoji flotilu, bylo nutné, aby byl schopen bránit Norské moře.\n\nV padesátých letech NATO plánovalo útok na Murmansk a zničení sovětských ponorek, v dalších desetiletích byla strategie opatrnější. Hlavní důraz se kladl na prostor mezi Velkou Británií a Islandem, dále mezi Islandem a Grónskem. V 80. letech 20. století bylo Norské moře na přední linii obrany, bylo v něm přítomno mnoho vojenských lodí a mělo být východiskem k útoku na sovětské přístavy v Barentsově moři. I v době uvolňování napětí mezi bloky bylo Norské moře svědkem mnoha „her na kočku a myš“ mezi sovětskými letadly a letadly NATO, mezi loděmi a především mezi ponorkami obou námořních mocností.\nPozůstatkem studené války v Norském moři je jaderná ponorka K-278 Komsomolec, která se potopila v roce 1989 180 km jihozápadně od Medvědího ostrova. Do okolí unikla z vraku radioaktivita, což by mohlo způsobit značné škody na životním prostředí Norského moře.\nNorské moře je součástí severovýchodní pasáže ze středoevropských přístavů do Asie. Lodní cesta mezi Evropou a Asií (Rotterdam – Tokio) přes Suezský průplav měří 21 100 km, cesta severovýchodní pasáží 14 100 km je tedy zřetelně kratší. Severovýchodní a severozápadní pasáž byly v roce 2008 poprvé současně bez ledu.\n\nV budoucnosti bude pravděpodobně Rusko těžit ropu a zemní plyn v pobřežních vodách Severního ledového oceánu a část ropy přepravovat do Evropy a Ameriky tankery. V roce 2002 proplulo Norským mořem 166 ruských tankerů, v roce 2015 jich má být 615 a mají mít třikrát větší objem.\n\nNejdůležitějším produktem Norského moře nejsou v současné době ryby, ale ropa a především zemní plyn. Naleziště v Norském moři nejsou dosud zcela prozkoumána a otevřena, jsou považována za velice vydatná a mohla by produkovat zemní plyn po několik desetiletí. Protože Norsko má ze Severního moře bohaté zkušenosti s těžbou ropy a zemního plynu i s jejich úpravou, nebyly žádné politické problémy, když bylo v roce 1993 v Norském moři otevřeno první ropné pole. V roce 2001 následovalo otevření naleziště zemního plynu Huldra na hranicích se Severním mořem, jednoho z největších těžních zařízení v Norském moři.\n\nTěžba zemního plynu v Norském moři naráží na technické problémy, především na špatné počasí a mnohem větší hloubku moře než v Severním moři. Těžba plynu do hloubky 500 metrů je dobře prozkoumána, vrty ve větší hloubce jsou teprve v počáteční fázi. Vrty v hloubkách více než půl kilometru se uskutečňují teprve od roku 1995, komerčně se využívá jen málo polí zemního plynu z velkých hloubek moře. Nejdůležitějším ložiskem zemního plynu je v současné době Ormen Lange, v provozu je od roku 2007. Dle odhadů obsahuje 1,4×10¹³ kubických stop zemního plynu. Po nalezišti Troll by se mohlo stát nejdůležitějším norským polem zemního plynu. Je plynovodem Lengeled, v současnosti nejdelším podmořským plynovodem na světě, napojeno na naleziště Sleipnir v Severním moři, a tím na plynovody do přímořských států Severního moře. Další naleziště zemního plynu jsou v přípravné fázi. Zvláštní výzvu představuje pole Kristin, ve kterém je tlak plynu prakticky stejný jako tlak, při kterém se tříští okolní horniny, což vede ke zpožďování zahájení těžby a k technickým problémům.\n\n"}
{"id": "50068", "url": "https://cs.wikipedia.org/wiki?curid=50068", "title": "Asuánská přehrada", "text": "Asuánská přehrada\n\nAsuánská přehrada je pojmenování dvou přehrad na Nilu v Egyptě:\n"}
{"id": "50069", "url": "https://cs.wikipedia.org/wiki?curid=50069", "title": "Grand Prix Brazílie 1985", "text": "Grand Prix Brazílie 1985\n\n\n\n\n\n\nPohár konstruktérů:\n"}
{"id": "50070", "url": "https://cs.wikipedia.org/wiki?curid=50070", "title": "Marek Židlický", "text": "Marek Židlický\n\nMarek Židlický (* 3. února 1977, Most) je bývalý český hokejový obránce.\n\nS profesionální kariérou začínal v Kladně. V roce 1999 přestoupil do IFK Helsinky. V roce 2001 byl draftován týmem NHL New York Rangers. Byl však vyměněn ještě předtím, než stihl odehrát jediný zápas, do týmu Nashville Predators. Ve své premiérové sezóně v NHL (2003/2004) si připsal 53 bodů za 14 gólů a 39 asistencí a stal se nejlepším obráncem klubu. Následující sezónu strávil kvůli výluce NHL opět v IFK Helsinky, poté se vrátil do Nashvillu. Od roku 2008 působil v Minnesotě Wild, odkud byl by roce 2011 vyměněn do New Jersey Devils, kde hrál do roku 2015 (vyjma části sezóny 2012/2013, kdy kvůli výluce pomáhal kladenskému týmu). Během ročníku 2014/2015 přestoupil z New Jersey do Detroitu Red Wings. Po této sezóně se stal hráčem New York Islanders, kde odehrál svůj poslední ročník.\n\nMarek Židlický patřil v letech 2004–2014 k základním pilířům českého hokejového týmu a pomohl vybojovat zlatou medaili na MS 2005.\n\nJe ženatý a má syna Adama.\n\n\n\nPremiéra v reprezentaci: 11. dubna 1999, Česká republika – Slovensko, Liptovský Mikuláš.\n\n"}
{"id": "50075", "url": "https://cs.wikipedia.org/wiki?curid=50075", "title": "Žralok bílý", "text": "Žralok bílý\n\nŽralok bílý (\"Carcharodon carcharias\") či velký bílý žralok, dříve často nazývaný žralok lidožravý, je žralok z čeledi lamnovitých vyskytující se většinou v pobřežních vodách. Dosahuje maximální délky okolo 7 metrů a hmotnosti i více než 3 tun. Pohlavně dospělý bývá až po 26 letech a dožívá se i více než 70 let, což z něj činí jednu z nejdéle žijících chrupavčitých paryb. Patří k nejrychlejším žralokům, může nakrátko zrychlit až na 56 km/h. Je považován za člověku velmi nebezpečného predátora, neboť je zodpovědný za nejvíce nevyprovokovaných útoků na lidi mezi všemi žraloky a jako takový byl dlouhodobě systematicky huben námořníky a rybáři. Jeho pronásledování ještě zesílilo po uvedení úspěšného filmu \"Čelisti\". Ve skutečnosti tito žraloci člověka systematicky neloví, smrtelných útoků bývá v průměru jen 1,5 ročně. Živí se především mořskými rybami a savci (zvláště ploutvonožci), v menší míře i plazy a ptáky. Jeho jediným predátorem mimo člověka je kosatka dravá. Podle kritérií IUCN je veden jako zranitelný druh, který může v brzké době čelit hrozbě vyhubení.\n\nV roce 1758 dal Carl Linné velkému bílému žralokovi první vědecké pojmenování \"Squalus carcharias\". Později změnil zoolog Andrew Smith rodové jméno na \"Carcharodon\", což pochází z řečtiny a znamená „roztřepený zub“.\n\nJako druh se velký bílý žralok objevuje ve středním miocénu. Nejstarší známý fosilní nález je přibližně 16 mil. let starý, stáří druhu pak bude o něco vyšší. Fylogeneze je však poněkud nejasná a je předmětem sporů. Původně se předpokládalo, že spolu s obřím druhem \"Carcharodon megalodon\" sdíleli společného předka. Jejich zuby jsou tvarově podobné, ale megalodon dosahoval podstatně větších rozměrů (až 17–18 m a 59 tun) než velký bílý. Navzdory rozdílným rozměrům jsou řazeni do stejného rodu. Nová hypotéza nicméně tvrdí, že jsou příbuzní jen vzdáleně s tím, že pouze patří do stejné čeledi Lamnidae. Velmi blízkým příbuzným velkého bílého byl archaický žralok mako \"Isurus hastalis\". Tuto teorii se zdá podporovat nález 222 zubů a 45 obratlů přechodného druhu \"Carcharodon hubbelli\" v roce 1988 a následná publikace výsledků výzkumu v roce 2012. Další hypotéza řadí megalodona do rodu \"Carcharocles\", kam jsou řazeni další velkozubí žraloci jako např. \"Otodus obliquus\".\n\nZe současných druhů má bílý žralok nejblíže k žralokovi mako (\"Isurus oxyrinchus\"), žralokovi východnímu (\"Isurus paucus\"), žralokovi sleďovému (\"Lamna nasus\") a žralokovi tichooceánskému (\"Lamna ditropis\").\n\nVelký bílý žralok žije téměř ve všech pobřežních vodách rozličných oceánů a moří, kde se teplota vody pohybuje mezi 12 °C až 24 °C. Vyšší výskyt druhu je při pobřeží severovýchodu USA a Kalifornie, Jižní Afriky, jižní Austrálie, Japonska, některých ostrovů Oceánie, Chile a Středomoří. Zřejmě nejvyšší koncentrace je poblíže ostrova Dyer nedaleko Kapského města v Jižní Africe, kde se také provádí většina výzkumů.\n\nBílý žralok je považován za epipelagickou parybu, což znamená, že většinu svého života se pohybuje v hloubkách do 200 m. Žije tam, kde se vyskytuje jeho hlavní kořist, což jsou ploutvonožci, menší kytovci, jiní žraloci a velké ryby. Na otevřeném oceánu byli žraloci bílí zaznamenáni v hloubkách až 1 200 m a tato pozorování zahýbala obecně přijímaným předpokladem, že jde o pobřežní druh.\n\nNové studie potvrdily, že žralok bílý je schopen dlouhých migrací. Kalifornští jedinci se na asi 3 až 4 měsíce přesunují k Havajskému souostroví a pak plují zpět. Při cestě se pohybují pomalu a potápějí se do hloubek až 900 m. Podobně pendlují mnohé kusy mezi Austrálií a Jižní Afrikou. Jeden žralok takto urazil asi 20 000 km za méně než 9 měsíců. Důvody těchto přesunů neznáme, předpokládá se nicméně, že je to kvůli potravě či páření.\n\nŽralok bílý má zavalité kónické tělo. Ocasní ploutev je téměř symetrická, i když horní část je přeci jen větší než dolní. Prsní ploutve jsou poměrně velké a široké. Jejich barva je zespodu bílá s černými konci. Hřbetní ploutev má klasický trojúhelníkovitý tvar s mírným vykrojením v zadní části. Mezery mezi žábrami se v dolní části směrem k prsním ploutvím zužují. Oči jsou černé a jsou opatřeny mžurkou. Zbarvení kůže je na vrchu a bocích šedé s modrým nebo hnědým nádechem a je velmi zřetelně odděleno od bílé spodní části těla. Toto zbarvení dělá žraloka špatně viditelným zespodu (splývá se světlou hladinou) a seshora (splývá se dnem či tmavou modří hloubky) a rozbíjí jeho siluetu při pohledu z boku. Jako ostatní žraloci má i velký bílý řady jemně vroubkovaných trojúhelníkovitých zubů, které se často obměňují a nahrazují zuby vypadlé. Když se žralok zakousne, třese hlavou ze strany na stranu, čímž používá čelisti jako ozubenou pilu oddělující maso.\n\nSamci bílých žraloků dosahují pohlavní zralosti při velikosti 3,5–4 m, zatímco samice při délce 4,5–5 m. Dospělí jedinci bývají nejčastěji 4–5,4 m dlouzí a obvykle váží 680–1 100 kg. Samice jsou obecně větší než samci. Za největší změřenou a ověřenou velikost jsou považovány délka 6,4 m a hmotnost 3 324 kg. Ačkoliv se předpokládá, že žraloci dosahující délky okolo 7 m existují, maximální velikost je předmětem stálých sporů. Mnohé zprávy a údaje jsou jen hrubými odhady a spekulacemi, vzniklými za pochybných podmínek. Mezi parybami existují jen tři druhy, které dosahují větších rozměrů než bílý žralok. Jde o žraloka obrovského (\"Rhincodon typus\"), žraloka velikého (\"Cetorhinus maximus\") a mantu obrovskou (\"Manta birostris\"). První dva jsou delší i těžší, manta je pouze delší (tedy lépe řečeno širší). Všichni tito obři jsou mírumilovní a klidní tvorové, kteří se živí malými živočichy. Existuje množství záznamů o skutečně velkých exemplářích bílých žraloků. Po mnoho desetiletí držely oficiální rekordy žraloci velcí 11,1 m a 11,3 m. První byl chycen ve vodách jižní Austrálie poblíž Port Fairy v roce 1870, druhý při pobřeží Nového Brunšviku (Kanada) v roce 1930. Vědci postupem doby stále častěji zpochybňovali tyto údaje, neboť daleko převyšovaly veškerá další pozorování a měření. 11,3metrový exemplář byl pravděpodobně zaměněn za žraloka velikého, který se v příbřežních kanadských vodách vyskytuje poměrně často a vzhledově se velkému bílému poněkud podobá. Věrohodnost australského exempláře byla vyřešena v 70. letech 20. století, kdy J. E. Randall zkoumal jeho čelisti a podle nich odhadl délku žraloka na 5 metrů. K chybě došlo zřejmě při zápisu délky do záznamu v roce 1870. Podle Randalla měřil největší ověřený žralok 6 m a byl chycen u Ledge Point v západní Austrálii v roce 1987. V roce 1988 byla Davidem McKendrickem u Ostrova prince Edvarda v zálivu svatého Vavřince chycena samice dlouhá 6,1 m. Mnozí experti však považují za spolehlivý údaj o samici z Kuby z roku 1945, která měřila 6,4 m a vážila 3324 kg. Tento exemplář je nejčastěji považován za největší změřený kus žraloka bílého.\n\nExistuje mnoho dalších tvrzení, pozorování a zpráv, které hovoří o žralocích 6–7+ m dlouhých. Z těch věrohodnějších šlo především o žraloky chycené u Kangaroo Island u Austrálie a u pobřeží Malty. Shodou okolností byli oba odchyceni v dubnu 1987 a oba měřili přibližně 7 metrů (první 23 stopy, druhý 7,13 metru). Ačkoliv metody měření a způsoby ověření vyvolaly pochybnosti, zkoumání dokumentace a zbytků (1996), považují údaje za možné. Důkladná analýza všech dostupných zdrojů v případě maltského žraloka spíše hovoří pro délku zhruba 6–6,8 m.\n\nV 80. letech se ve False Bay u Jižní Afriky údajně několikrát objevil obrovský žralok, jenž získal přezdívku \"The Submarine\" (Ponorka). Podle odhadů měl přes 7 m, ale nepodařilo se ho odchytit a změřit. Je však velmi pravděpodobné, že existence tohoto žraloka je přetrvávající mýtus uvedený v život novináři v 70. letech 20. století a čas od času přiživovaný pseudodokumentárními filmy.\n\nV letech 2013–2016 byla u ostrova Guadalupe (západně od Kalifornského poloostrova) opakovaně nafilmována a vyfotografována obrovská samice nazvaná „Deep Blue“. Podle odhadů a nepřímých měření může dosahovat délky 6,5–7 metru. Její stáří je odhadováno na 50 let. Bílí žraloci nepřestávají růst ani po dosažení pohlavní zralosti, ačkoliv jejich růst se zpomalí. Nejstarší exempláře tak bývají zároveň největšími.\n\nMezi dravými žraloky je velký bílý největší, i když žralok tygří dosahuje jen o málo menších rozměrů. V průměru měří dospělí jedinci 3,25–4,25 m a váží přes 400 kg. Největší potvrzený žralok tygří měřil 5,5 metru a jeden neověřený jedinec dokonce 7,4 metru, při hmotnosti 3110 kg.\n\nVelký bílý žralok má podobně jako ostatní žraloci zvláštní smysl zvaný Lorenziniho ampule, které mu umožňují detekovat elektromagnetické pole, jenž vzniká pohybem živých zvířat. Bílý žralok dokáže rozpoznat napětí o velikosti půl miliardtiny voltu. Na krátkou vzdálenost tak dokáže rozpoznat i nepohybujícího se živočicha pouze na základě tlukotu srdce. Část ryb má podobný, ale méně rozvinutý smysl v podobě jejich postranní čáry. Aby mohl lépe lovit rychlou a hbitou kořist jako jsou například lachtani, vyvinula se u bílého žraloka schopnost udržovat tělesnou teplotu vyšší, než je teplota okolní vody. Má k tomu zvláštní adaptaci zvanou \"rete mirabile\" (úžasná síť), kdy je studenější tepenná krev v pletenci cév ohřívána teplejší žilní krví, která je zahřátá díky svalové činnosti. Tento mechanismus je schopen udržet některé části těla až o 14 °C teplejší než okolní prostředí, zatímco žábry a srdce zůstávají na úrovni teploty vody. Bílí žraloci se rovněž spoléhají na zásoby tuku a oleje ve svých játrech, které mu umožňují překonávat dlouhé vzdálenosti přes potravně chudé oblasti. Játra jim kromě toho pomáhají při potápění.\n\nSíla stisku čelistí bílého žraloka byla dlouho zahalena mýty a dohady. Nejnovější vědecké výzkumy se přiklánějí k tomu, že není tak velká, jak se myslelo. Tento predátor se nespoléhá v první řadě na sílu, ale především na pilovité zuby a pohyb hlavou ze strany na stranu, což mu umožňuje efektivně oddělovat maso od těla oběti. Vědecký experiment sice přišel v roce 2008 s výsledkem, že jedinec, který vážil 3324 kg, by mohl vyvinout sílu asi 18 000 N (cca 1 800 kg), což je značná hodnota, ale skutečné výsledky \"in natura\" k dispozici nemáme.\n\nChování a sociální struktura tohoto žraloka není dosud dobře prozkoumána. Při pobřeží Jižní Afriky je hierarchie dána velikostí, pohlavím a teritoriálností. Zjednodušeně lze říci, že větší jedinci mají převahu nad menšími, samice nad samci a rezidenti nad nově připluvšími. Čili velká místní samice bude mít jednoznačně navrch nad malým „přivandrovalým“ samcem. Při lovu se chovají většinou solitérně a konflikty se snaží urovnat rituálními pohyby a ukazováním své velikosti. Občas se navzájem pokoušou. Pokousaní jedinci se vyskytují často a tento způsob komunikace zřejmě patří k běžné vnitrodruhové sociální interakci.\n\nBílý žralok je jako jeden z mála žraloků znám tím, že vystrkuje hlavu nad hladinu a zkoumá různé objekty či svou potenciální kořist. Velcí bílí jsou obecně velmi zvědavá zvířata, kteří dokazují jistou „nadstandardní“ inteligenci a schopnost socializace. U Seal Islandu byli pozorováni jak připlouvají a odplouvají v klanech o počtu 2–6 jedinců. Není jasné, jestli jde o příbuzné, nicméně struktura je zřejmě podobná vlčím smečkám. Každý člen má určité postavení a klan je veden alfa jedincem. Tyto skupiny nebývají agresivní k jiným klanům.\n\nBílí žraloci jsou predátoři, kteří se živí rybami (především tuňáky), jinými žraloky, rejnoky, mořskými savci (kytovci, ploutvonožci, vydrami), mořskými želvami a ptáky. Výjimečně napadají i jinou kořist, jako jsou krokodýli. Analýza jejich žaludků ukázala, že na jejich jídelníčku se mohou ocitnout i žraloci velrybí, ačkoliv není jisté, zda jde o aktivní lov či pouhé mrchožroutství. Rovněž konzumují objekty, které nemohou strávit, ne však v takovém množství jako žraloci tygří. Mladí jedinci bílých žraloků útočí převážně na ryby, neboť jejich čelisti a zuby nejsou ještě tak mineralizované, aby mohli efektivně zdolávat větší živočichy. Hranicí je přibližně délka 3 metry, kterou když dosáhnou, začínají ve větší míře napadat mořské savce. Po dosažení délky 4 metrů se savci stávají jejich hlavní kořistí, ačkoliv jednotliví žraloci se mohou specializovat na různé živočichy. Celkově jsou potravními oportunisty, kteří využívají jakékoliv potenciální nabídky kořisti. Pokud však mají na výběr, přednost dostává potrava s vysokým obsahem tuku. Při jednom pokusu byly žralokům nabídnuty mrtvoly tuleně, prasete a ovce. I když ochutnal veškerou nabídku, ovci následně nekonzumoval.\n\nU pobřeží Kalifornie žraloci imobilizují rypouše severní (\"Mirounga angustirostris\") tím, že jim zasadí hluboký kousanec do zadní části těla a nechají oběť vykrvácet. Tato metoda je používaná hlavně vůči dospělým samcům rypoušů, kteří jsou obvykle mohutnější než žraloci (váží často mezi 1500–2000 kg) a jsou potenciálně nebezpečnými protivníky. Mnohem častěji nicméně napadají mladé jedince. Vyhlédnutá kořist je většinou napadána rychlým výpadem z hloubky. Tuleni obecní (\"Phoca vitulina\") bývají po útoku staženi pod hladinu až do okamžiku, kdy se přestanou bránit. Potom jsou zkonzumováni těsně pod hladinou. Lachtani kalifornští (\"Zalophus californianus\") jsou napadáni prudkým výpadem zespodu a kousnuti doprostřed těla.\n\nŽraloci napadají delfíny, plískavice a sviňuchy seshora, zezadu či zespodu, aby se vyhnuli detekci ze strany jejich echolokačního zařízení. Byly zaznamenané útoky na plískavice tmavé (\"Lagenorhynchus obscurus\"), plískavice šedé (\"Grampus griseus\"), delfíny (rody \"Tursiops\" a \"Sousa\"), sviňuchy obecné (\"Phocoena phocoena\") a sviňuchy běloploutvé (\"Phocoenoides dalli\"). Skupiny delfínů se někdy brání tím, že žraloky hromadně obtěžují. Velcí bílí napadají i další kytovce. V srpnu 1989 byl u pobřeží Kalifornie nalezen mladý samec kogie tuponosé (\"Kogia breviceps\") s vykousnutou ocasní ploutví. Loví také vorvaňovcovité, například vorvaňovce Stejnegerovy (\"Mesoplodon stejnegeri\") a vorvaňovce zobaté (\"Ziphius cavirostris\"). Mořským želvám se snaží prokousnout krunýře okolo ploutví. Největšími rybami, jenž jim padají za oběť, jsou měsíčníci svítiví (\"Mola mola\").\n\nU pobřeží Seal Islandu, nedaleko False Bay v Jižní Africe napadají místní žraloci především lachtany jihoafrické (\"Arctocephalus pusillus\"). Snaží se je zasáhnout při útoku zespodu vysokou rychlostí, přesahující 40 km/h. Pohybují se tak rychle, že při tom většinou vyletí z vody ať už s lachtanem v tlamě nebo bez něj. Pokud neuspějí při prvním přepadu, občas svou kořist pronásledují. Loví především ráno, zřejmě kvůli snížené viditelnosti. Nejúspěšnější jsou do dvou hodin po rozednění (55 %), pak úspěšnost klesne na 40 % a žraloci s lovem nejpozději dopoledne přestanou.\nMrtvoly velryb představují důležitou součást jídelníčku bílých žraloků. Odhaduje se, že 30 kg velrybího tuku dokáže zasytit 4,5 metru dlouhého žraloka na 1,5 měsíce. Mezi léty 2000–2010 bylo několikrát detailně pozorováno chování žraloků u velrybích zdechlin poblíž False Bay. Žraloci nalákaní zápachem rozkládající se mršiny nejprve ohryzávali ploutve a zkoumali mrtvolu pomalým obeplouváním. Poté pokusně kousali do různých částí až do objevení na tuk bohatých zón. Ty pak oddělovali pohybem hlavy ze strany na stranu, aniž by při tom zavírali mžurky. To dělají jen při útoku na živou kořist. Často potom vyvrhovali již spolknuté a zjevně málo výživné kousky masa z tlamy a okamžitě se vraceli pozřít více tuku. Po několika hodinách krmení se žraloci stávali letargickými a přesycenými do té míry, že ačkoliv se stále zakusovali, už nebyli schopni sousto od mršiny oddělit. Nakonec pomalu odplouvali do hloubky. Na mršině se živilo až osm jedinců naráz, přičemž nebyly patrné žádné stopy vzájemné agrese a to ani poté, co některý žralok omylem pokousal jiného. Menší jedinci obvykle plavali okolo a pojídali oddělené plavající zbytky. U velrybích mrtvol je možno zahlédnout ty největší kusy žraloků. Ti, zdá se, dávají přednost této výživné a přitom snadno dosažitelné kořisti před namáhavým lovem, který vyžaduje mrštnost a rychlost, jež oni díky své velikosti už zčásti ztratili. Zřejmě zde také hledají partnery na případné páření. Někdy se na velrybích mršinách živí spolu s nimi i tygří žraloci.\n\nO rozmnožování bílých žraloků nevíme téměř nic. Jisté důkazy nasvědčují tomu, že hodování na velkých mršinách může být spouštěčem následného páření. Dříve se předpokládalo, že žraloci dosahují pohlavní zralosti okolo 15. roku života, ale nejnovější výzkumy ukazují, že k tomu dochází podstatně později. Samci sexuálně dospívají v asi 26 a samice ve 33 letech. Maximální délka života byla původně odhadována na něco přes 30 let, ale studie Woods Hole Oceanographic Institution jí posunuly na více než 70 let. Samci zřejmě žijí déle a rostou pomaleji než samice. Tato zjištění ukazují mimo jiné i na zranitelnost tohoto druhu, jehož zástupci potřebují dlouhý život na to, aby se vůbec stihli rozmnožit.\n\nVelmi málo víme o chování při páření. Samci mají u břišních ploutví párový pohlavní orgán (\"clasper\"). Zřejmě musejí samici nějakým způsobem uchopit čelistmi, aby si jí mohli přidržet a pohlavní orgán zasunout. Velké dospělé samice mají na své hlavě a v blízkosti prsních ploutví stopy zubů jiných žraloků a vědci předpokládají, že jde právě o kousance samců uštědřené během páření. Nikdy nebyl spatřen porod, ale březí samice byly zkoumány a vyšetřovány. Žraloci jsou vejcoživorodí, což znamená, že se vajíčka vyvíjejí v děloze až do doby vyklubání mláděte. Doba březosti trvá zřejmě 11–18 měsíců. Mláďata v děloze požírají neoplodněná vajíčka produkovaná matkou. Velikost mláďat při narození je obvykle více než 1 metr, nejčastěji 120–150 cm, výjimečně však mohou být i poněkud menší (85 cm) či větší. Vrh obsahuje 2–10 mláďat, někdy i více.\nVyskakování z vody je typické pro žraloky lovící lachtany jihoafrické. Jde sice o nepředvídatelné, a proto obtížně zdokumentovatelné skoky, ale existuje o nich již množství fotografií a filmového materiálu. Žraloci se pohybují rychlostí okolo 40 km/h a vyskakují až 10 metrů nad hladinu. Přibližně polovina těchto skokových útoků končí úspěšně. V roce 2011 skočil třímetrový žralok do výzkumného plavidla v Mosel Bay. Tento incident však byl vyhodnocen nikoliv jako útok, nýbrž jako nehoda. Nešlo však o ojedinělý případ, žraloci bílí jsou pověstní tím, že dokážou skočit do malých lodí a člunů. Co se týče maximální rychlosti, již jsou žraloci schopni vyvinout, přesné údaje k dispozici nejsou. Předpokládá se nicméně, že 40 km/h je víceméně jistá dolní hranice maximální rychlosti, přičemž někteří badatelé uvažují o nejméně 56 km/h při krátkodobém maximálním výkonu. Tím se žralok bílý dostává mezi nejrychlejší žraloky. S jistotou ho překonávají jenom jeho bratranci žraloci mako, jejichž maximální rychlost je odhadována na více než 70 km/h.\n\nMezidruhová kompetice s kosatkou dravou je velmi pravděpodobná v oblastech, kde oba predátoři loví stejnou kořist. Nicméně interakce mezi těmito dvěma predátory je velmi málo prozkoumána. Kosatky dravé jsou obecně považováni za jediného, i když zřejmě jen občasného predátora bílých žraloků a to včetně dospělých jedinců. V říjnu 1997 byl u Farallon Islands při pobřeží Kalifornie zaznamenán případ, kdy asi 5metrová samice kosatky znehybnila 3–4 metry dlouhého žraloka, tím že ho převrátila na záda (není jisté, zda ho ochromila již předtím prudkým nárazem anebo právě převrácením). Nedošlo při tom k poškození oběti čelistmi. Žraloka následně udržovala v této poloze přibližně 15 minut, načež se udusil. Kosatka mu pak zčásti sežrala játra, bohatý zdroj tuků a olejů. Podobný útok se odehrál v roce 2000, ale jeho výsledek není znám. Po zmíněných útocích místní populace odhadovaná na 100 žraloků zmizela. Jeden z nich byl opatřen vysílačkou. Ta zaznamenala, že se potopil do hloubky 500 metrů a odplaval k Havaji. Žraloci vycítí nebezpečí a opuštění zóny, kde došlo k útoku, je následný obranný mechanismus vůči přítomnosti svého predátora. V roce 2015 napadlo a zabilo stádo kosatek bílého žraloka u pobřeží jižní Austrálie.\n\nNemoci žraloků bílých nebyly zdokumentovány a tudíž nejsou známy. Občasné nálezy mrtvých kusů na plážích, které nevykazovaly žádné známky zranění či nemoci, nebyly zatím uspokojivě vysvětleny. Jediným zaznamenaným ektoparazitem je žraloček brazilský (\"Isistius brasiliensis\"), který kromě bílých žraloků napadá i další větší mořské živočichy včetně dalších žraloků a kytovců. Tato maximálně šedesáti centimetrová paryba doutníkovitého tvaru se přisaje na tělo své oběti a rotačním pohybem z ní pomocí svých čelistí vyřízne kus kůže a masa o průměru několika centimetrů. Zranění, pokud jich není velké množství najednou, nebývají fatální.\n\nZe všech druhů žraloků jsou velcí bílí zodpovědní za jednoznačně nejvíce nevyprovokovaných útoků na lidi. Od roku 1580 do roku 2016 bylo statisticky evidováno celkem 314 případů napadení. Ačkoliv při svých útocích zabili žraloci již nejméně 80 lidí, nejedná se o jejich přirozenou kořist a jen málo napadení končí fatálně. V letech 1990–2013 bylo zaznamenáno 153 útoků, z toho 35 smrtelných, což znamená v průměru jen 1,5 úmrtí ročně. Například ve Středomoří došlo za posledních 200 let jen k 31 potvrzeným útokům, z nichž většina měla charakter zkušebních kousnutí. Žraloci takto hryžou do mnoha různých objektů, aby zjistili, o co se jedná. Navzdory všeobecnému mínění není pravda, že by si pletli lidi s lachtany a jinými ploutvonožci. K napadením lidí dochází úplně jiným způsobem než ploutvonožců – nebyl zaznamenán případ, že by na plavce útočili prudkým výpadem zespodu s následným výskokem nad hladinu. K lidem se přibližují pomalu a koušou jakoby bez zásadního úsilí. K většině útoků dochází v kalných vodách či při nízké viditelnosti. Zdá se, že lidé žralokům buď nechutnají nebo jim chutnají nezvykle. Lidské tělo je pro ně možná příliš kostnaté a málo tučné. Málokdy se stane, že by po zkušebním kousnutí svůj útok opakovali. Nevhodný výživový poměr lidského těla pro žraločí zažívání jsou schopny tyto paryby při prvním kousnutí pravděpodobně zanalyzovat. Smrtelné útoky jsou tudíž většinou výsledkem značné ztráty krve a jen málokdy dojde k vyrvání velkého kusu masa. Pokud se to už stane, je to většinou z nohy.\n\nNěkteří výzkumníci nicméně přišli s jiným vysvětlením, proč dochází k tak málo opakovaným útokům. Je to údajně proto, že lidské oběti dokážou po prvním útoku uniknout, neboť je většinou někdo vytáhne z vody. Žraloci bílí totiž používají metodu jednoho kousnutí a následného vyčkávání, až jejich kořist vykrvácí nebo zeslábne natolik, že je vhodná ke konzumaci bez rizika obrany. To, že poraněné lidi někdo z vody vytáhne, žraloci nepředpokládají a u jejich běžné kořisti, jako jsou ploutvonožci, se to nestává.\n\nPřes výše řečené představují žraloci v určitých oblastech hrozbu pro lidi a některé úřady podle toho jednají. Vláda Západní Austrálie vydala v roce 2014 nařízení o selektivním lovu velkých žraloků. Na rizikových místech byly nataženy sítě s háky a návnadami, chycení žraloci jsou stříleni a jejich těla házena do moře.\n\nBílí žraloci občas napadají a někdy dokonce potápějí malé lodě či čluny. Ze 108 potvrzených útoků, k nimž došlo v Pacifiku, se jen 5 týkalo napadení kajakářů. Maximální délka napadených lodí je 10 metrů. Nejčastěji narážejí do zádi, čímž občas loď poškodí a můžou shodit posádku do moře. V roce 1936 u pobřeží Jižní Afriky jeden velký žralok skočil do rybářského člunu \"Lucky Jim\" a katapultoval rybáře do vody. Je pravděpodobné, že mnoho lodí láká žraloky elektrickým polem, které vytvářejí.\n\nMnohem více než statistické údaje a vědecká bádání ovlivnilo nazírání na tohoto predátora vydání knihy \"Čelisti\" od Petera Benchleye a její následné zfilmování v roce 1975. Bílý žralok dostal mezi veřejností nálepku extrémně nebezpečného, krvelačného, ba přímo děsivého lidožrouta. Krátce po uvedení filmu začal masivní hon na žraloky bez ohledu na druh. V letech po premiéře \"Čelistí\" počet velkých bílých žraloků u východního pobřeží Severní Ameriky poklesl o 50 %. Populace žraloků bílých, tygřích a kladivounů spadly na jiných místech až o 90 %. Sám Peter Benchley se následně věnoval ochraně žraloků a krátce před svou smrtí v roce 2006 prohlásil, že po tom, co ví, už by takovou knihu nikdy nenapsal.\n\nAž do konce 20. století byli žraloci bílí chováni v zajetí ve velkých akváriích jen krátce, nikdy více než jeden měsíc. Vždycky brzy uhynuli anebo byli puštěni zpět na volné moře. Až v roce 2004 se podařilo udržet žraloka v akváriu téměř 200 dní. Šlo o samici chycenou v Kalifornii a drženou v Monterey Bay Aquarium o objemu 3 800 000 litrů. Za dobu svého zajetí vyrostla o 35 cm a byla vypuštěna zpět do moře, neboť napadala ostatní žraloky. Poté byla ještě měsíc sledována. Od té doby bylo v několika jiných akváriích drženo několik dalších kusů podobně dlouhou dobu, nicméně chovat tyto velké predátory v zajetí je extrémně obtížné. Často odmítají potravu a někdy narážejí do stěn akvária.\n\nPotápění v kleci je velmi populární na mnoha místech výskytu žraloků, především v Jižní Africe, jižní Austrálii a Kalifornii. Obvyklou praxí je nalákat žraloky směsí krve, tuku a masa házené do moře a následné tahání návnady před klecí, aby žraloci pluli co nejblíže k turistům. Závažným negativem se jeví to, že žraloci si zafixují asociaci „člověk rovná se jídlo“, což může vytvářet potenciálně nebezpečné situace. Na některých místech byl proto tento druh turistiky zakázán. Společnosti, které toto podmořské safari provozují, se brání, že neexistuje dostatek výzkumů, jenž by potvrdily změnu chování žraloků a obecně je daleko pravděpodobnější, že člověka zabije blesk než žralok. Kompromisem může být používání této metody pouze tam, kde se žraloci vyskytují každopádně (a pokud možno daleko od pláží a turistických středisek) a následně je při tom nepřikrmovat, aby si tento typ lákadla s jídlem nespojovali.\n\nV Neptune Bay v jižní Austrálii byla na přilákání žraloků experimentálně pouštěna i rocková hudba, především od domácí legendy AC/DC. Údajně to fungovalo a žraloky přitahovaly především skladby „Shook Me All Night Long“ a „Back in Black“. Žraločí turistika má v sobě určitě i ekonomický potenciál, neboť má větší finanční přínos než rybářství, což může přispět k ochraně tohoto predátora. Potápění v klecích vydělá na jednom místě v Jižní Africe 9000–27 000 liber denně (stav k roku 2011).\n\nBílí žraloci jsou pro člověka jakýmsi synonymem všech žraloků, čímž mají silný potenciál kromě jiného i v reklamě. V ní je zdůrazňována buď jejich žravost a lačnost po krvi nebo naopak krása, elegance a možnost, jak získat vrcholné filmové zážitky.\n\nNení zřejmé, jak moc působí rozvoj rybaření na populaci bílého žraloka. Ačkoliv nejsou k dispozici žádná přesná čísla o celkové početnosti populace, Mezinárodní svaz ochrany přírody ho hodnotí jako zranitelný druh. Hlavním problémem je, že pokud jsou žraloci chyceni mezi narozením a zhruba 26. rokem života, tak se ještě nestihli rozmnožit, což činí jejich populaci obecně velmi zranitelnou. V Úmluvě o obchodování se zvířaty (CITES) je veden v příloze II (Appendix II), což znamená, že obchod s ním je možný pouze s povolením. V roce 2010 byl zařazen do „Konvence o ochraně migrujících druhů divokých zvířat“ (\"Convention on the Conservation of Migratory Species of Wild Animals\") konkrétně do „Memoranda o pochopení ochrany migrujících žraloků“ (\"Memorandum of Understanding on the Conservation of Migratory Sharks\"). V únoru 2010 vyšla studie Barbary Block ze Stanfordovy univerzity, v níž je odhadována celosvětová žraločí populace na méně než 3500 jedinců, což je srovnatelný počet s žralokem tygřím. Nicméně několik jiných studií z roku 2014 přišlo s tím, že jen při pobřeží Kalifornie žije asi 2000–2400 bílých žraloků, což by bylo desetkrát více než číslo udávané Barbarou Block (219) a populace je zde na vzestupu.\n\nRybáři žraloky loví pro jejich čelisti, zuby a ploutve či jako trofejní rybu. Jen málokdy je objektem zájmů komerčního rybářství, ačkoliv maso je považováno za hodnotné.\n\nAustralská vláda vede žraloka bílého jako zranitelný druh od roku 1999. Jednotlivé státy Australského svazu ale mohou mít trochu odlišný přístup k jeho lovu či ochraně. Nicméně v poslední době je v této zemi zabíjení žraloků na vzestupu.\n\nNový Zéland vyhlásil v roce 2007 zónu 370 km okolo souostroví za oblast plné ochrany druhu a lodě plující pod novozélandskou vlajkou nemůžou žraloky bílé zabíjet ani mimo toto území. Za porušení nařízení hrozí pokuta 250 000 dolarů a až půl roku vězení.\n\nV USA vydávají jednotlivá nařízení k zacházení s tímto žralokem konkrétní státy. Populace žraloků v severním Pacifiku tvořená jen asi 340 jedinci, kteří jsou navíc geneticky odlišní od ostatních členů druhu, byla zařazena do California's Endangered Species Act. V Massachusetts bylo v roce 2015 zakázáno chytání žraloků, a potápění za nimi v klecích, lákání na návnadu a podobné aktivity jsou možné jen na zvláštní povolení.\n\n\n\n"}
{"id": "50077", "url": "https://cs.wikipedia.org/wiki?curid=50077", "title": "Diocletianus", "text": "Diocletianus\n\nGaius Aurelius Valerius Diocletianus (kolem 244 v Dalmácii – 3. prosince 312 nebo 316 ve Spalatu, dnešní Split), rodným jménem \"Diocles\", obvykle známý jako Diocletianus (česky Dioklecián) byl římský císař od 20. listopadu 284 až do 1. května 305. Přestože byl prostého původu, stanovil úspěšnou vojenskou kariéru a za císaře Cara se stal velitelem jezdectva. Po smrti Cara a jeho syna Numeriana byl Diocletianus prohlášen vojskem za císaře, načež v krátkém střetnutí porazil Carova druhého syna Carina. Diocletianův nástup na trůn je pokládán za okamžik konce krize třetího století a současně počátku etapy pozdní antiky. V roce 285 učinil Diocletianus svého přítele a důstojníka Maximiana svým spolucísařem v hodnosti augusta. 1. března 293 byli pak Galerius a Constantius Chlorus ustaveni za mladší spolucísaře s tituly caesarů. V tomto systému „vlády čtyř“, nazývaném tetrarchie, vykonával každý z císařů správu nad čtvrtinou říše. Diocletianus upevnil hranice státu v kampaních proti sarmatským kmenům v letech 285 až 290, válkou s Alamany v roce 288 a potlačením uzurpátorů v Egyptě v letech 297 až 298. Vedl rovněž vyjednávání se sásánovskou perskou říší, tradičním nepřítelem Římanů, s níž dosáhl příznivého míru.\n\nDiocletianus oddělil a rozšířil civilní a vojenskou správu, přičemž reorganizoval uspořádání provincií a vytvořil tak nejrozsáhlejší a nejbyrokratičtější administrativní aparát v dějinách římské říše. Založil nová správní centra ve městech Nikomédie, Mediolanum, Antiochie a Trevír, jež se nacházela blíže k hranicím říše než Řím, odvěké hlavní město impéria. Diocletianus navázal na tendence posilování císařského absolutismu, příznačné pro 3. století, a vystupoval jako autokratický vládce. Sám sebe vyzdvihnul nad masy svých poddaných zavedením okázalé dvorní ceremonie a architektury. Zvětšení byrokracie a armády, stálé vedení válek a stavební programy zvýšily nároky na státní pokladnu, což si vynutilo provedení obsáhlé daňové reformy. Nejpozději po roce 297 byl císařský daňový systém standardizován a stal se spravedlivějším, ačkoli daňové sazby byly celkově zvýšeny.\n\nNikoli všechny Diocletianovy záměry došly svého zdárného naplnění. Edikt o maximálních cenách z roku 301, jímž se Diocletianus pokusil zkrotit inflaci prostřednictvím kontroly cen, zcela selhal a kvůli svým kontraproduktivním účinkům přestal být záhy uplatňován. Systém tetrarchie, který prokazoval svoji účinnost za panování Diocletiana, se zhroutil nedlouho po jeho abdikaci, v čemž sehrála významnou roli nevraživost mezi Maxentiem a Konstantinem, syny Maximiana resp. Constantia Chlora. Diocletianovo pronásledování, poslední, nejintenzivnější a nejkrvavější z perzekucí křesťanů, nevyústilo v zánik křesťanské komunity. Naopak za vlády Konstantina se po roce 324 křesťanství povzneslo na pozici preferovaného náboženství v říši. I přes tyto neúspěchy přivodily Diocletianovy reformy zásadní proměnu římské císařské vlády a přispěly k hospodářské a vojenské stabilizaci říše, která zůstala v podstatě nedotčena po další jedno století, třebaže v době Diocletianova mládí se ocitala na pokraji zhroucení. Zesláblý vlivem nemoci, Diocletianus ve dvacátém prvním roce svého panování složil neomezenou moc a stal se prvním římským císařem, jenž se dobrovolně vzdal vlády. Zbytek života strávil v ústraní ve svém paláci na dalmatském pobřeží, kde se staral o své zahrady.\n\nDiocletianus se narodil zřejmě poblíž města Salona (dnešní Solin) v Dalmácii někdy kolem roku 244. Jeho rodiče ho pojmenovali Diocles, případně Diocles Valerius. Podle některých názorů byl datem jeho narození 22. prosinec, ovšem většina moderních historiků tuto skutečnost nepovažuje za prokázanou. Diocles byl nízkého původu, přičemž kriticky hodnotící badatelé se domnívají, že jeho otec byl písař nebo propuštěnec senátora Anullina, či dokonce že sám Diocles byl propuštěncem. Podrobnosti o prvních čtyřiceti letech jeho života nejsou příliš známy. Byzantský kronikář Ioannes Zonaras udává, že působil jako \"dux Moesiae\", velitel vojenských sil na dolním Dunaji. Podle nespolehlivých údajů Historie Augusty sloužil Diocles v Galii, kde se mu mělo dostat znamení o jeho budoucí vládě, nicméně tato zmínka není podepřena jinými prameny. V roce 282 provolaly legie rozložené v Raetii a Noricu, na horním Dunaji, pretoriánského prefekta Marca Aurelia Cara císařem, čímž začala vzpoura proti císaři Probovi. Vojáci umístění v Sirmiu (Sremska Mitrovica) se odmítli postavit Carovi a místo toho Proba zavraždili. Diocles si brzy získal Carovu důvěru, za což byl jmenován velitelem \"protectores domestici\", jízdního oddílu císařské tělesné stráže.\n\nJiž šedesátiletý Carus usiloval o založení dynastie a proto bezodkladně povýšil své syny Carina a Numeriana do hodností caesarů. V roce 283 Carus obdařil Carina titulem augustus a zároveň mu svěřil vládu nad západní části impéria. Pak se za doprovodu Numeriana, Dioclea a pretoriánského prefekta Apera odebral na východ, aby se utkal se sásánovskou říší. Sásánovci byli od smrti Šápúra I. zaneprázdněni dynastickými rozbroji a nebyli tudíž schopni účinně čelit Carovu postupu. Podle Zonara, Eutropia a Festa dobyl Carus nad Sásánovci velkého vítězství a obsadil perská sídelní města Seleukii a Ktésifón, která se nacházela na protějších březích řeky Tigris. Na oslavu tohoto úspěchu přijali Carus a jeho synové titul \"Persici maximi\". V červenci nebo počátkem srpna však Carus zemřel po údajném zásahu bleskem.\n\nCarovo úmrtí učinilo z jeho neoblíbených synů Numeriana a Carina nové vládce říše. Carinus ihned podnikl cestu z Říma do Galie, kam dorazil v lednu 284. Numerianus zatím prodléval na východě. Římský ústup z Persie probíhal spořádaně a bez odporu, protože perský velkokrál Bahrám II. se musel zabývat prosazením své autority. V březnu 284 dosáhl Numerianus Emesy (Homs) v Sýrii a v listopadu stanul v Malé Asii. V Emese byl nepochybně stále naživu a v dobré kondici, ačkoli zde svým jménem vydal pouze jediný reskript. Po opuštění Emesy rozhlásili příslušníci císařova velitelského sboru, včetně prefekta Apera, že Numerianus trpí zánětem očí a musí cestovat v krytých nosítkách. Poté, co vojsko dorazilo do Bithýnie, někteří z Numerianových mužů ucítili z nosítek linoucí se zápach připomínající rozkládající se tělo. Když poodhalili závěs, objevili uvnitř Numeriana mrtvého.\n\nAper tuto událost oficiálně zveřejnil v listopadu v Nikomédii. Numerianovi velitelé a tribunové byli vzápětí svoláni k poradě o nástupnictví a navzdory Aperovým ambicím se vyslovili pro Dioclea. 20. listopadu 284 se východní vojenské sbory shromáždily na kopci nedaleko Nikomédie, kde jednohlasně pozdravily Dioclea jako svého nového císaře. Diocles přijal císařské purpurové roucho, načež pozvedl svůj meč k slunečnímu svitu a složil přísahu, jíž se zříkal odpovědnosti za Numerianovu smrt. Následně prohlásil, že Aper zavraždil Numeriana a tuto skutečnost zatajil. Před zraky nastoupené armády Diocles vytasil meč a vlastnoručně Apera zabil. Krátce po Aperově smrti si Diocles změnil jméno na více latinsky znějící „Diocletianus“.\n\nPo svém nástupu na trůn se Diocletianus stal spolu s Luciem Caesoniem Bassem novým konzulem na místo Carina a Numeriana. Bassus byl členem senátorského rodu původem z Kampánie a za vlády Proba zastával konzulát a působil jako prokonzul Afriky, neboť oplýval mimořádně skvělou pověstí. Jednalo se tedy o muže dobře obeznámeného s vládnutím, v čemž Diocletianovi chyběly zkušenosti. Diocletianovo povýšení Bassa symbolizovalo jeho odmítnutí Carinovy vlády v Římě, stejně jako odmítnutí podřízeného postavení vůči jinému císaři. Dále tím dával najevo ochotu pokračovat v dlouhotrvající spolupráci mezi senátorskou aristokracií a vojskem a ucházel se tak o podporu senátu.\n\nDiocletianus nebyl jediným Carinovým vyzyvatelem, jelikož uzurpátor Marcus Aurelius Julianus převzal kontrolu nad severní Itálií a Panonií nedlouho po Diocletianově ustavení císařem. Julianus nechal ve městě Siscia (Sisak) razit mince, na nichž se prohlašoval za císaře a sliboval svobodu. Diocletianus mohl díky tomu snáze líčit Carina jako krutého a nesnesitelného tyrana. Julianovy síly byly však nepatrné a po Carinově příchodu z Británie do severní Itálie byly lehce potřeny. V zimě 284 až 285 Diocletianus pronikl na Balkán. Na jaře krátce před koncem května narazilo jeho vojsko na Carinovy vojáky při přechodu řeky Margus (Morava) v Moesii. Podle současného vysvětlení se místo setkání nacházelo mezi pohořím Mons Aureus (západně od Smedereva) a městem Viminacium (poblíž Bělehradu).\n\nTřebaže Carinovo vojsko bylo početně silnější, jeho pozice byla nejistější. Carinova vláda postrádala popularitu, což bylo později zdůvodňováno jeho špatným přístupem k senátu a tím, že sváděl manželky svých důstojníků. Flavius Constantius, správce Dalmácie a někdejší Diocletianův spolubojovník z císařské tělesné stráže, přešel pravděpodobně na stranu Diocletiana. Když začala bitva u Margu, následoval Constantiova příkladu rovněž Carinův pretoriánský prefekt Aristobulus. V průběhu boje byl pak Carinus zabit vlastními muži. Po Diocletianově vítězství ho uznaly za císaře jak západní, tak východní armády. Poté, co mu poražené vojsko složilo přísahu věrnosti, vypravil se Diocletianus do Itálie.\n\nPo bitvě u Margu se Diocletianus zapojil do bojů proti Kvádům a Markomanům. Posléze odcestoval do severní Itálie, aby si zajistil svoji vládu, není ovšem jisté, zda při této příležitosti navštívil samotný Řím. Existují sice soudobé mince připomínající císařův příchod (\"adventus\") do města, někteří moderní badatelé však tvrdí, že Diocletianus se městu vyhnul, protože Řím a jeho senát již neurčovaly chod římské politiky. To je dobře patrné i ze skutečnosti, že Diocletianus datoval počátek své vlády od okamžiku svého provolání vojáky, jemuž dával přednost před svým potvrzením senátem. Pokud vůbec Diocletianus do Říma vstoupil, nesetrval zde příliš dlouho, neboť 2. listopadu 285 je doložena jeho přítomnost na Balkáně během tažení proti Sarmatům. Diocletianus nahradil římského prefekta svým kolegou v konzulátu Bassem. Nicméně většina hodnostářů sloužících Carinovi si podržela své úřady i za Diocletiana. Aurelius Victor to svém díle označil za neobvyklý akt mírnosti (\"clementia\"). Diocletianus nenechal popravit, ani sesadit Carinova věrolomného pretoriánského prefekta a konzula Aristobula, nýbrž ho potvrdil v obou funkcích a později ho ustavil prokonzulem Afriky a městským prefektem.\n\nKrize třetího století přesvědčivě prokázala jak nebezpečná může být pro stabilitu říše samovláda. Zavraždění Aureliana a Proba svědčila o reálnosti tohoto faktu. Takřka všechny provincie říše byla navíc vystaveny značným hrozbám, jejichž zvládnutí bylo nad síly jediné osoby, a Diocletianus proto potřeboval zástupce. V červenci 285 Diocletianus jmenoval v Mediolanu (Milán) svého přítele a důstojníka Maximiana svým spolucísařem v hodnosti caesara. Koncept dvojvládí nepředstavoval v římské říši neznámý jev. Už Augustus, první císař, sdílel moc se svými kolegy v úřadě. Formálnější podoba spoluvlády existovala od dob Marca Aurelia. Vláda Cara a jeho synů vycházela z týchž principů. Na rozdíl od většiny svých předchůdců měl Diocletianus pouze jedinou dceru Valerii a žádného syna. Jeho spoluvládce nemohl tedy pocházet z okruhu jeho rodiny, čímž byla oslabena vzájemná důvěra. Někteří historikové se domnívají, že Diocletianus podobně jako určití císařové před ním adoptoval Maximiana jako „augustova syna“ (\"filius Augusti\"). Toto tvrzení není ale všeobecně akceptováno.\n\nPoměru mezi Diocletianem a Maximianem byl záhy dodán náboženský rozměr, jelikož zhruba v roce 287 si Diocletianus osvojil titul \"Iovius\", zatímco Maximianus byl obdařen titulem \"Herculius\". Tato označení měla zřejmě vyjadřovat povahu jejich společného vedení. Diocletianus měl jako Jupiter zaujímat výraznější roli při plánování a velení, naproti tomu Maximianus měl vystupovat jako Héraklés, Jovův hrdinský syn. Přes všechnu náboženskou symboliku nenáleželo císařům postavení „bohů“ v tradičním císařském kultu, ačkoli jako takoví byli opěvováni v panegyrikech. Byli vnímáni spíše jako náměstci bohů, uskutečňující jejich vůli na zemi. Posunem od vojenské aklamace k božskému posvěcení byl také podkopáván vliv armády na určování císařů. Náboženská legitimita pozvedla Diocletiana a Maximiana nad jejich potenciální soupeře způsobem, jemuž se vojenská moc ani dynastické nároky nemohly vyrovnat. Po svém povýšení se Maximianus vydal do Galie, aby potlačil bagaudy, místní povstalce. Diocletianus se vrátil na východ.\n\nV průběhu podzimu 285 se Diocletianus setkal s vyslanci Sarmatů, žádajících císaře buď o pomoc při znovudobytí ztraceného území, nebo o dovolení usadit se na římském území. Diocletianus je odmítl a svedl s nimi bitvu, avšak nebyl schopen je rozhodně porazit, neboť tlak nomádů na hranice říše nepolevil. Nadcházející zimu strávil Diocletianus v Nikomédii. Ve východních provinciích mezitím vypuklo povstání, zapříčiněné Diocletianovou snahou odvést z Asie osadníky k zalidnění dřívějšími válkami zpustošené Thrákie. V roce 287 dosáhl Diocletianus diplomatického úspěchu, když Bahrám II. poskytl císaři vzácné dary, prohlásil se přítelem říše a vyzval Diocletiana, aby ho navštívil. Podle římských pramenů bylo jednání perského krále zcela dobrovolné.\n\nZhruba v témže období se Peršané zřekli svých nároků na Arménii a uznali římskou vládu nad územím rozkládajícím se západně a jižně od Tigridu. Západní část Arménie byla začleněna do římské říše a přeměněna v provincii. Tiridates III., pretendent arménského trůnu z rodu Arsakovců a římský klient, jenž byl sesazen a přinucen k odchodu do vyhnanství po perském vpádu v letech 252 až 253, se v roce 287 směl ujmout vlády v Arménii, aniž by narazil na odpor ze stran Sásánovců. Bahrámovy dary byly všeobecně chápány jako doklad symbolického vítězství v přetrvávajícím válečném konfliktu s Persií. Diocletianus byl za to oslavován jako tvůrce „věčného míru“. Tato událost mohla znamenat formální završení Carovy východní výpravy, jež patrně skončila bez uzavření mírové smlouvy. Po dojednání míru s Peršany reorganizoval Diocletianus mezopotámskou hranici a opevnil města na Eufratu.\n\nMaximianovo tažení se nevyvíjelo tak jednoduše, přestože bagaudové byli snadno potlačeni. Carausius, velitel obrany saského pobřeží (\"litus Saxonicum\") před saskými a franskými piráty, zpronevěřil kořist získanou od nájezdníků. Když se ho Maximianus pokusil zadržet, Carausius se prohlásil za císaře, čímž podnítil Británii a severozápadní Galii k odpadnutí od Maximiana a Diocletiana. Vzhledem k vzniklé krizi přijal Maximianus 1. dubna 286 titul augusta, čemuž Diocletianus nemohl být téměř jistě přítomen. Bylo proto vzneseno podezření, že Maximianus si tento titul uzurpoval a později byl Diocletianem uznán v naději na předejití hrozící občanské války. Jakkoli není tato domněnka považována za reálnou, je jasné, že Diocletianus ponechal Maximianovi určitou míru nezávislosti rozhodování.\nMaximianus seznal, že není schopen přemoci uzurpátora ihned a místo toho se po celý rok 287 věnoval boji s kmeny za Rýnem. Teprve následujícího jara zahájil výstavbu flotily k expedici do Británie. Diocletianus se zatím vrátil z východu a společně s Maximianem uspořádal tažení proti Alamanům. Diocletianus vpadl do Germánie přes Raetii, přičemž Maximianus postupoval proti barbarům od Moguntiaka (Mohuč). Císařové dali spálit úrodu a připravili tak Germány o veškeré potraviny. Kromě toho připojili k říši nová území, umožňující jim nerušeně pokračovat v přípravách proti Carausiovi. Diocletianus poté podnikl chvatné tažení proti Sarmatům, o němž se nezachovaly žádné detaily. V roce 289 přijal císař čestný titul \"Sarmaticus Maximus\".\n\nNa východě navázal Diocletianus diplomatická jednání s pouštními kmeny, obývajícími oblasti mezi římským a perským územím. Jeho cílem bylo učinit z nich spojence Říma a oživit tak někdejší prořímskou palmýrskou sféru vlivu, případně se snažil omezit četnost jejich útoků na římské teritorium. Leckteří z oslovených náčelníků byli poddanými perského krále, což zvýšilo napětí ve vzájemných vztazích. Pravděpodobně na jaře 290 přišel Maximianus o loďstvo, jež budoval v uplynulých dvou letech. Panegyrikové, zmiňující se o této pohromě, ji přičítali bouři, avšak nelze vyloučit, že tak chtěli zmírnit rozpaky z utrpěné porážky. Záhy po tomto nezdaru Diocletianus přerušil svoji cestu po východních provinciích a kvapně spěchal na západ. Někdy v zimě 290 až 291 došlo k velkolepému slavnostnímu setkání obou císařů v Mediolanu, při němž strávili většinu času veřejnými vystoupeními. Obecně se soudí, že Diocletianus chtěl tak demonstrovat svoji trvající podporu svému kolísajícímu kolegovi. Císařové se sešli rovněž s delegací z římského senátu a obnovili tak nepříliš četné kontakty s touto institucí. Upřednostnění Mediolana před Římem dále srazilo sebevědomí hlavního města. Jistý panegyrik v této souvislosti poznamenal, že pravým centrem říše není Řím, nýbrž místo, kde sídlí císař. Pouze tam byla totiž přijímána rozhodnutí o politických a vojenských záležitostech. Augusti se setkali znovu v roce 303.\n\nNěkdy v období vymezeném schůzkou císařů v Mediolanu a rokem 293 svěřil Diocletianus velení ve válce s Carausiem Flaviu Constantiovi, který dříve vykonával správu Dalmácie a byl zkušeným vojákem, jelikož se účastnil už Aurelianova tažení proti Zenobii. V Galii působil Constantius jako Maximianův pretoriánský prefekt a navíc byl manželem Maximianovy dcery Theodory. 1. března 293 udělil Maximianus v Mediolanu hodnost caesara Constantiovi. Na jaře téhož roku učinil Diocletianus buď ve Philippopoli (Plovdiv), nebo v Sirmiu caesarem Galeria, manžela své dcery Valerie a snad i svého pretoriánského prefekta. Constantiovi byla přidělena správa Galie a Británie. Galerius měl řídit Sýrii, Palestinu a Egypt a vedle toho mu náležela také odpovědnost za východní hranici.\n\nToto uspořádání je nazýváno tetrarchií, z řeckého výrazu označujícího „vládu čtyř“. Císařové tetrarchie si počínali jako fakticky nezávislí vládcové svých domén, pohybující se po provinciích v doprovodu svého dvora, úředníků, tajemníků a vojska. Jejich svazky byly stvrzeny sňatky mezi jejich příbuznými, přičemž Diocletianus a Maximianus vystupovali jako bratři. Starší spolucísařové pak v roce 293 formálně adoptovali Galeria a Constantia za své syny. Tyto vzájemné vazby naznačovaly posloupnost nástupnictví: Galerius a Constantius se měli stát augusty po odchodu Diocletiana a Maximiana. Maximianův syn Maxentius a Constantiův syn Konstantin měli být potom povýšeni na caesary. Za účelem přípravy pro jejich budoucí roli byli Konstantin a Maxentius odvedeni na Diocletianův dvůr do Nikomédie.\n\nNa jaře 293 Diocletianus provázel Galeria na cestě ze Sirmia do Byzantia. Nato se odebral zpět do Sirmia, odkud se v následujícím roce vydal na výpravu proti Sarmatům, nad nimiž dosáhl vítězství. Tato porážka přiměla Sarmaty upustit od útoku na balkánské provincie, což císaři umožnilo postavit předsunuté pevnosti podél severního břehu Dunaje. Nová opevnění se stala součástí obranné linie nazvané \"Ripa Sarmatica\" („sarmatský břeh“). V letech 295 a 296 podnikl Diocletianus další tažení v tomto regionu a přivodil porážku kmeni Karpů. Ke konci své vlády Diocletianus spolehlivě zabezpečil dunajskou hranici v celé její délce, když ji opatřil pevnostmi, předmostími, silnicemi, opevnil okolní města a přikázal asi patnácti legiím střežit zdejší provincie. Opatření se ukázala jako velice nákladná, nicméně představovala významný přínos k ochraně místního obtížně bránitelného regionu.\n\nGalerius se mezitím potýkal s rebely v Egyptě. V roce 295 se vydal do Sýrie, aby zde čelil vzmáhajícím se Peršanům. Diocletianův záměr sladit egyptský systém výběru daní s císařským vzbudil nespokojenost, jež po Galeriově odchodu vyústila v nové povstání. Uzurpátor Lucius Domitius Domitianus se v červenci nebo srpnu 297 prohlásil císařem, načež většina Egypta, včetně Alexandrie, uznala jeho vládu. Diocletianus se odebral do Egypta a na podzim 297 potlačil povstalce v Horním Egyptě. Poté oblehl Alexandrii. V prosinci téhož roku Domitianus zemřel, čehož Diocletianus využil k zajištění kontroly egyptského venkova. Alexandrie, jejíž obranu řídil Aurelius Achilleus, odolávala až do března 298. Po svém dobytí bylo město potrestáno zbavením práva ražby mincí. Diocletianovy správní reformy uvedly egyptskou administrativu v soulad s římskými standardy. V létě se císař vypravil proti proudu Nilu a navštívil města Oxyrhynchos a Elefantinu. V Núbii sjednal mír s kmeny Blemmyů a Nobateů. Podle podmínek mírové smlouvy se římská hranice posunula na sever k městu Philae, přičemž Nobateové obdrželi roční platbu ve zlatě. Brzy nato opustil Diocletianus Egypt a odcestoval do Sýrie. V Mezopotámii se pak setkal s Galeriem.\n\nV roce 293 se v Persii chopil moci Narsé, syn Šápúra I., který byl v otázce nástupnictví po dlouhou dobu opomíjen. Narsé odklidil Bahráma III., mladého krále dosazeného po smrti Bahráma II. v předchozím roce. Po vzoru Bahráma II. věnoval Narsé Diocletianovi dary, na což Diocletianus zareagoval vysláním emisarů. V samotné Persii však Narsé odstranil všechny zmínky odkazující na jeho bezprostřední předchůdce. Sám sebe ztotožňoval s bojovnými králi, jako byl Ardašír I. a především Šápúr I., jenž vydrancoval Antiochii a zajal císaře Valeriana.\n\nNarsé v roce 295 nebo 296 vyhlásil Římanům válku a napadl Arménii, kde obsadil území odevzdaná podle dřívější mírové smlouvy Tiridatovi. Potom postoupil na jih do římské Mezopotámie. Někde v oblasti mezi městy Karrhy (Harran) a Callinicum (Ar-Raqqa) uštědřil perský král Galeriovi vážnou porážku. O Diocletianově přítomnosti v této bitvě panují pochybnosti, každopádně rychle ze sebe sejmul odpovědnost za prohru, jelikož při veřejném vystoupení v Antiochii byla všechna vina svržena na Galeria. Diocletianus Galeria otevřeně potupil, když ho přinutil kráčet oděného v císařském purpuru míli před císařským průvodem.\n\nGaleriovy vojenské sbory byly na jaře 298 posíleny kontingenty rekrutů čerstvě odvedenými v podunajských provinciích. Protože Narsé nevyužil římské porážky k dalším vpádům do Arménie a Mezopotámie, přešel Galerius do protiútoku. Zda se Diocletianus osobně účastnil tažení není jasné, patrně odešel zpět do Egypta nebo setrval v Sýrii. Narsé se rozhodl následovat Galeriovo vojsko do Arménie, ovšem hornatý arménský terén znevýhodňoval perskou jízdu vůči římské pěchotě. Galeriovi se zde podařilo dosáhnout dvou velkých vítězství nad Narsem a v průběhu druhého střetnutí Římané dokonce obsadili královo ležení. Při tom se zmocnili královské pokladnice, harému a jeho manželky. Galerius poté pronikl k řece Tigris a ještě před ústupem na římské teritorium dobyl perské hlavní město Ktésifón.\n\nJeště během bojů vyslal Narsé ke Galeriovi posla se žádostí o propuštění jeho žen a dětí, avšak Galerius odmítl. Skutečné vyjednávání začalo teprve na jaře 299, kdy Římané prostřednictvím císařského sekretáře Sicoria Proba sdělili podmínky, za nichž byli ochotní válku ukončit. Arménie byla ponechána v římské sféře vlivu a Ibérie měla zachovávat věrnost Římanům. Pevnost Nisibis se měla stát jediným střediskem k udržování obchodních styků mezi Římem a Persií. Římanům byla svěřena kontrola nad pěti satrapiemi mezi řekou Tigris a Arménií: Ingilene, Sophene, Arzanene, Korduene a Zabdikene (při dnešním Hakkari). V těchto regionech se nacházely přechody přes Tigris v pohoří Antitaurus, včetně průsmyku Bitlis, nejpřístupnější jižní trasy do Arménie. Pás země, na němž se později nalézaly také strategicky důležité pevnosti Amida (Diyarbakır) a Bezabde, byl vystaven přímé vojenské okupaci Římanů. Držením tohoto území si Římané zajistili výhodný nástupní prostor k útokům na Ktésifón a navíc zde byli schopni zpomalit jakýkoli budoucí perský vpád. Tigris se stal hranicí mezi oběma říšemi a současně Tiridates nabyl zpět svůj trůn. Řím posílil svůj kulturní vliv v oblasti, což vedlo v dalším desetiletí k intenzivnějšímu šíření křesťanství a v konečném důsledku k prohloubení christianizace Arménie.\n\nPo sjednání míru s Persií se Diocletianus a Galerius vrátili zpět do syrské Antiochie. Podle Lactantia někdy v roce 299 během císařovy účasti při provádění žertev a následného věštění za účelem předurčení budoucích dějů se haruspikům nepodařilo vyčíst znamení z vnitřností obětovaných zvířat, z čehož vinili křesťany na císařském dvoře. Nato císařové nařídili všem členům dvora, aby vykonali očistnou oběť. Dále odeslali dopisy vojenským velitelům, jimž přikázali vyžadovat od všech vojáků obětování pod hrozbou propuštění z armády. Diocletianus byl v náboženských otázkách konzervativně založeným mužem, jenž věřil v tradiční římské bohy a považoval tedy očistu za nezbytnou. Eusebius, Lactantius a Konstantin přesto obviňovali především Galeria, nikoli Diocletina, jako hlavního iniciátora pronásledování a jeho největšího zastánce. Galerius, který byl dokonce ještě zbožnější a horlivější v uctívání kultů než Diocletianus, vnímal pronásledování křesťanů jako politickou příležitost a byl tudíž ochotný odklonit se od dosavadního pasivního přístupu císařské správy v této záležitosti.\n\nMezi léty 299 až 302 prodléval Diocletianus převážně v Antiochii. V zimě 301 až 302 navštívil Egypt a v Alexandrii zavedl rozdílení obilí. Poté, co v roce 296 došlo k určitým sporům se stoupenci manicheismu, nařídil Diocletianus upálit jejich vůdčí představitele. V březnu 302 vydal v Alexandrii reskript, v němž stanovil, že níže postavení manichejci musí být popraveni, zatímco jejich vůdcové musí být odesláni na práce do kamenolomů nebo dolů. Všechen majetek manichejců byl zabaven ve prospěch císařské pokladny. Mnoho z principů manichejského náboženství Diocletiana popuzovalo. Jednalo se zvláště o cizí původ této víry, její neobvyklost, způsob, jakým rozrušovala římské mravy a hodnoty, a její utkvělé nepřátelství k starobylým náboženským tradicím. Manicheismus byl tehdy navíc podporován Peršany, takže toto náboženství částečně figurovalo jako prostředek zahraniční politiky. Důvody Diocletianovy nelibosti vůči manicheismu se téměř shodovaly s příčinami jeho odporu proti křesťanství.\n\nNa podzim 302 při pobytu v Antiochii přikázal Diocletianus, aby byl jáhen Romanus z Caesareie zbaven jazyka, neboť se protivil dvorním nařízením a odmítal oficiální žertvy. Romanus byl uvržen do vězení a v listopadu dalšího roku popraven. Opovážlivost tohoto křesťana Diocletiana urážela. V doprovodu Galeria se potom Diocletianus vypravil do Nikomédie, kde podle vyjádření Lactantia v zimě roku 302 císařové debatovali o politice ve vztahů ke křesťanům. Diocletianus prý považoval zákaz přístupu křesťanů do správy a vojska za dostatečný k uspokojení bohů, avšak Galerius se zasazoval za jejich vyhlazení. Posléze proto položili dotaz Apollónově věštírně v Didymě. Z orákula se ale doneslo, že „spravedliví na zemi“ překážejí Apollónovi v nalezení odpovědi. Těmito „spravedlivými“, jak byl Diocletianus zpraven svými dvořany, mohli být myšleni pouze křesťané. Nato Diocletianus vyhověl výzvám svého dvora a přistoupil k zahájení všeobecného pronásledování.\n\n23. února 303 Diocletianus nařídil srovnat se zemí nově vybudovaný kostel v Nikomédii. Nechal také spálit všechny posvátné knihy a přikázal zkonfiskovat majetek. Následujícího dne byl zveřejněn Diocletianův edikt proti křesťanům, podle něhož měly být v celé říši zničeny všechny křesťanské písemnosti a kostely. Křesťanům se dále zakazovalo shromažďovat se kvůli vykonávání bohoslužeb. Koncem února proměnil oheň část císařského paláce v sutiny. Galerius potom přesvědčil Diocletiana, že za touto neblahou událostí stojí křesťané, kteří se spikli s palácovými eunuchy. Nastalé vyšetřování sice nevedlo k vypátrání viníků, přesto byli popraveni eunuchové Dorotheus a Gorgonius. Diocletianův sluha jménem Petr byl krutým způsobem umučen. Nejprve byl zbičován, poté byly jeho rány polity octem a posypány solí a nakonec byl pomalu a velice trýznivě opékán nad otevřeným ohněm. Popravy pokračovaly až do dubna 303, kdy bylo setnuto šest křesťanů, včetně biskupa Anthima. Šestnáct dnů po propuknutí prvního ohně zachvátil císařský palác nový požár. Galerius pak opustil Nikomédii, již už nepovažoval za bezpečnou, a brzy tak učinil i Diocletianus.\n\nTřebaže byly vydány další edikty, na základě nichž byli křesťanští kněží vsazeni do vězení a obyvatelstvo říše bylo nuceno konat oběti, pronásledování skončilo nezdarem, protože křesťané unikali potrestání, zatímco pohané projevovali k perzekucím lhostejnost. Utrpení mučedníků posílilo odhodlanost jejich křesťanských druhů. Maximianus a Constantius neprosazovali dodržování pozdějších ediktů a proti křesťanům na západě nezasahovali s takovou urputností. V roce 311 prohlásil Galerius edikty namířené proti křesťanům za neplatné, čímž uznal, že stíhání nepřimělo křesťany k návratu k tradičnímu náboženství. Dočasné odpadnutí některých křesťanů od víry a odevzdávání biblí státním orgánům, k čemuž docházelo v průběhu pronásledování, sehrálo významnou roli ve vzniku donatistické hereze. Dvacet pět let po zavedení perzekucí vládl říši Konstantin, první křesťanský císař. Ten napravil důsledky protikřesťanských ediktů a navrátil křesťanům všechen zabavený majetek. Za Konstantinova panování se křesťanství pozvedlo na pozici preferovaného náboženství. Sám Diocletianus byl démonizován křesťanskými spisovateli: Lactantius naznačoval, že Diocletianova vláda zvěstovala apokalypsu. V srbské mytologii je Diocletianus zmiňován jako protivník Boha jménem Dukljan.\n\nPočátkem zimy roku 303 vstoupil Diocletianus do Říma a 20. listopadu tam spolu s Maximianem oslavil dvacáté výročí svého panování (\"vicennalia\"), desáté výročí tetrarchie (\"decennalia\") a triumf ve válce s Peršany. Diocletianus se začal brzy cítit nespokojený ve městě, v němž mu nebyla projevována patřičná úcta vzhledem k jeho nadřazenému postavení, neboť se zde od něho očekávalo, že bude vystupovat jako aristokratický vládce, nikoli jako absolutistický monarcha. V závěru prosince Diocletianus předčasně ukončil svůj pobyt v Římě a odešel na sever. Dokonce nevyčkal ani oficiálního uvedení do svého už devátého konzulátu a místo toho podstoupil tuto ceremonii v Ravenně. V díle \"Panegyrici Latini\" a v Lactantiově líčení se vyskytují určité náznaky Diocletianova chystaného budoucího vzdání se moci, jež měl uskutečnit v Římě spolu s Maximianem. Podle těchto pramenů měl Maximianus slíbit podporu Diocletianovu záměru při obřadu v chrámu Jova Nejlepšího a Největšího. Z Ravenny zamířil Diocletianus k Dunaji a patrně za účasti Galeria vedl tažení proti Karpům. Během kampaně lehce onemocněl, ovšem jeho zdravotní stav se zanedlouho zhoršil a musel být přenášen v nosítkách. Koncem léta se vydal do Nikomédie, kde v listopadu zkolaboval. Celou následující zimu strávil uvnitř paláce. Zvěsti o blížícím se Diocletianově úmrtí byly drženy v tajnosti, dokud Galerius nebyl schopen přijít do města převzít vládu. 13. prosince se zdálo, že se Diocletianus ocitl na prahu smrti. Město se oddalo oplakávání císaře, jež bylo ale přerušeno oznámením o zlepšení jeho stavu. Když se Diocletianus na začátku března 305 opět objevil na veřejnosti, byl viditelně zesláblý a vyčerpaný.\n\nGalerius dorazil do města v březnu. Podle Lactantia chtěl přetvořit tetrarchii přesvědčením Diocletiana k odstoupení a obsazením císařských hodností jemu oddanými jedinci. Nátlakem a hrozbami měl prý Galerius posléze Diocletiana přimět, aby se podrobil jeho plánu. Lactantius k tomu poznamenává, že totéž měl učinit i s Maximianem v Sirmiu. 1. května 305 Diocletianus svolal své velitele, přítomné vojenské sbory a zástupce ostatních legií na onom kopci nedaleko Nikomédie, na němž byl kdysi prohlášen císařem. Před sochou Jova, svého ochranného božstva, oslovil Diocletianus shromážděný dav. Se slzami v očích jim pověděl o své slabosti, touze po odpočinku a o svém úmyslu abdikovat. Rovněž prohlásil, že musí přenechat službu říši někomu silnějšímu. Tak se stal prvním římským císařem, jenž se dobrovolně vzdal moci.\n\nVětšina z mužů v davu věřila, že Konstantin a Maxentius, jediní dospělí synové vládnoucích císařů, kteří byli dlouho připravováni k nástupnictví, budou pověřeni tituly caesarů. Konstantin se účastnil několika tažení po boku Diocletiana a v letech 303 až 305 prodléval v paláci v Nikomédii. Maxentiovi se pravděpodobně dostalo stejného zacházení. Lactantius poznamenává, že v okamžiku, kdy Diocletianus projevil svoji vůli abdikovat, všichni vojáci obrátili svůj zrak ke Konstantinovi. Navzdory tomuto očekávání byli však za caesary prohlášeni Maximinus Daia a Severus. Maximinus se ještě při obřadu objevil vedle Diocletiana a převzal jeho roucho. V tentýž den složil svůj úřad v Mediolanu také Maximianus, místo něhož se stal augustem Constantius. Konstantin a Maxentius byli při předání vlády zcela opomenuti, což pro další trvání tetrarchie nevěstilo nic dobrého.\n\nDiocletianus se po svém odchodu vrátil do rodné Dalmácie. Usadil se v rozlehlém paláci postaveném na pobřeží Jaderského moře poblíž Salony, administrativního centra provincie. Maximianus se uchýlil na statky v Kampánii nebo Lukánii. Třebaže se stáhli z veřejného života, oba udržovali stálý kontakt s ostatními císaři. Galerius se v roce 308 ujal úřadu konzula s Diocletianem jako svým kolegou. Na podzim téhož roku se Galerius a Diocletianus setkali na konferenci ve městě Carnuntum. Diocletianus i Maximianus zde byli přítomni, když Galerius ustavil v listopadu Licinia augustem na místo Severa, který přišel o život přičiněním Maxentia. Maximianovi, jenž se pokoušel získat zpět svoji dřívější moc, Diocletianus přikázal setrvat nastálo v ústraní. Obyvatelé Carnunta prosili Diocletiana, aby se opět chopil trůnu a urovnal konflikty vyvolané Konstantinovým vzestupem a Maxentiovou uzurpací. To však Diocletianus odmítl.\n\nV pozdějších letech pobýval ve svém sídle na pobřeží Dalmácie a zbývající dny svého života trávil v palácových zahradách. Byl svědkem zhroucení jím založeného systému tetrarchie, rozvráceného nesvorností a sobeckými ambicemi svých nástupců. Doslechl se i o Maximianově třetím pokusu o uchopení vlády, jeho vynucené sebevraždě a zatracení (\"damnatio memoriae\"). V samotném Diocletianově paláci byly rozbity nebo zničeny všechny sochy a portréty jeho někdejšího císařského druha. Ohledně roku Diocletianovy smrti panují značné nejasnosti – spekuluje se o letech 312, 313 a 316 – zdá se tedy nanejvýš pravděpodobné, že přežil i Galeria, posledního ze svých spolucísařů.\n\nDiocletianus chápal sám sebe jako obnovitele, ztělesnění autority, jehož povinností bylo navrátit říši mír, stabilitu a spravedlnost vážně poškozené invazemi barbarských hord. Proto zásadním způsobem systematicky reorganizoval a centralizoval politickou moc. V rámci své vlády nutil různorodé a leckdy neochotné skupiny provinciálního obyvatelstva, aby respektovaly císařskou ideologii. V soudobé císařské propagandě byla nedávná minulost překrucována a bagatelizována ve prospěch stylizování tetrarchů jako obnovitelů. Aurelianovy velkolepé činy byly přehlíženy, Carausiova revolta byla datována do vlády Galliena, čímž bylo naznačováno, že tetrarchové byli strůjci Aurelianova vítězství nad Palmýrou. Období mezi Gallienem a Diocletianem bylo tak účinně vymazáno z všeobecného povědomí. Dějiny říše před nastolením tetrarchie byly líčeny jako doba občanských válek, krutého despotismu a rozkladu státu. V nápisech, jež nesou jména tetrarchů, jsou Diocletianus a jeho druhové označováni za „obnovitele celého světa“, muže, jimž se podařilo porazit barbarské národy a upevnit klid. Diocletianus byl rovněž charakterizován jako „zakladatel věčného míru“. Téma obnovy bylo spojováno s důrazem na jedinečnost a úspěšnost tetrarchů samotných.\n\nMěstům, v nichž císařové tetrarchie často sídlili a mezi něž náležely Mediolanum, Trevír, Arles, Sirmium, Serdica, Soluň, Nikomédie a Antiochie, příslušela pozice císařských rezidencí na úkor Říma a jeho senátorské elity. Byl vyvinut nový, honosnější styl císařské ceremonie, zvýrazňující nadřazenost císaře vůči ostatním osobám. Augustova zdánlivě republikánská idea císaře jako „prvního mezi rovnými“ (\"primus inter pares\") přestala být prosazována. Diocletianus rozšířil císařské insignie o diadém a jiné klenoty, přičemž zakázal nošení purpurového roucha všem kromě císařů. Po svých poddaných vyžadoval, aby v jeho přítomnosti podle orientálního vzoru poklekli a obrátili svůj obličej k zemi (\"adoratio\"), těm šťastnějším byla povolena výsada políbit lem císařova oděvu (\"proskynesis\"). Cirky a baziliky byly navrhovány tak, aby v nich bylo vždy možné spatřit obličej císaře. Císař se stal zosobněním mimořádné autority a každé jeho veřejné vystoupení bylo pečlivě zinscenováno. Tento způsob prezentace nebyl úplně nový, neboť mnoho jeho prvků lze identifikovat již v dobách vlády Aureliana nebo Septimia Severa. Ovšem teprve za tetrarchů byl formalizován a propracován k dokonalosti.\n\nAdministrativa byla přetvořena v souladu s posunem od ideologie zastřeného republikánství k otevřené autokracii. Diocletianův sbor rádců, jeho \"consilium\", se odlišoval od jakéhokoli obdobného orgánu jeho předchůdců, jelikož se odklonil od Augustem navozené iluze o císařské vládě jako předmětu spolupráce resp. konzultace mezi císařem, vojskem a senátem. Na místo toho zavedl Diocletianus efektivní autokratickou strukturu. Tato proměna byla symbolizována novým označením císařské poradní instituce, jež nadále nebyla nazývána consilium, nýbrž \"consistorium\" (podle místnosti, v níž se jeho členové scházeli). Diocletianus uspořádal svůj dvůr v rozličné oddělené rezorty (\"scrina\") pro výkon různých úkolů. Jejich vedení bylo svěřeno úředníkům nazývaným \"magistri\", například \"magister officiorum\" („představený úřadů“), a přidruženým tajemníkům. Tito muži se zabývali vyřizováním petic, žádostí, korespondence, přípravou návrhů zákonů a navazováním zahraničních styků. Na svém dvoře udržoval Diocletianus také stálý orgán právních poradců, majících význačný vliv na soudní záležitosti. Dva úředníci dále prováděli správu státní pokladny (\"aerarium\") a soukromého majetku císaře (\"fiscus\"). Nejdůležitější osobou celého dvora byl pretoriánský prefekt (\"praefectus praetorio\"). Diocletianus redukoval pretoriánskou gardu na úroveň městské posádky Říma a zmenšil kompetence prefekta v oblasti civilní správy, přesto si tento úřad podržel značnou moc. Prefektovi podléhal početný správní personál, jehož prostřednictvím určoval chod všech segmentů řízení státu: daňových záležitostí, administrativy, jurisprudence, částečně i vojenského velení. Pretoriánskému prefektovi příslušela proto hned po císaři druhá nejvýznamnější pozice.\n\nTato opatření vedla k razantnímu navýšení počtu úředníků ve vedení císařské administrativy. Lactantius to komentoval slovy, že lidí vybírajících daně je více než těch, kteří je platí. Podle odhadu Warrena Treadgolda se za Diocletiana zdvojnásobil počet příslušníků veřejné správy z 15 000 na 30 000. Historikové dospěli k závěru, že na každých 5 až 10 tisíc obyvatel říše připadal jeden úředník (pro srovnání v Číně dvanáctého století činil tento poměr jedna k 15 tisícům).\n\nZa účelem zajištění efektivnějšího odvodu daní a jiných dávek a kvůli snazšímu vynucení práva vzrostlo za Diocletiana množství provincií ze zhruba padesáti na téměř sto. Provincie byly navíc seskupeny v dvanáct diecézí (\"dioecesis\"), v jejichž čele stáli úředníci s titulem \"vicarius\". Rozdělení provincií muselo být později zčásti revidováno, k čemuž došlo krátce po roce 293 nebo na počátku 4. století. Diocletianovy reformy římské provinciální správy vedly k snazší publikaci a dostupnosti právních norem skrze velký počet místodržitelů spravujících menší oblasti s menším počtem obyvatel. Místodržící z řad senátorů a jezdců zastávali podle svého stavu titul \"proconsul\", \"consularis\", \"praeses\" nebo \"corrector\". Reformy měly za následek taktéž zásadní změnu náplně místodržitelské funkce. Za principátu náležely každému správci provincie kompetence v oblasti vojenství a soudnictví, přičemž prokurátoři dohlíželi na berně. Od dob Diocletiana měli místodržitelé na starosti výkon spravedlnosti a daňový systém, zatímco vojenským velením byli pověřeni \"duces\", důstojníci jednající nezávisle na civilní správě. Duces příležitostně řídili i dvě nebo tři z nově vytvořených provincií, takže mohli velet vojenským silám čítajícím mezi dvěma až zhruba dvaceti tisíci muži. Od místodržitelů se očekávalo, že vedle role soudců a daňových výběrčí obstarají rovněž fungování státní pošty (\"cursus publicus\") a zabezpečí, aby kuriálové (\"curiales\"), členové městských rad, plnili své povinnosti.\n\nStejně jako u většiny ostatních císařů i Diocletianova denní činnost se z valné části týkala legislativy, reagování na výzvy a žádosti a sdělování rozhodnutí. Reskripty, závazné výklady, vydávané císařem v odpověď na dotazy účastníků veřejných nebo soukromých sporů, tvořily podstatnou část běžných povinností císařů druhého a třetího století. Diocletianus se potýkal s obrovským množstvím kancelářské práce a nedokázal patřičně delegovat své úkoly. Diocletianovi pretoriánští prefekti, Afranius Hannibalianus, Julius Asclepiodotus a Flavius Constantius, se snažili omezovat císařovo zahlcení úřední činností, avšak hluboký právní formalismus typický pro Římany činil jeho pracovní zatížení velice náročným. Císařové během čtyřiceti let před Diocletianovou vládou nevykonávali své právní povinnosti příliš svědomitě, o čemž svědčí i nízký počet reskriptů z tohoto období. Diocletianus se naproti tomu vyznačoval obdivuhodnou pílí, jelikož se dochovalo kolem 1200 reskriptů vyhlášených jeho jménem, jež byly patrně pouze menším dílem jím přijatých norem.\n\nPod dohledem právníků Gregoria, Aurelia Arcadia Charisia a Hermogeniana zahájila císařská vláda publikaci oficiálních soupisů precedentů, shromažďování a seřazování reskriptů, vydaných v době mezi Hadrianovým a Diocletianovým panováním. \"Codex Gregorianus\" obsahoval reskripty až do roku 292, zatímco aktualizovaný \"Codex Hermogenianus\" zahrnoval i sebrané reskripty Diocletiana z let 293 a 294. Samotní právníci byli úzkostlivě konzervativní a tudíž neustále přihlíželi k dřívější římské praxi i teorii, v nichž hledali oporu. Oběma těmto kodexům byla dána volnější struktura, než jakou opatřili pozdější kompilátoři \"Codex Theodosianus\" a \"Codex Iustinianus\". Nejenže nebyly tolik rigidní svým uspořádáním, navíc ani nebyly zveřejněny jménem císaře, nýbrž jmény svých tvůrců. Kodifikace právních norem představovala zásadní inovaci, která vtiskla římskému zákonodárnému systému centralizovanější podobu. Strmý nárůst počtu ediktů a reskriptů na konci 3. století lze vyložit jako doklad Diocletianova úsilí o konsolidaci společnosti způsobem odpovídajícím požadavkům císařského ústředí.\n\nPoté, co byla realizována Diocletianova reforma provincií, byli místodržitelé často označováni termínem \"iudex\" neboli soudce. Provinciální správci se zodpovídali za svá rozhodnutí přímým nadřízeným a císaři. Patrně v této době se soudní spisy začaly doslovně shodovat s průběhem soudního řízení a posloužily tak k jednoduššímu určení, zda ze strany místodržitele došlo k nevhodnému nebo podjatému chování. Prostřednictvím zápisů z líčení a práva na podání odvolání chtěla císařská moc prosadit dodržování určitých standardů chování soudci. Navzdory Diocletianovým reformním snahám zůstal ale soudní systém nadále nepřehledný, zvláště pokud občané podávali odvolání proti rozhodnutí místodržitelů. Například prokonzulové zastávali obvykle roli soudců první instance a současně i soudců příslušných k řízení o odvolání. Diocletianovi se tedy nepodařilo zabránit tomu, aby byl v četných případech volán k posouzení sporu.\n\nDiocletianovy dalekosáhlé administrativní, hospodářské a vojenské reformy sledovaly zajištění potřebných lidských zdrojů a zásob pro vojsko. Patrně Diocletianus obnovil systematické každoroční odvody, k nimž za principátu docházelo jen výjimečně. Také se zdá, že byl autorem nařízení, poprvé zaznamenaného v roce 313, podle něhož synové vojáků nebo veteránů museli povinně vykonávat vojenskou službu. Pravděpodobně za Diocletiana došlo k více než dvojnásobnému navýšení počtu legií a jiných vojenských jednotek. Nicméně nově formované legie mívaly podstatně nižší stavy. Všichni tetrarchové měli k dispozici vlastní \"comitatus\", který byl původně nepříliš početným vojenským útvarem, závislým na posilách poskytovaných pohraničními sbory.\n\nLactantius kritizoval Diocletiana za nadměrné zvýšení velikosti vojska a prohlašoval, že každý z tetrarchů usiloval o to, aby měl více vojáků než císařové spravující stát sami. Naproti tomu pohan Zósimos velebil Diocletiana za to, že ponechal vojáky na hranicích, zatímco Konstantin podle něho velkou část vojsk stáhl a umístil do měst, čímž ohrozil bezpečnost. Oba tyto názory se zakládají na pravdivých skutečnostech, ačkoli vystihují i předsudky obou autorů. Diocletianus a tetrarchové výrazně navýšili množství vojáků, především v pohraničních regionech. Ovšem přesné detaily těchto změn je obtížné zjistit kvůli nedostatečným pramenům. Za Diocletiana vzrostlo vojsko z přibližně 390 000 mužů v roce 285 na zhruba 581 000 mužů. Námořníků přibylo ze 46 000 na asi 64 000. Podle určitých názorů, opírajících se o byzantské prameny ze 6. století, však počet římských vojáků za Diocletiana činil kolem 390 000.\n\nEnormní zvětšení státní správy a armády znamenalo i vyšší daňovou zátěž pro obyvatelstvo, zvláště když náklady na vojsko tvořily jednu z hlavních položek výdajů říše. Jelikož byrokracie pohlcovala podstatně větší část daňových příjmů, došlo k poklesu žoldu vojáků. Nižší plat snížil atraktivitu vojenského povolání a římská armáda se tudíž musela spoléhat více na odvedence než na dobrovolníky. Podíl dospělé mužské populace působící v armádě se přesto zvětšil z 1 ku 25 na 1 ku 15, což někteří moderní historikové pokládají za extrémní nárůst. Vojáci byli leckdy placeni v naturáliích, přičemž v důsledku nízkého žoldu se mnozí z nich uchylovali k vydírání civilního obyvatelstva nebo k vykonávání občanských povolání.\nDokonce ještě vyšší pozornost než rozšíření vojska věnoval Diocletianus zásadnímu vylepšení obranného opevnění a infrastruktury podél římských hranic. To se týkalo jak obnovy stávajících a výstavby nových pevností, tak rekonstrukce strategicky důležitých silnic. Přestože archeologicky je velmi obtížné odlišit Diocletianovy fortifikace od těch, jež byly vybudovány za jeho předchůdců nebo nástupců, s jistotou lze určit, že byly přestavěny pevnosti podél linie řek Rýn-Iller-Dunaj, na jihu Egypta a na hranicích s Persií. Mezi klasické příklady Diocletianova obranného systému se řadí \"Strata Diocletiana\", která se táhla od Eufratu, kolem někdejší Palmýry až k severovýchodní Arábii.\n\nDiocletianus vytvořil jednotný systém pozemkových daní, označovaný jako \"capitatio-iugatio\", jenž vycházel z množství půdy (\"iuga\") a lidí („hlav“, \"capita\") a byl spojen s obvyklým prováděním censu římské populace a majetku. Censem pověření úředníci se pohybovali po území říše a oceňovali pracovní sílu a půdu každého vlastníka polností. Zjištěné údaje následně zahrnovali do celkového součtu lidí a půdy v daném regionu. \"Iugum\" nepředstavovalo pevně danou výměru půdy, nýbrž záviselo na jejím charakteru, výnosu a pracovních silách nezbytných k jejímu obdělávání. Taktéž \"caput\" nemusel vždy vyjadřovat jednoho člověka, neboť třeba ženy byly často evidovány jako polovina jednoho caputu. Každá oblast říše měla obstarat určitý počet zvířat, peněz a rekrutů v poměru k jejímu počtu obyvatel a obdobně množství obilí v závislosti na hojnosti a kvalitě půdy. Povinnost poskytovat rekruty se nazývala \"praebitio tironum\" a postihovala určitý počet ze závislých rolníků (\"coloni\") každého velkostatkáře. Ti směli odškodnit svého souseda, který případně dodal rekruty i za ně. Velkostatkářům bylo záhy umožněno odevzdávat státu místo rekrutů náhradní finanční plnění (\"aurum tironicum\").\n\nVětšina daní byla splatná každoročně 1. září a jejich vymáhání byl uloženo dekurionům (\"decuriones\"), kteří byli osobně odpovědní za výběr. Jestliže od poddaných shromáždili méně daní, než kolik jim bylo předepsáno, museli rozdíl dorovnat z vlastních prostředků. Diocletianovy reformy přivodily rovněž zvýšení počtu finančních úředníků v provinciích, nazývaných \"rationales\" a \"magistri privatae\". Ti hospodařili s majetkem ve vlastnictví státu a vykonávali dozor nad výběrem berně. V roce 296 Diocletianus vydal edikt, jímž reformoval provádění censu. Na území celé říše byly zavedeny censy pořádané jednou za pět let, nahrazující dosavadní praxi průběžného sčítání. Tím měly být zohledňovány možné změny v počtu lidí nebo obdělávané půdě. V zájmu zajištění spravedlnosti daňového systému byla Itálie zbavena výjimky z placení pozemkové berně. Kromě rozsáhlé oblasti kolem Říma byli nyní Italové povinni odvádět daně stejně jako obyvatelé ostatních provincií.\n\nDiocletianovy edikty stavěly na všeobecné odpovědnosti všech plátců daně. Veřejné záznamy týkající se daní byly publikovány v zájmu transparentnosti, takže každý z plátců se mohl dozvědět, kolik uhradili jeho sousedé. Hodnost dekuriona byla za principátu poctou, o níž se ucházeli bohatí provinciálové, nicméně odpovědnost uvalená na ně Diocletianem činila jejich postavení příliš tíživým. Účinky nového systému byly všeobecně patrné: zeměměřiči se od dob tetrarchie poměrně běžně objevovali ve městech Blízkého východu a to i v relativně odlehlých oblastech. Římské obyvatelstvo bylo po dlouhé období vystaveno nepravidelnému a neefektivnímu výběru daní, jejichž výše byla nejistá. Po uskutečnění Diocletianových reforem byly i nižší vrstvy římské populace schopny plnit své závazky vůči státu. Přednosti nového systému spočívaly v předvídatelnosti, pravidelnosti a spravedlnosti daní. Obyvatelé říše se po většinu 4. století nemuseli obávat vpádů cizích nepřátel, protože hranice byly zabezpečeny z prostředků získaných z jejich daní.\n\nPočátkem osmdesátých let 3. století se víceméně ustálila cenová hladina zboží. Hlavním prostředkem směny byl tehdy \"antoninianus\", původně stříbrná mince, jež však byla už značně znehodnocená. Navzdory úsilí o nahrazení užívání kovové měny při odvádění daní a v platech úředníků placením v naturáliích zůstávaly mince nadále v širokém oběhu. Opětný vzrůst inflace přiměl Diocletiana v roce 293 k přikročení k celkové měnové reformě. Nová měnová soustava se skládala z pěti mincí: zlatý \"aureus\"/\"solidus\" odpovídal jedné šedesátině římské libry; \"argenteus\", vážící jednu šestadevadesátinu libry a tvořený téměř čistou slitinou stříbra, dosahující ryzosti kolem 96 % (bývá proto srovnáván s Neronovým denárem); \"follis\", lehce postříbřená bronzová mince; a \"radiatus\", menší bronzová mince. Oficiálně určená nominální hodnota těchto mincí byla stanovena výše, než kolik činila jejich skutečná hodnota, neboť stát se tímto způsobem snažil uhradit finanční deficit. Tento postup mohl být realizován pouze výběrem cenných mincí nacházejících se v majetku občanů výměnou za státem ražené mince, které ale měly nižší hodnotu.\n\nTento systém se proto již kolem roku 301 ocitl v krizi, jelikož inflace propukla s novou silou. Nato Diocletianus vydal edikt o mincích, jenž stanovil, že hodnota \"nummii\", nejběžnější mince v oběhu, měla být snížena na polovinu. Všechny dluhy vzniklé před 1. září 301 měly být vyrovnány podle starých standardů, zatímco pozdější dluhy měly být splaceny v souladu s novou normou. Cílem tohoto opatření bylo zřejmě zachování běžné ceny zlata a ochrana tradičního římského kovového oběživa, jímž bylo stříbro. Jeho skutečným důsledkem bylo ovšem prohloubení inflace, podobně jako k tomu došlo za Aureliana. Císařská vláda tudíž brzy dospěla k závěru, že jediné možné řešení žalostných monetárních poměrů představuje zmrazení cen.\n\nEdikt o maximálních cenách (\"edictum de pretiis rerum venalium\") byl vydán asi dva nebo tři měsíce po ediktu o mincích, zhruba někdy na přelomu listopadu a prosince 301. Dochovalo se mnoho různých verzí ediktu a jedná se o nejlépe v latině zdokumentovaný nápis z helenizované východní části říše. V tomto ediktu označil Diocletianus za příčinu tehdejší cenové krize nezkrotnou chamtivost obchodníků, vyvolávající nepokoje v řadách obyčejných občanů. Edikt připomínal Římanům dobrotivost jejich vládců a nabádal je, aby si vynutili dodržování ediktu, čímž měl být obnoven pořádek. Dále byl doplněn podrobným seznamem více než tisíce druhů zboží opatřených prodejními cenami, které nesměly být překročeny. Tresty byly odstupňovány podle rozsahu porušení ustanovení.\n\nEdikt ignoroval zákonitosti nabídky a poptávky, opomíjel skutečnost, že ceny se liší region od regionu, nebo podle dostupnosti zboží a nedbal ani vlivu přepravních nákladů na výslednou cenu produktu. Podle mínění historika Davida Pottera byl tento edikt „aktem ekonomického šílenství“. Inflace, spekulace a měnová nestabilita přetrvaly, přičemž došlo ještě ke vzniku černého trhu, neboť za státem stanovené ceny nebyl nikdo ochoten prodávat. Tresty byly aplikovány nerovnoměrně na území říše (někteří badatelé jsou přesvědčeni, že byly uplatňovány pouze v Diocletianově doméně), mnozí se jim vzpírali a sotva jeden rok po vydání ediktu se od nich upustilo. Lactantius popsal okolnosti prosazování ediktu: zboží bylo stahováno z obchodů, zejících prázdnotou, a kvůli sebemenším odlišnostem v cenách propukaly výtržnosti. Všímal si také lidí potrestaných smrtí při vynucování ediktu. Lactantiův popis důsledků je přesto moderními historiky pokládán za nadsazený a přehnaný. Dopady této normy nejsou zachyceny v žádném jiném antickém pramenu.\n\nHistorik A.H.M. Jones považoval za „snad největší Diocletianův počin, že panoval dvacet jedna let, poté dobrovolně abdikoval a strávil zbylá léta svého života v klidném soukromí.“ Diocletianus patřil mezi jedny z mála císařů třetího a čtvrtého století, kteří zemřeli přirozenou smrtí. Krom toho byl prvním, kdo se sám o své vůli rozhodl vzdát moci. Jakmile však odešel z veřejného života, jím stvořený systém vlády vzal za své, protože bez Diocletianovy autority říše znovu propadla chaosu občanských válek. Stabilita byla navrácena teprve v roce 324, když triumfující Konstantin porazil svého posledního soka. Za vlády křesťana Konstantina byl Diocletianus vnímán veskrze negativně. Konstantin přesto ponechal v platnosti většinu Diocletianem zavedených změn, včetně autokratického charakteru řízení státu. Hranice říše zůstaly bezpečné, ačkoli Konstantin zapojil značné vojenské síly do boje v občanských válkách. Byrokratická transformace římského vládnutí byla završena. Diocletianovu dvorní obřadnost učinil Konstantin ještě pompéznější.\n\nKonstantin zanechal Diocletianových bezvýsledných snah o dosažení stabilní stříbrné mince a zaměřil se na ražbu nové zlaté mince, nazývané solidus. Jeho pokusy o regulaci cen Konstantin ignoroval. Diocletianovo pohanství bylo zavrženo a pozici upřednostňovaného náboženství zaujalo křesťanství. Nicméně i církev byla spoutána se strukturami římského státu autokratickým způsobem. Konstantin se pro sebe domáhal stejně blízkého vztahu ke křesťanskému Bohu, jaký si Diocletianus nárokoval vůči Jovovi. Co je nejpodstatnější, Diocletianova daňová soustava byla zachována a dále zdokonalována. S pomocí nového mechanismu fungování státu zavedeného Diocletianem přetrvala východořímská říše po více než tisíc let od jeho smrti.\n\n\n\n"}
{"id": "50080", "url": "https://cs.wikipedia.org/wiki?curid=50080", "title": "Michael I. Rangabe", "text": "Michael I. Rangabe\n\nMichael I. Rangabe († 11. ledna 844) byl byzantský císař vládnoucí v letech 811–813. Jeho otec Theofylaktos měl titul patrikia a zastával funkci \"drungaria\" loďstva.\n\nMichael byl zetěm byzantského císaře Nikefora I. Když pak tento panovník zahynul v červenci 811 v bitvě s Bulhary, začala jeho dcera Prokopia prosazovat na konstantinopolský trůn vedle svého těžce zraněného bratra Staurakia ještě svého muže Michaela. Nakonec dosáhla navzdory snahám různých stran, které chtěly dosadit vlastního kandidáta na trůn, svého. Podle anglické historičky Judith Herrinové to prý byla právě Prokopia, kdo se stal dominantní silou na císařském dvoře a vykonával skutečnou vládu, zatímco císař se „\"věnoval křesťanské filantropii\"“.\n\nMichael se ujal vlády v době velkého ohrožení byzantské říše Bulhary. Rozhodl se proto uznat Karla Velikého císařem, aby si tak uvolnil ruce pro boj s útočníky. Ultimativní mírovou smlouvu, kterou mu nabídl chán Krum, však odmítl. V červnu 813 se střetl u Versinikie nedaleko Adrianopole s Bulhary a utrpěl těžkou porážku, které Krum využil k další expanzi. Jednou z příčin neúspěchu byla prý zrada stratéga thematu Anatolikon Leona, kterého poté armáda provolala císařem. Zvýšené nebezpečí ze strany Bulharů také odvrátilo od Michaela vojenské velitele i významné církevní hodnostáře včetně patriarchy Nikefora.\n\nKarlu Velikému přiznal Michael I. titul \"basileus\", to znamená císař, a uznal západní císařství za rovnocenné s východním. Roku 812 to vyhlásili jeho vyslanci v Cáchách. Titul \"basileus ton Rhomaion\" – římský císař, jenž v sobě skrýval vyjádření univerzálních nároků, však zůstal vyhrazen pouze panovníkům východního impéria.\n\nPo prohlášení Leona V. císařem se Michael Rangabe trůnu vzdal a odešel do kláštera, kde prožil ještě mnoho let. Již během své vlády byl velmi zbožný a štědrý vůči církvi. Michaelovy syny včetně pozdějšího patriarchy Ignatia dal nový císař vykastrovat a přinutil je obléci mnišský šat. To bylo v Byzanci zcela běžným opatřením proti případnému vznesení dědických nároků.\n\n"}
{"id": "50085", "url": "https://cs.wikipedia.org/wiki?curid=50085", "title": "Galaktické souřadnice", "text": "Galaktické souřadnice\n\nGalaktické souřadnice jsou souřadnice souřadnicového systému založeného na rovině Galaxie. Jejím středem je poloha Slunce a osy galaktické délky a galaktické šířky směřují přímo na střed Galaxie.\n\nPro označení galaktických souřadnic se používají \"l\" (galaktická délka) a \"b\" (galaktická šířka).\n\nNulový bod galaktické šířky a délky má v rovníkových souřadnicích souřadnice RA=17h45m37s Dec=-28°56'10\" a galaktický severní pól je RA=12h51m26s Dec=+27°07'42\" (platí pro epochu 2000).\n"}
{"id": "50090", "url": "https://cs.wikipedia.org/wiki?curid=50090", "title": "Volné sdružení obcí Agrigento", "text": "Volné sdružení obcí Agrigento\n\nVolné sdružení obcí Agrigento (\"Libero consorzio comunale di Agrigento\") je italský správní celek druhé úrovně v autonomní oblasti Sicílie. Vznikla ze stejnojmenné provincie 4. srpna 2015. Na jihu ho omývaná Středozemním mořem. Na severozápadě sousedí s volným sdružením obcí Trapani, na severu s metropolitním městem Palermem a na východě s volným sdružením obcí Caltanissettou.\n\nNa jeho území se nacházejí jezera Lagi di Megazzolo a Lago Arancio, poblíž Sambuca di Sicilia se tyčí hory Arancio (403 m n. m.) a Cirami (516 m n. m.).\n\nJeho součástí jsou i Pelagické ostrovy (Lampedusa, Linosa a Lampione).\n\nMezi Sambuca di Sicilia a Caltabellotta se nachází enkláva metropolitního města Palerma.\n\n"}
{"id": "50097", "url": "https://cs.wikipedia.org/wiki?curid=50097", "title": "Palná zbraň", "text": "Palná zbraň\n\nPalná zbraň je střelná zbraň, využívající tlaku plynů, vzniklých hořením výmetné látky (obvykle výbušniny typu střelivin) zapálené zážehovým prostředkem, k předání kinetické energie jednomu nebo více projektilům (střelám). Energie je využita k dopravě střely na cíl a zničení nebo poškození tohoto cíle. U starších zbraní byl výmetnou látkou obvykle černý střelný prach, ale u moderních zbraní je to téměř bez výjimky bezdýmný střelný prach.\n\nPalné zbraně používají dva různé principy. Jedním z nich je princip zážehového motoru s nevratným pístem. Střela je vymetena z uzavřeného prostoru (hlavně) tlakem plynů vytvořených při výbuchovém hoření výmetné náplně. Druhým principem je reaktivní pohon střely. Tyto zbraně mívají hlaveň otevřenou. V některých případech nemají tyto zbraně žádnou hlaveň a střela je směrována například pomocí vodící kolejnice. \n\nPříloha k zákonu č. 119/2002 Sb. o střelných zbraních a střelivu:\nPalná zbraň – střelná zbraň, u které je funkce odvozena od okamžitého uvolnění chemické energie.\nUvedený zákon také definuje pojem odpalovací zařízení, který zahrnuje právě zařízení určená pro odpalování\nstřel a/nebo střeliva používající reaktivní princip pohonu. \n\nExistuje několik základních typů palných zbraní:\n\nDo nich se nabíjejí náboje (seznam nábojů do ručních zbraní, seznam nábojů do pušek), které se skládají z částí:\n\nNáboje jsou obvykle uloženy v zásobníku, odkud se dostávají do komory na jednom konci hlavně a jsou skrz hlaveň vystřeleny. U speciálních zbraní (například odstřelovací pušky) a u historických zbraní jsou do komory vkládány po jednom. U zbraní velkých ráží (například lodní děla) mohou být do komory vkládány po částech. Samotný způsob výstřelu se liší podle jednotlivých typů střelných zbraní. Důležitým pojmem u většiny z těchto typů je spoušťový mechanismus a závěr hlavně.\n\nJeště před samotným výstřelem je třeba zamířit. K procesu míření slouží buď kombinace mušky a hledí, kolimátor nebo puškohled.\n\nSamotným procesem výstřelu se zabývá věda balistika. Tu je dále možné rozdělit podle fáze výstřelu, kterou se zabývá, na vnitřní balistiku, přechodovou balistiku, vnější balistiku a terminální balistiku.\n\nDůležité také je, že náboje mají různý dostřel, což souvisí s jejich rozdílnou úsťovou rychlostí a úsťovou energií.\n\nNáboje mají různou ráži.\n\nJe-li cílem střelby člověk, pak je důležité, jaký mají jednotlivé náboje zastavovací efekt (nebo také \"stop efekt\"). Z tohoto pohledu je také důležité, jaké zbraň způsobí zranění.\n\nV posledních stoletích se staly střelné zbraně nejběžnějšími zbraněmi užívanými lidstvem. Střelné zbraně začali masově používat husité. Od renesance se moderní válčení spoléhá na tyto zbraně, které měly velký vliv na historii a expanzi západní civilizace. Postupně v mnoha ohledech (společně s dalšími vynálezy) zásadním způsobem změnily způsob vedení války.\n\nPro historické palné zbraně se obvykle používal projektil ve tvaru koule. Moderní palné zbraně používají téměř vždy ogiválního tvaru střely, kdy přední část má u dlouhých zbraní obvykle tvar ostré špičky, u krátkých od paraboly po kouli, případně i kužel. Zadní část má válcový tvar, někdy se zadní částí zúženou. U dělostřeleckých granátů, které dnes téměř bez výjimky obsahují výbušnou směs, se používají i odpařovací dna střel, která snižují podtlak vznikající za střelou a tak zvyšují účinný dostřel granátu.\n\nExistují tři hlavní kategorie palných zbraní: \"těžké, lehké a ruční\". A ve všech se vyskytují \"zbraně automatické\".\n\nJsou obvykle velmi velké, a pokud nejsou napevno instalované, přemisťují se na kolových podvozcích nebo na dopravních prostředcích. Ráže bývá většinou od 40 mm do 50 cm (např. děla na velkých válečných lodích), ale existovala i jednotlivá děla výrazně větších ráží. Délka hlavně se obvykle pohybuje mezi dvaceti až padesátinásobkem ráže. Tyto zbraně váží obvykle několik tun. Přesný dosah těchto zbraní je několik desítek km a zaměřuje se pomocí mechanického nastavení náměru a odměru. K jejich obsluze je potřeba několikačlenná posádka a jedná se asi bez výjimky o vojenské zbraně. Do této skupiny patří děla a minomety. Někdy bývají nazývané artilerie.\n\nRozlišujeme je na ty určené primárně pro přímou střelbu - kanóny a ty určené pro nepřímou střelbu - houfnice, minomety. Jen lodní děla jsou děla univerzální a nejsou dále rozlišována.\n\nJsou také větších rozměrů a mohou být přepravovány v rozloženém stavu ručně, nebo též na kolových dopravních prostředcích. Jejich ráže je výrazně menší než u \"těžkých zbraní\", ale přesto značná a začíná přibližně od 20mm. Stejně jako v předcházející kategorii mohou být určeny pro nepřímou střelbu (např. minomet) tak i pro střelbu přímou (např. rychlopalný kanon). I k jejich obsluze je obvykle také potřeba několikačlenná obsluha, což ovšem vzhledem k vývoji elektroniky přestává platit.\n\nJsou obvykle malé, přenosné jedním člověkem, s ráží do 20mm (taková velikost je ale už dosti výjimečná - používá se např. u antimateriálových pušek) a zaměřují se vizuálně použitím zaměřovacího zařízení, které zpravidla sestává z mušky a hledí, nebo může být použit průhledový zaměřovač - kolimátor, nebo na větší vzdálenosti zaměřovací dalekohled (tzv. puškohled). K jejich obsluze je zapotřebí jedno až tříčlenná obsluha. Maximální hranice přesného dostřelu ručních zbraní bývá přibližně do 3 km (např. .50 BMG cca 2,5km, .308 Winchester 1,5km) u dlouhých a do 300m (to je ale výjimečné) u krátkých.\n\nKrátké ruční palné zbraně je možné obsluhovat jednou rukou. Dělí se na revolvery, kde jsou náboje uloženy v otočném válci, a pistole, které mohou být jednoranné, samonabíjecí či automatické.\n\nDlouhé palné zbraně vyžadují držení oběma rukama a bývají často souhrnně označovány jako pušky. Řadí se sem lovecké a sportovní pušky, vojenské útočné pušky a samopaly, nebo kulomety. Pušky lze rozdělit jednoranné, opakovací, samonabíjecí a automatické.\n\nJsou samočinné zbraně u nichž není potřeba před každým výstřelem znovu zmáčknout spoušť. Jedná se o značně specifickou kategorii, protože zahrnuje v podstatě zbraně ze všech předcházejících kategorií.\nTéměř bez výjimky se jedná o zbraně vojenské, protože ve většině zemí patří v civilním sektoru ke zbraním zakázaným.\nV kategorii \"těžkých zbraní\" jsou výzbrojí bojových vozidlech pěchoty. V kategorii \"lehkých zbraní\" jsou jejich klasickým představitelem rychlopalné kanóny.\nNaprostou doménou automatických zbraní jsou \"dlouhé ruční zbraně\", které představuje kulomet, útočná puška, samopal a nová kategorie osobní obranná zbraň (PDW).\n\n"}
{"id": "50098", "url": "https://cs.wikipedia.org/wiki?curid=50098", "title": "Provincie Alessandria", "text": "Provincie Alessandria\n\nAlessandria (\"Provincia di Alessandria\") je provincie na jihovýchodním okraji oblasti Piemont. Na severu sousedí s provincií Vercelli, na západě s provinciemi Torino a Asti, na severovýchodě s provincií Pavia, na východě s provincií Piacenza a na jihu s provinciemi Genova a Savona.\n\nÚzemí provincie je ze tří čtvrtin hornaté. Na severu mezi horami protékají řeky Pád a Tanaro. Ve středu provincie je úrodná nížina protékaná řekami Tanaro, Bormida a jejich přítoky. Na jihozápadě jsou hory Val Bormida, Val d'Erro a Val d'Orba, které se spojují s Apeninami.\n\nV rozlehlé centrální nížině se pěstuje hlavně obilí: pšenice, ječmen, kukuřice, sója, slunečnice. Rozšířené je i pěstování cukrové řepy, která směřuje do průmyslu. V rovinách kolem Casale jsou v létě rýžová pole.\n\n"}
{"id": "50101", "url": "https://cs.wikipedia.org/wiki?curid=50101", "title": "Impaktní kráter", "text": "Impaktní kráter\n\nImpaktní kráter je prohlubeň (většinou kruhového tvaru) na povrchu těles v planetární soustavě (planet, měsíců a planetek). \"Impaktní krátery\" vznikají nárazem jiného tělesa a mají průměr od několika mikronů do tisíce kilometrů. Dno typického \"impaktního kráteru\" leží níže než jeho okolí. Jeho vyvýšený okraj se prudce svažuje do středu kráteru a pozvolna vnějším směrem. Velikost kráteru především záleží na velikosti dopadajícího tělesa (projektilu), na jeho rychlost při dopadu a jeho složení. Velikost kráteru je také významně ovlivňována vlastnostmi cílového tělesa.\n\nVe sluneční soustavě vznikly \"impaktní krátery\" na všech tělesech s pevným povrchem. Na některých velkých tělesech však byly později zahlazeny geologickou činností, tou se rozumí, tavení, pohyb kontinentů (to platí jen pro Zemi), vulkanizmus (např. měsíce ovlivněné slapovými silami velkých planet). Například na Zemi se jich dochovalo přibližně 188 a další stále přibývají, výzkum v tomto oboru se odvíjí od požadavků těžebních firem, které dopadové struktury vyhledávají pro těžbu vzácných surovin. Na menších tělesech se uvedené geologické síly neprojevují. Přinejmenším některé z impaktních kráterů mohou souviset s hromadnými vymíráními v dějinách života na Zemi.\n\nV některých případech může vznikat zvláštní typ kráteru tzv. pedestal crater (komplexní kráter, záleží na typu a hustotě horniny nárazového materiálu a hustotě daného impaktoru, úhlu a rychlosti dopadu), kdy zůstane kráter spolu s vyvrženým materiálem vlivem eroze vyvýšen nad okolí.\n\n\"Impaktní krátery\" vznikají při srážce dvou pevných těles v planetární soustavě. Nejvíce \"impaktních kráterů\" na povrchu planet a měsíců ve sluneční soustavě pochází z období jejího dotváření v době asi před 4,5 – 4 miliardami let. V této době probíhalo intenzivní tzv. pozdní \"kosmické bombardování\".\n\nSamotný \"impaktní proces\", při kterém \"impaktní kráter\" vzniká, se dá rozdělit do tří fází:\n\nJe nejkratší ze všech fází a začíná při něm předávání kinetické energie a hybnosti do podloží zasaženého tělesa. Od místa dotyku se šíří rázová vlna – dopadajícím tělesem i podložím cíle dopadu. Obě tělesa jsou stlačována (až na tlak několik terapascalů), prudce se ohřívají a dopadající těleso brzdí a dochází k odpařování hornin. Materiál cíle i dopadajícího tělesa se vlivem zahřátí roztaví a částečně vypaří ve formě těžkých plynů. Během této fáze dojde k přenosu kinetické energie a hybnosti do podloží cíle v místě dopadu a těleso se z 95 % vypaří.\n\nRozžhavený materiál je na místě odpařen a dostává se zpět do atmosféry ve formě těžkých plynů, které postupně dopadají na zem. Podle velikosti dopadajícího tělesa může tato fáze trvat jen několik sekund až minut – čím větší je dopadající těleso, tím větší množství materiálu bylo roztaveno. Velikost kráteru je 20krát až 30krát větší než byla velikost tělesa před dopadem .\n\nPo dopadu výtrysků materiálů z první fáze a po zastavení taveniny se materiál začne vlastní tíhou vracet zpět do vyhloubeného prostoru . Stlačené podloží cíle v místě dopadu pod dnem kráteru vypruží vzhůru. U kráterů malých velikostí dojde jen k sesutí materiálů se stěn kráteru. U velkých kráterů kromě toho stlačené podloží vypruží zpět a dojde k vytvoření středového kopce. Usazením vyvrženého materiálu, vytvořením okraje a případně středového kopce je celý proces ukončen. V některých případech může u největších kráterů a pánví trhlinami v rozpraskaném podloží docházet k pronikání magmatu ze žhavého nitra cíle do dna kráteru a zalít jeho dno. U největších impaktů na Měsíci tak došlo k vytvoření měsíčních moří (mare).\n\n\n\n\n"}
{"id": "50102", "url": "https://cs.wikipedia.org/wiki?curid=50102", "title": "Kráter", "text": "Kráter\n\nKráter je prohlubeň (deprese) přibližně kruhového tvaru na povrchu těles v planetární soustavě (planet, měsíců a planetek). Krátery mají průměr od několika mikronů do tisíce kilometrů. Největší krátery se nazývají pánve nebo (hlavně na Měsíci) moře (mare).\n\nKrátery lze rozdělit, podle principu jejich vzniku, na několik skupin:\n\n\n"}
{"id": "50106", "url": "https://cs.wikipedia.org/wiki?curid=50106", "title": "Trolejbusová doprava v Opavě", "text": "Trolejbusová doprava v Opavě\n\nOpava, město na severovýchodě České republiky, ve Slezsku, provozuje prostřednictvím Městského dopravního podniku Opava trolejbusovou síť.\n\nNejdříve jezdily v Opavě tramvaje. Roku 1950 však bylo rozhodnuto, že budou nahrazeny právě trolejbusy. Ještě v témže roce se začalo s výstavbou nové sítě – první úsek, který vedl od Stadionu kolem Východního nádraží přes centrum k nemocnici byl zprovozněn 24. srpna roku 1952. Oproti dnešnímu stavu bylo vedení trati v centru mnohem komplikovanější. Hlavním důvodem pro toto řešení bylo, aby se nově vzniklá trolejbusová trať křížovala s ještě existujícími tratěmi tramvajovými co nejméně. Tramvajový provoz v Opavě zanikl v roce 1956.\n\nJeště v roce 1952 se započalo se stavbou další trati, která byla zprovozněna roku následujícího. Šlo o úsek mezi \"Horním náměstím\" (kde se odpojovala od první tratě) a strojírenským podnikem \"Ostroj\". V roce 1953 pak byla otevřena ještě jedna trať. Ta navázala na manipulační úsek mezi \"náměstím Republiky\" a trolejbusovou vozovnou a pokračovala dále do Jaktaře. Další trať nahradila poslední tramvajovou linku do Kateřinek v roce 1957. Na druhé straně města zároveň došlo ke krátkému prodloužení od nemocnice na konečnou \"Vítkovská\".\n\nV polovině 60. let bylo změněno složité vedení trolejbusů v centru města; dříve jednostopé tratě byly přebudovány na obousměrné. V roce 1970 bylo postaveno krátké odbočení od nemocnice k městskému hřbitovu. V polovině 70. let došlo k rekonstrukci \"Olomoucké ulice\", ve stejném období byly prováděny úpravy křižovatky \"Praskova\" – \"Komenského\". Na konci 70. let pak byla dočasně zastavena trolejbusová doprava do Kateřinek z důvodu rozsáhlých demolic staré zástavby. Zároveň byla také rekonstruována \"Krnovská ulice\", takže ani do Jaktaře trolejbusy nejezdily. Toto období rekonstrukcí a s tím souvisejících výluk trolejbusové dopravy skončilo v roce 1982.\n\nV roce 1985 se trolejbusová síť rozrostla o nový úsek na dnešní konečnou \"Bílovecká\" (prodloužení od Stadionu). Plánována byla i výstavba nové vozovny v Kylešovicích, která měla nahradit vozovnu v \"Krnovské ulici\" zděděnou po tramvajích. Stavba nové vozovny však byla v roce 1994 zastavena. Dostavěna pak byla s velkou slávou až v roce 2002. Poslední nové úseky trolejbusových tratí byly otevřeny v souvislosti s novými obchodními centry (Hypernova a Globus) v letech 2000 a 2001, šlo ale jen o malá prodloužení. V prosinci 2012 byla dokončena rekonstrukce ulic Jánské a Bílovecké, kdy došlo k výměně trolejového vedení a zároveň ke zrychlení průjezdu těmito ulicemi.\n\nDne 20. října 2013 došlo v odpoledních hodinách došlo v hale trolejbusové vozovny k požáru, při kterém bylo zničeno sedm trolejbusů a další vozy byly poškozeny žárem. Předpokládá se, že požár vznikl kvůli technické závadě jednoho z odstavených vozidel. Škody na vozech a hale vozovny byly předběžně odhadnuty na 48 milionů korun, podle radnice se jedná o částku až dvojnásobnou. V důsledku poškození vozidel byl přerušen provoz na linkách 202, 205 a 210, na provoz spojů na dalších linkách si dopravní podnik půjčil tři autobusy od společnosti TQM a pět autobusů Dopravního podniku Ostrava.\n\nStav linkového vedení k 1. září 2013.\n\nDá se říci, že i dnes je výstavba prodloužení \"Bílovecká\" – \"Kylešovice škola\" stále v plánu. Dnešní trolejbusová smyčka v Kylešovicích (zastávka \"Bílovecká\") byla roku 1985 vystavěna pouze jako provizorní. Toto „provizorium“ se dočkalo i dnešních let, prodloužení na konečnou \"Kylešovice škola\" je zatím v nedohlednu, ale stále se s ním do budoucna počítá.\n\nV současnosti je na linku č. 221, která spojuje konečnou \"Bílovecká\" a zastávku \"Kylešovice škola\", vypravován trolejbus s dieselagregátem.\n\nZačátkem roku 2019 Drážní úřad odsouhlasil stavební povolení na prodloužení této trati.\n\nDalší plánovanou tratí byla trať na konečnou \"Kateřinky-západ\". Zde byly dokonce roku 1992 při rekonstrukci ulice \"Vrchní\" vztyčeny sloupy trakčního vedení v oblasti celé plánované konečné (sloupy jsou zde dodnes). Trolejbusová trať měla vést po celé ulici \"Pekařské\". Na konci \"Pekařské\" v Kateřinkách měla trať odbočovat na ulici \"Vrchní\", kde se jedna stopa měla odpojovat na \"Rolnickou\". Zde byla umístěna dříve autobusová konečná \"Kateřinky-západ\" a odtud měla dále trať pokračovat jednostopě přes ulici \"Hilovu\" zpět na \"Vrchní\".\n\nDnes na ulici \"Vrchní\" (stejně jako na konečnou \"Kylešovice škola\") jezdí linka 221, kde její provoz zajišťují trolejbusy s pomocným dieselagregátem. Autobusová konečná na ulici \"Rolnická\", \"Kateřinky-západ\", zanikla roku 2001.\n\nHodně zajímavou měla být trolejbusová trať do města Hradec nad Moravicí. Linka měla začínat na dnes již zrušené smyčce \"Stadion\". Od \"Stadionu\" měla celá trať mít něco málo přes 11 km, z toho asi 1 km po trati, která již existovala a která existuje i dodnes. Celkově měla vést trať takto: Stadion – Východní nádraží – Nádražní okruh – silnice I/57 – Branka u Opavy - Hradec nad Moravicí. Konečná v Hradci nad Moravicí se měla nacházet v městské části Kajlovec.\n\nNa konečné v Kajlovci se měla nacházet měnírna pro napájení tratě. Trolejové vedení mělo být kompenzované s řetězovým zavěšením (tento způsob zavěšení můžeme vidět například na trolejbusové trati z Českých Budějovic do blízké obce Borek). Na lince měly být nasazovány vozy Škoda 15Tr.\n\nCelý projekt byl vypracován roku 1990 a počítalo se zahájením provozu roku 1996. Podmínkou pro zahájení provozu bylo zrušení železniční tratě číslo 315 (Opava východ – Hradec nad Moravicí). Projekt se nepovedlo uskutečnit jak z důvodu finančního, tak i z důvodu tehdy nedostatečného technického zázemí pro depování a údržbu vozidel. Avšak je třeba uznat, že myšlenka na výstavbu této trolejbusové trati se objevovala docela dlouho. Dnes již je však myšlenka nad výstavbou této trolejbusové tratě mrtvá. Výstavba takové trati by byla příliš nákladná a dá se říci, že i zbytečná.\n\nTrolejbusový provoz v Opavě zahajovaly dvounápravové vozy Škoda 7Tr, který bylo postupně dodáno celkem 12 (+ 4 ojeté z Mariánských Lázní). Následovaly je vzhledově stejné trolejbusy Škoda 8Tr (5 vozů). Mezi lety 1963 a 1981 byly dodávány legendární vozy Škoda 9Tr (celkem 27 kusů). Od roku 1982 pak v Opavě jezdí trolejbusy Škoda 14Tr (od roku 1995 ve zmodernizované verzi Škoda 14TrM).\n\nPrvní nízkopodlažní trolejbus byl do Opavy dodán v roce 2001. Šlo o vůz Škoda 21Tr, který zde ale zůstal jediný svého typu. Od roku 2003 byl vozový park obnovován nízkopodlažními vozy Solaris Trollino 12. V roce 2006 byly zakoupeny první trolejbusy Trollino s pomocným dieselagregátem. Naftový pohon se používá na několika úsecích, které nejsou zatrolejované (např. ke škole v Kylešovicích). Celkem bylo do roku 2007 dodáno 16 vozů Solaris Trollino 12 v různých provedeních. \n\nV roce 2010 se v opavských ulicích začaly objevovat nízkopodlažní trolejbusy Škoda 26Tr Solaris, které nahradily již zastaralé vozy 14Tr. V provozu zůstala již jen modernější verze 14TrM a také jeden trolejbus Škoda 14Tr (č, 58) byl zachován jako budoucí historický vůz. V roce 2010 bylo dodáno celkem šest vozů 26Tr, dva z nich jsou vybaveny dieselagregátem. V roce 2014 bylo slavnostně předáno dalších 5 nových vozů a v roce 2015 ještě další dva.\n\nPři požáru haly vozovny dne 20. října 2013 bylo zcela zničeno sedm trolejbusů (dva vozy Škoda 14TrM ev. č. 77 a 81, roky výroby 1996–1997, dva vozy Solaris Trollino 12 AC s pomocným dieselagregátem ev. č. 96 a 98, rok výroby 2006, a tři vozy Solaris Trollino 12 AC ev. č. 89, 90 a 99, roky výroby 2005–2006). Dalších devět trolejbusů, které byly poškozeny žárem a kouřem, bylo opraveno a po revizi Drážním úřadem vráceno zpět do provozu. Dne 30. srpna 2014 dopravní podnik uvedl do provozu pět nových trolejbusů Škoda 26Tr Solaris, které nahradily část zničených vozidel. Deset měsíců po požáru vozovny čítal vozový park celkem 32 provozuschopných trolejbusů, počátkem roku 2015 po dodání zbývajících dvou se vrátil na počet 34, tedy stav před požárem.\n\nV listopadu 2018 byl v Opavě ukončen provoz posledních trolejbusů 14Tr, které byly nahrazeny nově dodanými vozy Škoda 32Tr SOR. \n\nV červenci 2019 se trolejbusový vozový park skládal z 35 provozních trolejbusů, jednoho služebního vozu Škoda 14Tr a jednoho historického vozu Škoda 14Tr.\n\n\n\n\n"}
{"id": "50107", "url": "https://cs.wikipedia.org/wiki?curid=50107", "title": "Felipe Poey", "text": "Felipe Poey\n\nFelipe Poey y Aloy (26. května 1799, Havana – 28. ledna 1891, Havana) byl kubánský zoolog. \n\nFelipe Poey pocházel z francouzsko-španělské rodiny. V mládí odjel do Španělska, kde vystudoval práva a stal se právníkem. Posléze ale musel Španělsko opustit, údajně pro své přílišné sklony k liberalismu. V roce 1823 se tedy vrátil na Kubu. Začal se zabývat studiem přírody, soustředil se přitom na výzkum kubánských motýlů a mořskou zoologii. V roce 1825 navštívil Francii. Stal se cenným spolupracovníkem Cuviera a Valencienna, které zásoboval zejména mořskými obratlovci z Karibiku. V roce 1833 se vrátil na Kubu, v roce 1839 pak založil přírodovědné muzeum. V roce 1842 se stal prvním profesorem zoologie a srovnávací anatomie na Havanské univerzitě (\"Universidad de la Habana\").\n\nPopsal celou řadu nových druhů mořských živočichů a motýlů Karibiku, mimo jiné např. žraloka dlouhoploutvého.\n\n"}
{"id": "50110", "url": "https://cs.wikipedia.org/wiki?curid=50110", "title": "Samarium", "text": "Samarium\n\nSamarium (chemická značka Sm, \"Samarium\") je měkký stříbřitě bílý, přechodný kovový prvek, šestý člen skupiny lanthanoidů. Hlavní uplatnění nalézá ve výrobě mimořádně silných permanentních magnetů a slouží také k výrobě speciálních skel a keramiky.\n\nSamarium je stříbřitě bílý, měkký, vnitřně přechodný kov.\n\nChemicky je samarium méně reaktivní než předchozí prvky ze skupiny lanthanoidů. Na vzduchu je relativně stálé a ke vzplanutí dochází až při teplotě nad 150 °C. S vodou reaguje samarium za vzniku plynného vodíku, snadno se rozpouští v běžných minerálních kyselinách. Ve sloučeninách se vyskytuje prakticky pouze v mocenství Sm.\n\nChemické vlastnosti jeho solí jsou značně podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnost ve vodě se používá k oddělení lanthanoidů od jiných kovových iontů. Další nerozpustnou sloučeninou je šťavelan samaritý, který je možno použít ke gravimetrickému stanovení těchto prvků po jejich vzájemné separaci.\n\nRoku 1853 objevil švýcarský chemik Jean Charles Galissard de Marignac neznámé emisní linie ve spektru didymia a přiřadil je doposud neobjevenému prvku z řady lanthanoidů.\n\nIzolaci čistého prvku provedl teprve roku 1879 francouzský chemik Paul Émile Lecoq de Boisbaudran. Vycházel přitom z minerálu samarskitu o složení ((Y,Ce,U,Fe)(Nb,Ta,Ti)O). Prvek byl poté pojmenován podle tohoto minerálu, který nesl jméno ruského důlního specialisty, plukovníka Samarského.\n\nSamarium je v zemské kůře obsaženo v koncentraci asi 6 mg/kg, o jeho obsahu v mořské vodě údaje chybí. Ve vesmíru připadá jeden atom samaria na 100 miliard atomů vodíku.\n\nV přírodě se samarium vyskytuje pouze ve formě sloučenin. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří monazity (Ce, La, Th, Nd, Y)PO a xenotim, chemicky fosforečnany lanthanoidů a dále bastnäsity (Ce, La, Y)COF– směsné flourouhličitany prvků vzácných zemin. Pro samarium je typický již výše uvedený minerál samarskit ((Y,Ce,U,Fe)(Nb,Ta,Ti)O).\n\nVelká ložiska těchto rud se nalézají ve Skandinávii, USA, Číně a Vietnamu. Významným zdrojem jsou i fosfátové suroviny – apatity z poloostrova Kola v Rusku\n\nPři průmyslové výrobě prvků vzácných zemin se jejich rudy nejprve louží směsí kyseliny sírové a chlorovodíkové a ze vzniklého roztoku solí se přídavkem hydroxidu sodného vysráží hydroxidy.\n\nSeparace jednotlivých prvků se provádí řadou různých postupů – kapalinovou extrakcí, za použití ionexových kolon nebo selektivním srážením nerozpustných komplexních solí.\n\nPříprava čistého kovu se obvykle provádí elektrolýzou směsi roztavených chloridů samaritého SmCl, vápenatého CaCl a sodného NaCl. V některých postupech se využívá i redukce oxidu samaritého SmO elementárním lanthanem.\n\nMalá množství samaria jsou obsažena v didymu, směsi praseodymu a neodymu, požívané pro odkysličování tavenin kovů díky vysoké afinitě lanthanoidů ke kyslíku.\n\nVe sklářském průmyslu slouží přídavky samaria do skloviny ke zvýšení absorpce skla pro světlo v infračervené oblasti spektra.\n\nPři výrobě optických laserů a maserů se často uplatňují samariem dopované krystaly fluoridu vápenatého CaF.\n\nKatalyzátory na bázi oxidu samaria se v chemickém průmyslu používají pro dehydrataci a dehydrogenaci ethanolu.\n\nV jaderné energetice se slitiny s obsahem samaria uplatňují pro zachycování neutronů.\n\nObloukové lampy, sloužící především jako světelné zdroje při natáčení filmů používají elektrody ze slitin s obsahem samaria.\n\nPřestože v současné době jsou nejsilnějšími známými permanentní magnety materiály na bázi neodymu o složení NdFeB, jsou magnety složené ze samaria a kobaltu stále prakticky nejvíce vyráběnými \"extrémně silnými permanentními magnety\".\n\nSložení těchto magnetů je obvykle uváděno jako SmCo, ale v literatuře se uvádí i materiál SmCo, který by měl mít ještě lepší magnetické vlastnosti. Hlavní předností Sm-Co magnetů je jejich použitelnost v širokém oboru teplot, prakticky jsou bez problémů účinné i za teplot kolem 300 °C, Curieova teplota je až v oblasti 700 – 800 °C.\n\nPraktická výroba těchto magnetů započala v 70. letech 20. století. V současné době jsou tyto magnety prakticky používány v počítačové technice v záznamových hlavách pevných disků nebo při výrobě malých mikrofonů a reproduktorů ve sluchátkách a mnoha dalších aplikacích.\n\nNevýhody a rizika:\n\n\n"}
{"id": "50112", "url": "https://cs.wikipedia.org/wiki?curid=50112", "title": "Buničina", "text": "Buničina\n\nBuničina je nejčastější materiál používaný na výrobu papíru. Vyrábí se jak z jednoletých rostlin (kenafu, bavlny, lnu atp.), tak i víceletých (prakticky ze dřeva všech stromů - ve střední Evropě je z nich nejpoužívanější smrk). Jedná se o chemický proces, při kterém je hlavní snahou nepoškodit molekuly celulózy v rostlinném vlákně (obvykle tvořeném buněčnou stěnou) a naopak rozrušit látky, které způsobují pevnost rostliny (ve dřevě jde o lignin).\n\nVýroba má několik fází:\n\n\nPoužití dřeva na výrobu papíru je poměrně nová inovace. Počátkem 19. století plodinová vlákna jako lněná vlákna byla primárním materiálovým zdrojem, ale jejich nedostatek vedl k experimentování s jinými materiály. Kolem roku 1850 Němec Friedrich Gottlob Keller drtil dřevo mokrým drtičem za zisku dřevoviny. Další experimenty, které prováděl americký chemik C.B. Tilghman a švédský vynálezce C.F. Dahl, umožnily výrobu buničiny použitím chemikálií na oddělení vláken.\n\nHlavní environmentální dopady rozvlákňování dřeva zahrnují dopad na lesní zdroje a vznik odpadních produktů.\n\nKdyž je papír bělen elementárním chlórem (ale zčásti i při bělení chlornanem), vznikají jako vedlejší produkty vysoce toxické sloučeniny, např. chlorované dioxiny a furany. V některých zemích jako např. Britská Kolumbie, vedly v roce 1992 vysoké koncentrace těchto látek k uzavření některých rybářských oblastí. Celosvětově pak vedly k zavedení ECF a TCF technologií. ECF (elementar chlorine free) technologie přestaly používat plynný chlór, zatímco dražší TCF (total chlorine free) technologie vypustily použití sloučenin chlóru plně.\n\nOdpadní voda též může být velkým zdrojem znečištění pro vysoký obsah ligninu a jiných organických látek, které mohou sloužit jako potrava pro zooplankton, který pak následně nadměrně spotřebovává ve vodě rozpuštěný kyslík. Problém odpadních vod se však již začátkem 90. let 20. století úspěšně vyřešil zaokruhováním cyklů v celulózkách a regenerací varných louhů.\n"}
{"id": "50118", "url": "https://cs.wikipedia.org/wiki?curid=50118", "title": "Provincie Ancona", "text": "Provincie Ancona\n\nAncona (\"Provincia di Ancona\") je italská provincie v oblasti Marche, na severozápadě sousedící s provincií Pesaro a Urbino, na jihu s provincií Macerata a na západě s provincií Perugia. Její břehy omývá Jaderské moře.\n\n"}
{"id": "50119", "url": "https://cs.wikipedia.org/wiki?curid=50119", "title": "Provincie L'Aquila", "text": "Provincie L'Aquila\n\nL'Aquila (\"Provincia dell'Aquila\") je provincie v oblasti Abruzzo bez přístupu k moři. Sousedí na severu s provincií Teramo, na východě s provinciemi Pescara a Chieti, na jihovýchodě s provincií Isernia a na západě s provinciemi Frosinone, Roma a Rieti.\n\n"}
{"id": "50120", "url": "https://cs.wikipedia.org/wiki?curid=50120", "title": "LogMeIn Hamachi", "text": "LogMeIn Hamachi\n\nLogMeIn Hamachi je software pro vytvoření vlastní virtuální privátní sítě v síti Internet – VPN.\n\nPo nainstalování se vytvoří ovladač, který vytvoří nové připojení k lokální síti.\nPo připojení počítače k síti Hamachi přidělí jedinečnou interní IP adresu ve tvaru 25.X.X.X (dříve 5.X.X.X) a všechny počítače připojené do stejné virtuální sítě mezi sebou komunikují, jako by byly v klasické síti LAN. Daná vytvořená IP adresa je veřejná a lze na ni tedy přistupovat odkukoliv z interní sítě v programu Hamachi. Tato výhoda umožňuje například sdílet soubory, složky, FTP a tiskárny všech připojených PC v síti. Každá síť má svůj název a je chráněna heslem, které určí ten, kdo síť vytváří.\n\nRychlost přenosů v síti je přímo závislá na kvalitě připojení jednotlivých PC k internetu. Komunikace v síti je velice dobře šifrována a probíhá na bázi UDP a P2P, k pospojování jednotlivých klientů je nicméně používán centrální server. Hamachi otevírá další možnosti hraní multiplayer her určených pro LAN přes Internet.\n\nProgram ocení především uživatelé s neveřejnou IP adresou, kteří například nemohou sdílet data nebo ovládat své PC přes Internet. Tyto možnosti jsou otevřené, pouze pokud je uživatel na obou počítačích připojen do stejné sítě. Počet sítí, do kterých se lze připojit, je takřka neomezený.\n\nProgram Hamachi je nabízen v edici zdarma pro nekomerční užití s omezením VPN sítě na pět uživatelů+VY. Placená verze nemá počet uživatelů omezen a nabízí více funkcí.\n\n"}
{"id": "50122", "url": "https://cs.wikipedia.org/wiki?curid=50122", "title": "Provincie Arezzo", "text": "Provincie Arezzo\n\nArezzo (\"Provincia di Arezzo\") je italská provincie v Toskánsku bez přístupu k moři. Sousedí na severu s provincií Forlì-Cesena, na východě s provincií Pesaro e Urbino, na jihovýchodě s provincií Perugia, na jihozápadě s provincií Siena a provincií Firenze na severozápadě.\n\nProvincií protéká řeka Arno.\n\n"}
{"id": "50124", "url": "https://cs.wikipedia.org/wiki?curid=50124", "title": "Ledovec", "text": "Ledovec\n\nLedovec je nehomogenní přírodní těleso tvořené ledem, omezené jen jinou horninou; led se v něm pohybuje vlivem zemské tíže obdobně, jako voda v řece. Ledovce, které jsou částí kryosféry a hydrosféry, mají jazykovitý nebo bochníkovitý tvar. Jejich studiem se zabývá glaciologie a jistou částí také geokryologie. Vznikají hromaděním sněhu, který se pod vlivem okolí mění na firn, z firnu na firnový led a z firnového ledu na led ledovcový. Proces přeměny sněhu ve firn je nazýván firnovatění. To je způsobeno především táním a znovu zamrzáním pod vlivem tlaku vyšších vrstev, ale dochází k němu i se změnami teploty. Tento zdánlivě jednoduchý proces tání a mrznutí se odborně nazývá regelace. Tato vlastnost činí z ledovce plastické těleso schopné vyplňovat a modelovat reliéf Země. Ledovce se vyskytují na všech kontinentech s výjimkou Austrálie.\n\nZonální ledovce (kontinentální) mají svou extrazonální variantu v horských ledovcích (údolních).\n\nČeská terminologie označuje slovem ledovec různá rozsahem a pohybem odlišná ledová tělesa. Například gigantické ledové příkrovy, které jsou pro svou rozlehlost označovány též jako pevninské ledovce, z nichž ve skutečnosti led odchází do oceánu mnoha ledovci a ledovcovými proudy. Nebo menší ledovcové čepice. V obecném jazyce se lze setkat i s označením icebergů takovým slovem („špička ledovce“).\n\nLedovec končící v moři může mít plovoucí konec nazývaný šelfový ledovec. Nejrozsáhlejší jsou dnes Rossův a Filchnera-Ronneové u břehů Antarktidy, oba větší než Německo.\n\nLedovce dělí česká geologie, geomorfologie a geografie do typů jako: karový, svahový, údolní, dendritický, malaspinský (úpatní, piedmontní):\n\n\n\n\n\n\n\n\nLedovce mají různý tvar, ale všechny ledovce mají akumulační oblast, ve které dochází ke hromadění sněhu, a ablační oblast, ve které dochází k odtávání ledovce. Obě oblasti jsou od sebe odděleny myšlenou čarou rovnováhy, nad níž dochází k akumulaci a pod niž dochází k ablaci. V některých oblastech, ve kterých nejsou podmínky pro odtávání (vyšší zeměpisné šířky), ledovce nezanikají táním, nýbrž jsou, například jako plovoucí ledovcové jazyky, rozlámány do icebergů a odnášeny na širé moře do nižších šířek, kde postupně tají.\n\nMísto, kde ledovec vzniká se odborně nazývá kar neboli česky ledovcový kotel, následně sestupuje ledovcovým údolím tzv. trogem až k místu, kde začíná odtávat, či se případně odlamovat (tzv. telení ledovců) do moře.\nLedovce se většinou pohybují rychlostí od 3 do 300 metrů za rok, ale jejich rychlosti mohou dosáhnout 1 až 2 km za rok, pokud jsou k tomu vhodné podmínky jako příkrý svah či vysoká rychlost tvoření ledovce. Nicméně v Antarktidě a Grónsku existují i ledovce v údolích, které se pohybují rychlostí 7 až 12 km za rok. Na druhou stranu jsou známé ze Země ledovce, které se nepohybují vůbec, jelikož jsou v podstatě přimrznuty v podloží. V jejich případě pak nedochází k tání ledovců na bázi a hovoří se o tzv. studených ledovcích.\n\nZa svou barvu vděčí led krystalové struktuře, která absorbuje všechny vlnové délky světla kromě té nejkratší (nejmodřejší). Modrý led je pevnější a obsahuje méně vzduchu než led bílý.\n\nVýskyt ledovců je doprovázen mnoha geomorfologickými tvary. Na tvořivou činnost ledovce má zásadní vliv teplota samotného ledovcového tělesa, jeho podkladu a okolí jeho povrchu (vzduchu a ostatních ploch). Teplota má vliv na výskyt vody v kapalném stavu a „viskozitu“ báze ledovce, kapalná voda je prvořadým modelačním faktorem a tekutost báze ledovce má přímý vliv na jeho rychlost.\n\nPři vzniku glaciálních tvarů se uplatňuje destruktivní i akumulační činnost ledovcového tělesa. Destruktivní činností se rozumí zpětná, boční a hloubková eroze, které narušují horniny ve svém nejbližším okolí. K účinnosti ledovcové eroze přispívají především spodní morény, které svou účinnost dokazují vznikem hlubokých i mělkých ledovcových rýh.\n\nLedovce jsou výrazným erozním činitelem, který vytváří charakteristické tvary reliéfu, na který přímo či nepřímo působil a který velmi snadno pomáhá identifikovat jeho působení. Velká tíha a tlak sestupující ledovcové masy vytváří typické ledovcové údolí tvaru U, které může ledovec vyhloubit až do několikasetmetrové hloubky.\n\nRozlišujeme několik základních druhů ledovcové eroze:\n\nPři boční erozi se uplatňují boční morény.\n\nOvšem podobné projevy může mít obyčejná řeka, což může být problém při stanovení přítomnosti ledovce v minulosti.\n\nLedovce obsahují 17 miliónů gigatun vody. Antarktický ledovec je největší na světě a jeho objem je 26,5 miliónů km. Grónský ledovec má objem 2,85 miliónů km. Zbylé ledovce mají objem 0,158 miliónů km.\n\n\n\n"}
{"id": "50125", "url": "https://cs.wikipedia.org/wiki?curid=50125", "title": "Provincie Ascoli Piceno", "text": "Provincie Ascoli Piceno\n\nAscoli Piceno (\"Provincia di Ascoli Piceno\") je italská provincie v oblasti Marche, jejíž břehy omývá Jaderské moře. Sousedí na severu s provincií Fermo, která se od ní oddělila v roce 2009, a s provincií Macerata, na jihu s provinciemi Teramo a Rieti a na jihozápadě s provincií Perugia.\n\n"}
{"id": "50126", "url": "https://cs.wikipedia.org/wiki?curid=50126", "title": "Rybářský průmysl", "text": "Rybářský průmysl\n\nRybářský průmysl je komerční aktivita rybolovu produkující ryby a ostatní produkty tohoto typu. Podle statistik FAO byla produkce ryb v roce 2001 130 milionů tun. Jako další produkt rybolovu bylo vyprodukováno 37,9 milionů tun vodních rostlin.\n\n\n"}
{"id": "50138", "url": "https://cs.wikipedia.org/wiki?curid=50138", "title": "Provincie Gorizia", "text": "Provincie Gorizia\n\nGorizia (\"italsky\" \"Provincia di Gorizia, \"česky \"Provincie Gorice\") byla provincie v italské autonomní oblasti Friuli-Venezia Giulia, na západě sousedící s provincií Udine, na jihovýchodě s provincií Trieste a na východě se Slovinskem. Na jihu byla vymezena pobřežím Jadreského moře.\n\nDo roku 1918 tvořilo území provincie součást rakouské korunní země Gorice a Gradiška. Ta byla od podzimu 1918 okupována Itálií, jejíž součástí se stala 10. září 1919 jako součást provincie Udine. Od roku 1923 do konce 2. světové války byl jih Gorice a Gradišky součástí provincie Trieste. Roku 1927 vzniká provincie Gorizia, která však byla výrazně větší než dnešní provincie, i když až do roku 1947 byly pobřežní části součástí provincie Trieste. V letech 1935 – 1947 byla provincie Gorizia součástí oblasti Julské Benátsko a Zadar (italsky \"Venezia Giulia e Zara\"). Od 10. září 1943 do 1. května 1945 byla provincie okupována nacistickým Německem, které ji v rámci celku Adriatisches Küstenland administrativně spojilo s Korutanskem. Podle mírové smlouvy z roku 1947 byly východní části původní provincie odstoupeny Jugoslávii, v jejímž rámci se staly součástí Slovinska. Italská část pak byla v letech 1947–1963 součástí Venezia Euganea. Od 31. ledna 1963 byla provincie součástí autonomní oblasti Friuli-Venezia Giulia. Ke zrušení provincie došlo v roce 2017.\n\n"}
{"id": "50140", "url": "https://cs.wikipedia.org/wiki?curid=50140", "title": "Varieta", "text": "Varieta\n\nSlovo varieta má různý význam podle kontextu:\n\n"}
{"id": "50144", "url": "https://cs.wikipedia.org/wiki?curid=50144", "title": "Provincie Terst", "text": "Provincie Terst\n\nTerst (\"Provincia di Trieste\", slovinsky \"Tržaška pokrajina\", česky \"Provincie Terst\") je bývalá provincie na jihovýchodě italské autonomní oblasti Friuli-Venezia Giulia. Byla nejmenší provincií Itálie.\n\nDo roku 1918 bylo území provincie v rámci tehdejšího rakousko-uherského Předlitavska součástí tzv. Přímoří, v němž bylo rozděleno mezi korunní země Město a území Terst (téměř celé území) a markrabství Istrii (obce Muggia a San Dorligo della Valle). 3. listopadu 1918 byla oblast okupována Itálií a od roku 1920 pak byl region v rámci nově vytvořené italské oblasti Julské Benátsko (italsky \"Venezia Giulia\"), součástí \"provincie Terst\" (italsky \"Provincia di Trieste\"), která měla podstatně větší rozlohu než moderní provincie (zahrnovala také jižní část moderní provincie Gorizia a část dnešního Slovinska). Od 10. září 1943 do 1. května 1945 byl region okupován nacistickým Německem, které jej v rámci celku Adriatisches Küstenland administrativně spojilo s Korutanskem. Od 1. května 1945 byl pak region okupován jednotkami Velké Británie a USA. Od 15. září 1947 do roku 1954 tvořilo území dnešní provincie severní část (Zóna A) „státu“ Svobodné území Terst, existujícího pod mandátem OSN. Od 26. října 1954 pak byla obnovená provincie Terst v rámci oblasti Venezia Euganea opět součástí Itálie. V rámci této oblasti setrvala až do roku 1963. Od 31. ledna 1963 náleží provincie Terst k autonomní oblasti Friuli-Venezia Giulia. K zrušení provincie došlo v roce 2017 na základě reogranizace územně-správního členění celého regionu Furlánska-Julského Benátska. Na území provincie bylo ustanoven územní spolek obcí Guiliana.\n\nProvincie Terst sestávala z 6 obcí (údaj o počtu obyvatel je k 31. březnu 2005):\n\n"}
{"id": "50146", "url": "https://cs.wikipedia.org/wiki?curid=50146", "title": "Antonín Vítek", "text": "Antonín Vítek\n\nAntonín Vítek (25. ledna 1940 Praha – 28. února 2012 Praha) byl pracovník Akademie věd České republiky, chemik a přední český znalec a popularizátor v oboru kosmonautiky. Jako expert, komentátor a poskytovatel odborného výkladu vystupoval v řadě rozhlasových a televizních pořadů. Podílel se také na množství popularizačních článků a knih. Založil a vedl specializovanou encyklopedii kosmonautiky SPACE 40.\n\nVystudoval na Přírodovědecké fakultě Univerzity Karlovy obor organická chemie (chtěl studovat astronomii, ale tento obor se tehdy neotvíral). Poté nastoupil do Ústavu organické chemie a biochemie ČSAV. Zde pracoval mj. na programovém vybavení československé automatické pece pro materiálové experimenty v beztížném stavu ČSK-1, která byla použita na orbitálních stanicích Saljut 7 a Mir. V ústavu pracoval přes 20 let. Ke konci svého působení se zde věnoval prakticky pouze programování. Z politických důvodů však byl omezován jeho služební i platový postup, a proto v roce 1985 nastoupil do Základní knihovny ČSAV, nynější Knihovny Akademie věd České republiky. Zde se věnoval zavádění informačních technologií, mj. sestavoval počítačovou databázi všech vědeckých studií ústavů tehdejší Akademie věd.\nZnámý byl zejména svým zájmem o kosmonautiku, ve které patří mezi nejpřednější české znalce a popularizátory, často vystupoval nebo byl citován ve sdělovacích prostředcích. Využíval přitom svých velkých znalostí kosmických lodí, raket a družic, jejich parametrů i startovacích a přistávacích sekvencí.\n\nKe 40. výročí vypuštění první umělé družice Země založil specializovanou encyklopedii kosmonautiky SPACE 40, která svým jménem navazovala na dřívější poloilegální spolek zájemců o kosmonautiku SPACE z roku 1961. Spolupracoval na několika encyklopedických projektech v češtině, např. \"Technický slovník naučný\", 2. vyd., \"Encyklopedie Diderot\", encyklopedické projekty Ottova nakladatelství aj. Je autorem publikací v oboru organické chemie, fyzikální chemie, výpočetní techniky, astronomie a kosmonautiky.\n\nZejména v letech 2005–2006 se výrazně účastnil tvorby české jazykové verze internetové encyklopedie Wikipedie.\n\nOd roku 1977 jej trápil těžký srdeční zánět. Zemřel nedlouho po svých 72. narozeninách.\n\n\nByla po něm pojmenována planetka (30253) Vítek, kterou objevili Peter Kušnirák a Petr Pravec na Ondřejově.\n\n\n"}
{"id": "50148", "url": "https://cs.wikipedia.org/wiki?curid=50148", "title": "Brendan Comiskey", "text": "Brendan Comiskey\n\nBrendan Comiskey (* 13. srpen 1935, Tasson, Irsko) je bývalý biskup diecéze Ferns v Irsku. Odstoupil 1. dubna 2002, protože byl obviňován, že věděl o pohlavním zneužívání nezletilých, jehož se dopouštěli jemu podřízení kněží (mimo jiné Jim Grennan a Seán Fortune), a nezakročil proti němu. Spekulovalo se také o jeho problémech s alkoholismem a o nepořádcích ve financích diecéze. \n\n"}
{"id": "50151", "url": "https://cs.wikipedia.org/wiki?curid=50151", "title": "Aharon Kacir", "text": "Aharon Kacir\n\nProf. Aharon Kacir (: אהרן קציר; rodným jménem Aharon Kačalski, 15. září 1914, Lodž – 30. května 1972, Tel Aviv) byl izraelský chemik a průkopník v oblasti elektrochemie biopolymerů. Jeho bratr Efrajim byl v letech 1973 až 1978 izraelským prezidentem.\n\nNarodil se v roce 1914 v Lodži v Polsku, v roce 1925 pak odešel do Palestiny, kde vystudoval chemii na Hebrejské univerzitě v Jeruzalémě. V roce 1936 vstoupil do Hagany a v roce 1947 společně s bratrem Efrajimem pomáhal založit Sbor vědeckého výzkumu a vývoje (CHEMED) při izraelské armádě. Během své akademické kariéry působil v řadě předních izraelských akademických pracovišť. V roce 1948 se stal vedoucím oddělení výzkumu polymerů na Weizmannově institutu věd a o čtyři roky později profesorem fyzikální chemie na Hebrejské univerzitě.\n\nV roce 1961 mu byla udělena Izraelská cena a v letech 1962 až 1968 byl prezidentem Izraelské akademie věd a klasického vzdělávání.\n\nByl jednou z obětí teroristického útoku na letiště Lod. Izrael vydal na jeho památku poštovní známky. Před jeho zavražděním byl tehdejší izraelskou ministerskou předsedkyní Goldou Meirovou zvažován na funkci izraelského prezidenta. Nakonec se prezidentem stal jeho mladší bratr Efrajim.\n\nV roce 2005 byl v internetové soutěži 200 největších Izraelců zvolen 177. největším Izraelcem všech dob.\n\n"}
{"id": "50153", "url": "https://cs.wikipedia.org/wiki?curid=50153", "title": "Trolejbusová doprava v Hradci Králové", "text": "Trolejbusová doprava v Hradci Králové\n\nV Hradci Králové je od roku 1949 v provozu síť trolejbusové dopravy.\n\nV roce 1947 tehdejší Jednotný národní výbor zadal projekty pro výstavbu trolejbusové sítě. V Hradci nikdy nejezdily tramvaje (ačkoli se o nich původně uvažovalo), jako v řadě jiných měst, kde dnes trolejbusy jezdí; v první polovině minulého století se totiž město věnovalo spíše výstavbě nových čtvrtí než dopravě. První trolejbusová trať, která byla otevřena 2. května 1949, se stavěla pouhý jeden rok a vedla od královéhradeckého hlavního nádraží přes \"Ulrichovo náměstí\" a \"Pražský most\" do Nového Hradce Králové. Ještě téhož roku byla zprovozněna další trať, odbočující u známého Pražského mostu a vedoucí na Slezské Předměstí.\n\nPostupně byly zprovozňovány i další tratě, takže v roce 1952 už byl dokončen okruh kolem centra města. Ke konci roku 1958 byl zahájen provoz i na nové trati do Malšovic, další rok byla zobousměrněna jednostopá trať ve Slezském předměstí, kde vznikla nová konečná \"Cihelna\". V této době dosáhly trolejbusy ve městě svého největšího rozsahu, v provozu jezdily trolejbusy typů Škoda 7Tr, 8Tr a 9Tr. V roce 1965 byla postavena ještě trať na sídliště Sever a pak nastal útlum – MěNV Hradce Králové se rozhodl síť zrušit. První zrušenou tratí se stal úsek na \"Gočárově třídě\" (provoz tu byl obnoven až v 90. letech), nedlouho poté následovaly další. V 70. letech se díky dobrému stavu trolejbusové sítě a částečně i díky ropné krizi útlum zastavil a začala postupně modernizace všech tratí.\n\nV souvislosti se změnou společenských poměrů a také díky rekonstrukci jednotlivých hradeckých mostů se začala trolejbusová síť opět rozšiřovat. Nově byl zatrolejován jihozápadní úsek II. silničního okruhu pro linku na Nový Hradec Králové. Obnovena byla nejen trať na \"Gočárově třídě\", ale i ostatní tratě, které byly v 60. letech zrušeny. Od roku 1994 byl v královéhradecké trolejbusové síti unikát – trolejbus s přívěsným vozíkem s přídavným dieselovým agregátem, který obsluhoval trať do Kluků, kam nevede trolejové vedení. V roce 2001 získalo město nízkopodlažní trolejbus Škoda 21TrACI s vestavěným agregátem, který nezatrolejovaný úsek obsluhoval do června 2012, kdy jej nahradil, v rámci obnovy vozového parku, trolejbus Škoda 30Tr SOR. V nedávné době ca. kolem roku 2014 se uvažovalo o výstavbě tratí do čtvrti Farářství a obnově zrušených úseků na Slezském Předměstí, z čehož ale kvůli rozmachu elektrobusů u hradeckého DP nakonec sešlo. Realizace se dočkala pouze krátká odbočka z páteřní tratě na Nový Hradec Králové na smyčku Pod Strání, nacházející se v sídlišti Moravské Předměstí. V souvislosti s dodáním devíti nových trolejbusů Škoda 30Tr SOR vybavených trakčními bateriemi byl od února 2019 zahájen provoz dalších dvou linek, kde se nezávislosti trolejbusů na vrchním vedení využívá. Elektrická trakce nově obsluhuje rozvíjející se sídlištní oblast Plachta a nahrazuje též částečně autobusy na lince 27 spojující Slezské a Moravské Předměstí. Jako doplněk byla ze spojů linek 1 a 2 vytvořena linka 4 jezdící z Terminálu hromadné dopravy na konečnou Pod Strání.\n\nPro zahájení trolejbusového provozu bylo do Hradce Králové dodáno pět kooperačních, francouzsko–českých trolejbusů Vetra-ČKD. Od 50. let již byly zakupovány výhradně vozy československé (Škoda 7Tr, Škoda 8Tr, Škoda 9Tr, Škoda 14Tr). V roce 1989 se v Hradci poprvé objevily kloubové trolejbusy (Škoda 15Tr). V letech 1997 až 2003 byl vozový park obnovován nízkopodlažními vozy Škoda 21Tr, včetně prototypu trolejbusu s pomocným dieselagregátem 21TrACI. V roce 2010 byly dva vozy 15Tr odprodány firmě Zliner Zlín, která je po opravě prodala Dopravnímu podniku města Ústí nad Labem. Roku 2011 bylo v souvislosti se zařazením nových kloubových nízkopodlažních trolejbusů Škoda 31Tr SOR prodáno pět vozů 15TrM přímo do Ústí nad Labem. Dne 15. září 2011 byl uveden do provozu první standardní nízkopodlažní trolejbus Škoda 30Tr SOR, díky čemuž byly z provozu odstaveny poslední dva vozy 14TrM. Po vyřazení posledních dvou trolejbusů 15Tr v roce 2012 (v provozu byly naposledy na podzim 2011) se Hradec Králové stal prvním městem v Česku, kde byl ukončen provoz vozidel tohoto typu. Tímto krokem se stal královéhradecký trolejbusový provoz zcela nízkopodlažním. V červenci 2012 byl odstaven prototyp vozu 21TrACI a následně byl převeden mezi muzejní trolejbusy. Zbývající vozy 21Tr byly odprodány Dopravnímu podniku města Brna (10 vozů 21Tr, 3 vozy 21TrAC), Dopravnímu podniku města Ústí nad Labem (1 vůz 21Tr, 2 vozy 21TrAC) a na Ukrajinu do Oděsy (5 vozů 21Tr). V roce 2018 bylo zakoupeno devět vozů Škoda 30Tr SOR vybavených trakčními bateriemi pro nezávislý pohyb i mimo trolejové vedení. V rámci dodávky se v Hradci Králové nakrátko objevil také prototyp trolejbusu Škoda 30Tr SOR s trakčními bateriemi. Ten byl následně pronajat Dopravnímu podniku hl. m. Prahy, kde je veden pod evidenčním číslem 9506. Právě s tímto vozem byl v létě 2018 obnoven pravidelný trolejbusový provoz v hlavním městě.\n\nV březnu 2019 byly v Hradci Králové v provozu tyto typy trolejbusů:\n\n\n"}
{"id": "50165", "url": "https://cs.wikipedia.org/wiki?curid=50165", "title": "Aragón", "text": "Aragón\n\nAragón je řeka ve Španělsku, po níž byla pojmenována Aragonie. Je to jeden z nejdelších přítoků řeky Ebro. Aragón pramení v údolí Astún v provincii Huesca ve výšce 2 050 m n. m.\n\nPřítoky Aragónu jsou: Gas, Lubierre, Candanchú, Estarrún, Aragón Subordan, Veral, Eska, Iratí, Regal, Onsella, Zidacos, Arga.\n"}
{"id": "50167", "url": "https://cs.wikipedia.org/wiki?curid=50167", "title": "Peter Waage", "text": "Peter Waage\n\nPeter Waage (29. června 1833 Flekkefjord – 13. ledna 1900 Christiania) byl norský chemik, profesor chemie na univerzitě v Oslo. Spolu s Catem Guldbergem v letech 1864-1879 objevili a formulovali základní kvantitativní zákon chemické rovnováhy, nazývaný též zákon akce hmoty, Guldberův-Waageův zákon, (zákon účinku hmoty, či (méně vhodně) zákon aktivní hmoty).\n"}
{"id": "50170", "url": "https://cs.wikipedia.org/wiki?curid=50170", "title": "Alba (župa)", "text": "Alba (župa)\n\nAlba (maďarsky Fehér) je župa (\"Județ\") v Rumunském Sedmihradsku. Jejím hlavním městem je Alba Iulia, župa má rozlohu 6 242 km².\n\nAlba hraničí na východě s župami Sibiu a Mureș, s župami Bihor a Arad na západě, na jihu s župou Hunedoara a na severu s župou Kluž. Její území je hornaté (hory zabírají 59 % území), nejvyšší jsou na severu území (Munții Dealului, Munții Apuseni) a na jihu (Karpaty); odděluje je údolí řeky Mureș. Žije tu 394 959 obyvatel, z nichž je 90 % Rumunů a 6 % Maďarů. V horách se těží rudy a kámen. Hlavní město Alba Iulia je největší (má 66 000 obyvatel) a leží na řece Mureș přímo uprostřed župy.\n\n"}
{"id": "50171", "url": "https://cs.wikipedia.org/wiki?curid=50171", "title": "Anthony O'Connell", "text": "Anthony O'Connell\n\nAnthony J. O'Connell byl katolický biskup diecéze Palm Beach na Floridě. V roce 2002 přiznal, že od sedmdesátých let měl sexuální vztah s Christoferem Dixonem, původně jako se studentem semináře. Dixon vypověděl, že vztah trval do devadesátých let. O'Connell se přiznal poté, co se na něj Dixon obrátil se stížností, že byl zneužit dvěma jinými knězi. Kontakt O'Connella s Dixonem byl označen za sexuální zneužití a Dixon získal mimosoudní odškodnění ve výši 125 000 $. O'Connell 8. března 2002 odstoupil z funkce. \n\nO'Connell byl v roce 1988 jmenován prvním biskupem katolické diecéze v Knoxville a v roce 1998 pověřen vedením diecéze v Palm Beach, kde měl pomoci, aby se diecéze vzpamatovala, když jeho předchůdce biskup Joseph Keith Symons přiznal, že během své kariéry pohlavně zneužíval pět chlapců.\n"}
{"id": "50172", "url": "https://cs.wikipedia.org/wiki?curid=50172", "title": "Kostel Vittskövle", "text": "Kostel Vittskövle\n\nKostel Vittskövle (švédsky: \"Vittskövle kyrka\") je kostel v obci Kristianstad, kraj Skåne, Lund Diocese, Švédsko.\n\nKostel byl původě postaven v 12. nebo 13. století. V 15. století byla v severní části zbudována kaple. Kaple byla vysvěcena svaté Anně.\n\nV 15. století byly zbudovány krypty s nástěnnými malbami znázorňujícími příběhy z Genesis. Později byly přemalovány, ale ve 20. století byly restaurovány.\n\nV místě kněžiště je znázorněna legenda o svatém Mikulášovi. V kapli sv. Anny jsou symboly evangelistů stejně tak jako středověké světice : sv. Barbora, sv. Uršula, sv. Gertruda Veliká a sv. Kateřina\n\nVěž byla postavena v 16. století\n\nV 17. století byla v jižní části zbudována hrobka pro rod Barnekowů\n\nKřtitelnice pochází ze středověku.\n"}
{"id": "50173", "url": "https://cs.wikipedia.org/wiki?curid=50173", "title": "Hugo Schiff", "text": "Hugo Schiff\n\nHugo Schiff (26. duben 1834, Frankfurt nad Mohanem - 8. září 1915, Florencie) byl německý chemik, žák Friedricha Wöhlera z Göttingenu. Roku 1879 založil Chemický ústav na Univerzitě ve Florencii. Objevil Schiffovy báze a některé aminy, zabýval se výzkumem aldehydů a aminokyselin. Je po něm pojmenovaný Schiffův test.\n\n"}
{"id": "50175", "url": "https://cs.wikipedia.org/wiki?curid=50175", "title": "Hebrejská bible", "text": "Hebrejská bible\n\nHebrejská bible označuje tu část biblického kánonu, která je společná židovství a křesťanství. Pojmu se užívá mezi biblisty jako neutrálního termínu, který se upřednostňuje před označením \"Tanach\", kterého užívají židé, a \"Starý zákon\", jímž označují tyto spisy křesťané. \n\nOznačení \"hebrejská\" se zde vztahuje buď k jazyku většiny těchto spisů (hebrejština), nebo k označení národa Hebrejů coby izraelskému národu.\n\nProtože pojem \"hebrejská bible\" označuje pouze ty části kánonu, které jsou oběma náboženstvím společné, neoznačuje deuterokanonické spisy, které patří do tzv. alexandrijského kánonu Starého zákona, jak je obsažen i v řeckém překladu zvaném Septuaginta (tento kánon uznává katolická a pravoslavná církev). Lze tak zjednodušeně říci, že pojem \"hebrejská bible\" je totožný s kánonem Starého zákona, jak jej uznávají protestantské církve, neboť ty uznávají za inspirované pouze spisy obsažené v palestinském kánonu.\n\n"}
{"id": "50176", "url": "https://cs.wikipedia.org/wiki?curid=50176", "title": "Bílsko (Polsko)", "text": "Bílsko (Polsko)\n\nBílsko ( \"Bielsko\", \"Bielitz\", \"Biylsko\") je bývalé město v Těšínském Slezsku, které 1. ledna 1951 bylo sloučeno s malopolskou Krakovskou Bělou v jeden správní celek s názvem Bílsko-Bělá.\n\nPrvní písemná zmínka o Bílsku jako o městě pochází z roku 1312. Objevuje se ve vydané těšínským knížetem Měškem I. listině týkající se \"„darování věrným bílským měšťanům lesa mezi Kamenicí a Mikušovicemi“\", jehož pozůstatkem je lesopark Cikánský les (Cygański Las). Založení města, odhadované k době okolo roku 1285, souvisí s osidlovací vlnou v rámci velké kolonizace. Na podnět těšínsko-ratibořských knížat se tehdy v jihovýchodní části Slezska usadili němečtí kolonisté, přičemž okolí Bílska bylo jedinou oblastí, kde postupem času nesplynuli s původním slovanským obyvatelstvem (viz Holasice), nýbrž vytvořili souvislý jazykový ostrov existující nepřetržitě do roku 1945. Ve 20. století k němu patřilo kromě Bílska a Bělé městečko Vilamovice (viz vilamovština) a deset okolních vesnic. Památkou dřívějšího slovanského osídlení je hradiště z 12. století v městské části Staré Bílsko.\n\nV době založení města probíhala postupná integrace od roku 1292 existujícího samostatného těšínského knížectví s Českým královstvím. Bylo jí dovršeno v roce 1327 složením lenního slibu českému králi Janu Lucemburskému knížetem Kazimírem I. Těšínsko spolu s Bílskem se na dalších 600 let stalo součástí zemí Koruny české. Zároveň došlo roku 1316 k rozdělení knížectví na část těšínskou a osvětimskou, hranici mezi nimi vyznačovala řeka Bělá. Osvětimské knížectví bylo v roce 1457 prodáno polskému králi Kazimíru Jagellonskému a tak se městem protékající řeka stala hranicí dvou monarchií.\n\nJiž od raného novověku je osud Bílska nerozlučně spjat s textilní výrobou. Zdaleka nejvýznamnějšími řemeslnickými cechy ve městě byly cech soukenický (založený roku 1565) a tkalcovský. K dalším důležitým hospodářským odvětvím patřila keramická výroba, pivovarnictví a v neposlední řadě také obchod, který vzkvétal díky výhodné příhraniční poloze.\n\nVelice živnou půdou bylo Bílsko pro 95 tezí Martina Luthera. Kníže Václav III. Adam přijal luteránství v roce 1545 a vzápětí vznikla v Bílsku nejsilnější protestantská obec na celém Těšínsku, jež roku 1587 získala privilegium na to, že se ve městě budou konat výhradně luteránské bohoslužby. Na bílském zámku působil Jiří Třanovský. Protestantský charakter si Bílsko podrželo i po třicetileté válce – po celou dobu protireformace se v okolních beskydských lesích konaly tajné luteránské bohoslužby (viz Lesní kostely v Beskydech) a záhy po vydání Tolerančního patentu císařem Josefem II. v roce 1781 vznikla na sever od historického jádra evangelická čtvrť s kostelem Spasitele, biskupským sídlem a školami, zvaná Bílský Sijón, jež dodnes zůstává centrem protestantského dění s nadregionálním významem. V roce 1902 byl na Bílském Sijónu odhalen jeden z pouhých dvou pomníků Martina Luthera v celé rakouské monarchii (druhý se nachází v Aši) a dnes jediný v současném Polsku. \n\nByli to také právě bílští a obecně slezští protestanté prchající před náboženským pronásledováním, kdo v 17. století na protějším – v té době polském – břehu řeky založili na místě malé tkalcovské osady se 13 domy, patřící vesnici Lipník, město Bělá, jež získalo městská práva v roce 1723. Obdobná etnická (převaha německojazyčného obyvatelstva), náboženská (luteránství) a ekonomická (textilnictví) struktura přály blízkým vztahům mezi Bílskem a Bělou nehledě na jejich odlišnou státní příslušnost, navíc Bělá vznikla přímo na druhém břehu nevelké řeky, takže obě města vždy tvořila jeden urbanistický celek. V roce 1772 byla Bělá jako součást Haliče připojena v důsledku prvního dělení Polska k habsburské monarchii, řeka se od té doby stala hranicí mezi dvěma rakouskými korunními zeměmi (Těšínsko, Opavsko, Krnovsko a ostatní zbytky Slezska ponechané Habsburkům po slezských válkách spolu tvořily Rakouské Slezsko). \n\nTen samý Václav III. Adam, který zavedl na Těšínsku luteránství, zřídil v roce 1572 samostatné bílské stavovské panství a prodal je Karlu Promnitzovi. Následnými majiteli byli Adam Schaffgotsch (1582-1592), uherští Sunneghové (1592-1724), hrabě Jindřich Solms (1724-1743) a pak Fridrich Vilém Haugwitz, jenž roku 1751 dosáhl povýšení stavovského panství na knížectví císařovnou Marií Terezií. O rok později je odkoupil Alexandr Josef Sułkowski, čímž začalo až do roku 1944 trvající panování Sułkowských na bílském zámku.\n\nRok 1806, kdy byly v osmi bílsko-bělských manufakturách poprvé uvedeny do provozu spřádací stroje, je považován za začátek rozvoje průmyslu ve městě. Během 19. století se bílsko-bělská oblast stala jedním ze třech hlavních center textilního průmyslu v Rakousko-Uhersku, vedle Brna a Liberce. Druhým nejrozšířenějším odvětvím byl strojírenský průmysl. Tovární haly a komíny, roztroušené po celém městě, se staly neodmyslitelnou součástí panoramatu \"Slezského Manchesteru\", jak Bílsko začalo být nazýváno.\n\nDruhá polovina 19. století je označována za zlatý věk Bílska a Bělé. Vedle továren vyrůstaly honosné vily bohatých továrníků, přepychové měšťanské domy a veřejné budovy (městské divadlo, pošta, radnice a další) inspirované Vídní, na což odkazuje slogan \"Malá Vídeň\", kterým se město dodnes rádo propaguje. Největší zásluhu na architektuře přelomu 19. a 20. století, jež dotváří charakter \"Malé Vídně\", nesou místní architekti Karl Korn, Emanuel Rost st. a Emanuel Rost ml., regulační plán připravil roku 1899 věhlasný vídeňský urbanista Max Fabiani. V roce 1855 byla dostavena odbočka Severní dráhy císaře Ferdinanda z Dědic do Bílska, potom prodloužená do Żywce a napojená na trať do Čadce (s 268 m dlouhým tunelem pod středem města), roku 1888 pak otevřeli Moravsko-slezskou dráhu měst z Kojetína přes Frýdek, Těšín, Bílsko, Bělou a dále směrem na Wadowice a Krakov. V prosinci 1895 byla v Bílsku zprovozněna druhá nejstarší síť elektrické tramvaje v českých zemích (po Teplicích). Pětikilometrová trať spojila vlakové nádraží s Cikánským lesem, který se mezitím proměnil v lesopark po vzoru Vídeňského lesa a v jeho okolí byla vystavěna řada letních vil zámožných obyvatel. \n\nPrudký rozvoj průmyslu se neodrážel na nárůstu počtu obyvatel, a to zapříčiněním místních elit odmítajících připustit příliv dělnického a neněmeckého živlu. Většina pracujících v bílsko-bělském průmyslu dojížděla či docházela z okolních a vzdálenějších vesnic, z nichž ty ležící v bezprostřední blízkosti obou měst (Lipník, Kamenice) samy postupně získávaly městský charakter. Dělnické kolonie, typické pro Ostravsko či katovickou aglomeraci, si v Bílsku své místo moc nenašly. Nebylo také vyhověno opakovaným peticím o připojení Bělé s okolím – německé enklávy v Poláky ovládané Haliči – k Rakouskému Slezsku.\n\nTváří v tvář rozpadu rakousko-uherské monarchie se zastupitelstva obou měst přihlásily k mezinárodně neuznané Republice Německého Rakouska. 13 listopadu 1918 vkročila do Bělé polská vojska a město se spolu s celou Haličí stalo součástí Polska, náleželo ke krakovskému vojvodství. Území Těšínska, včetně Bílska, bylo předmětem československo-polského sporu. Bílští podporovali spíše Československo, jelikož v něm viděli jednak jakési pokračování rakousko-uherských poměrů, jednak stát s výrazně větším zastoupením německé národnosti, přesto ale byl nakonec region rozhodnutím Konference velvyslanců v červenci 1920 rozdělen a jeho východní část s Bílskem připojena k Polské republice jako součást autonomního slezského vojvodství.\n\nMeziválečné období uběhlo ve znamení nových investic (mj. letiště Alexandrovice) a funkcionalistické architektury (mj. luxusní obytná čtvrť Sułkowského sady vystavěná na místě zámecké zahrady), zavedení autobusové dopravy (1927), připojení Alexandrovic v roce 1938, ale také národnostních svárů. Příliv polských úředníků a učitelů zvýšil podíl polského obyvatelstva, nicméně si město nadále uchovávalo převážně německý ráz a ve 30. letech se projevilo jako centrum německého fašismu v tehdejším Polsku. Právě v Bílsku sídlila \"Jugenddeutsche Partei in Polen\" (Mladoněmecká strana v Polsku), obdoba sudetských henleinovců. Její vůdce, Rudolf Wiesner, byl pak během nacistické okupace starostou Bílska, k němuž poprvé administrativně připojili i Bělou jakožto městskou část Bielitz-Ost (Bílsko-východ).\n\nRudá armáda obsadila Bílsko 10. února 1945. Odsunuté Němce nahradili zčásti Poláci vysídlení ze Sovětskému svazu postoupených ukrajinských oblastí východní Haliče, zčásti přistěhovalci z přelidněného Malopolska (západní Haliče) a polského vnitrozemí. Zpočátku byly obnoveny předválečné hranice, včetně rozdělení Bílska a Bělé mezi slezské, resp. katovické, a krakovské vojvodství, ale už k 1. lednu 1951 došlo k opětovnému, a tentokrát trvalému, spojení obou měst pod názvem \"Bílsko-Bělá\". Nový správní útvar čítal 55 tisíc obyvatel a byl přičleněn ke katovickému vojvodství.\n\nDnes má pojem \"Bílsko\" už význam pouze historický, je však hovorově používán pro označení celého města Bílsko-Bělá.\n\n"}
{"id": "50179", "url": "https://cs.wikipedia.org/wiki?curid=50179", "title": "Alexandr I. Pavlovič", "text": "Alexandr I. Pavlovič\n\nAlexandr I. Pavlovič (rusky \"Александр I Павлович\"; 23. prosince 1777 – 1. prosince 1825) byl ruský imperátor vládnoucí v letech 1801–1825, v letech 1809–1825 první finský velkokníže a jako Alexandr II. v letech 1815–1825 polský král.\n\nAlexandr se narodil v Petrohradě jako první z devíti dětí budoucího cara Pavla I. a jeho manželky carevny Marie Fjodorovny. Jeho babičkou (matkou cara Pavla I.) byla Kateřina Veliká, která přes odpor Alexandrova otce vzala do svých rukou výchovu malého budoucího následníka trůnu. Za jeho vychovatele určila švýcarského jakobína, filosofa Frédérica-César de La Harpeho. Pod jeho vedením se chlapec naučil dokonale anglicky, seznámil se s evropskou kulturou, historií a principy politiky. Vojenskou průpravu strávil Alexandr v městě Gatčina; v této době ohluchl na levé ucho.\n\nJako nevěstu vybrala carevna Kateřina Alexandrovi princeznu Luisu Bádenskou, třetí ze sedmi dětí bádenského vévody Karla Ludvíka a jeho ženy Amálie Frederiky von Hessen-Darmstadt. V roce 1792 Luisa i se svou sestrou přijela do Petrohradu a byla shledána Kateřinou za vhodnou nevěstu. Svatba se uskutečnila 9. října 1793; Luisa, která přestoupila na pravoslaví a přijala ruské jméno \"Jelizaveta Alexejevna\", měla pouhých čtrnáct let, její manžel byl o rok starší. U příležitosti svatby dostal Alexandr od carevny Kateřiny Alexandrovský palác, čímž mu dala najevo svou náklonnost a to, že jej hodlá upřednostnit před synem Pavlem při volbě následníka trůnu. Zemřela však dříve (6. listopadu 1796), než mohla Alexandra označit oficiálně následníkem.\nJelizaveta Alexejevna byla mimořádně krásná a přitažlivá žena, svou krásou proslulá po celé Evropě; její vzezření odpovídalo ideálu krásy té doby. Byla ale i nesmělá a upřímná, bystrá a inteligentní, milovala svého muže a byla jeho oporou v mnoha osobních i politických krizích. Alexandr však ženu zanedbával; manželství bylo harmonické, ale emocionálně chudé. Oba měli mimomanželské vztahy, které vzájemně akceptovali. Když se 18. května/29. května 1799 narodila dcera Marie Alexandrovna, u dvora se vynořily řeči, že otcem dítěte je polský kníže Czartoryski – dítě mělo černé vlasy a tmavé oči, zatímco oba rodiče byli světlovlasí a modroocí. Jelizaveta však zakrátko ztratila milence i dcerku – Adam byl vyslán na diplomatickou misi a dítě zemřelo. V roce 1803 Alexandr začal vztah s polskou kněžnou Marií Czetwertyńskou, manželkou knížete Dmitrije Naryškina. Tento románek trval více než patnáct let; Naryškinová porodila Alexandrovi tři děti. 3. listopadu/15. listopadu 1806 porodila Jelizaveta druhou dceru, velkokněžnu Jelizavetu Alexandrovnu; opět se vynořily řeči, že dítě není carovo, ale kapitána Ochotnikova. Patnáct měsíců později děvčátko zemřelo. Další děti se již z tohoto manželství nenarodily a Alexandrovým následníkem a nástupcem se stal jeho mladší bratr, třetí syn Pavla I. Mikuláš I. Pavlovič (druhý Pavlův syn, velkokníže Konstantin Pavlovič, rezignoval na nástupnictví v roce 1823, když se oženil s polskou hraběnkou Joannou Grudzińskou).\n\nPřes všechny tyto peripetie (Alexandr měl celkem devět nemanželských dětí) lze jejich vztah i manželství považovat za šťastné.\n\nÚmyslem carevny Kateřiny bylo pominout nástupnická práva svého syna Pavla a předat trůn přímo jeho nejstaršímu synovi Alexandrovi. Tento záměr však nenabyl oficiální podoby a po její smrti 17. listopadu 1796 se moci chopil Pavel. Přijal několik nových zákonů ke změně režimu a Kateřininy politiky; svým jednáním pobouřil obyvatelstvo a především šlechtu. Šlechta a jeho odpůrci také stáli za Pavlovou smrtí: v noci z 10. na 11. března 1801 byl Pavel zavražděn. Míra Alexandrovy účasti na hrůzném činu je polemická; zřejmě jej přímo neorganizoval, ale je možné, že o jeho přípravách věděl.\n\n23. března 1801 zasedl na trůn jako Alexandr I. a 15. září téhož roku byl v moskevském Kremlu slavnostně korunován. Během měsíce po nastoupení na trůn vrátil na svá místa všechny Pavlem uvolněné úředníky a ministry, zrušil zákaz dovozu zboží včetně knih a notových zápisů. Záhy se kolem něj vytvořila skupina tzv. \"„mladých kamarádů“\" (\"P. A. Stroganov, V. P. Kočubej, A. A. Čartryjskij a N. N. Novosilicov\"), jejichž vliv na chod státu výrazně rostl.\n\nAlexandr se ujal vlády v neklidné době intervencí proti Francouzské revoluci. Očekávaly se od něj reformy a vyřešení otázky nevolnictví. První významnou reformou byla přeměna \"kolegií\" na ministerstva (8. září 1802). Realizoval několik pozemkových reforem, umožnil vlastnit půdu kupcům, měšťanům a státním přesídlencům, uskutečnil reformu školství, v rámci níž vznikly university v Kazani a Charkově. Velký význam při reformách v letech 1808—1812 měl Alexandrův poradce M. M. Speranskij, který se podílel na reorganizaci ministerstev, vytvoření Státní rady a uskutečnění finanční reformy.\n\nNa zahraničně-politické scéně Alexandr nejdříve váhal. Vstoupil do spojenectví s Velkou Británií, později spolupracoval s Pruskem a snažil se o udržení přátelské atmosféry s Francií. S tou uzavřel tajnou dohodu, aby si zabezpečil vliv v Evropě, ta ale skončila pravým opakem. V čele Francie stál tehdy Napoleon I. Bonaparte, kterého Alexandr zpočátku obdivoval, později však svůj postoj změnil a viděl v něm obyčejného sobeckého tyrana. Tím se stala jakákoli náklonnost mezi Ruskem a Francií téměř nemožná. V roce 1805 vznikla nová protifrancouzská koalice.\n\nAlexandr se od 9. září 1805 věnoval vedení armády. Třebaže byl formálním velitelem armády zkušený generál M. I. Kutuzov, všechna jeho rozhodnutí musel potvrdit car. V průběhu bitvy u Slavkova (2. prosince 1805) se Alexandr neřídil radou Kutuzova a spolu s rakouským císařem Františkem I. nařídili útok svých spojených vojsk, který ale Napoleon rozdrtil. Dva dny po bitvě, 4. prosince 1805, bylo mezi Francií a Ruskem uzavřeno příměří a ruská vojska opustila rakouské území. Po bitvě u Slavkova Alexandr odmítl navržený Řád sv. Jiří.\n\nV září roku 1806 začala válka mezi Francií a Pruskem. Alexandr Francii vyhlásil v listopadu válku a později v březnu přes Rigu a Mitavu přišel Prusům na pomoc. Sám do průběhu bojových operací nezasahoval v takové míře jako předtím. Armádu hraběte von Bennigsena však nakonec Napoleon porazil. 7. června 1807 Alexandr s Francouzi uzavřel Tylžský mír. Rusko bylo kromě jiného nuceno uznat teritoriální změny v Evropě, zprostředkovat mírové jednání mezi Spojeným královstvím a Francií, ale i vyvést svá vojsk z Valašska a Moldavska. Tato území Rusové získali v říjnu 1806. Neochota odstoupit tato území Osmanské říši měla za následek podpis tajné dohody (30. září 1808), na jejímž základě si mohlo Rusko ponechat Moldavsko i Valašsko, ale zavázalo se jednat společně s Francií proti Spojenému království.\nMezi oběma zeměmi však narůstala nevraživost, Napoleon vyhrožoval nároky na obnovení Polska, Rusové nedodržovali Kontinentální blokádu. Obě země sa tak začaly chystat na válku. 24. červea 1812 francouzská \"La Grande Armée\" překročila ruské hranice. Ruské, početně slabší armády před Francouzi ustupovaly, do bitvy u Smolenska se spojily. Alexandr však nebyl ochoten vydat Napoleonovi Moskvu bez boje, přikázal tedy hájit obranná postavení u Borodina. V bitvě u Borodina Rusové ztratili polovinu sil, ale i Francouzům způsobili těžké ztráty a bojiště spořádaně opustili. Napoleon 14. září vstoupil do Moskvy, která následující dny vyhořela. V dalších bitvách se však Rusům podařilo francouzská vojska zastavit a přinutit k ústupu, který se změnil na útěk.\n\nAlexandr se podílel na přípravách plánu pronásledování ustupujících Francouzů zeměmi Evropy. Přitom v roce 1813 kvůli posílení rakouské armády jedním z ruských vojsk pobýval také v Čechách, kde jednal o spojenectví s císařem Františkem I. a s ním a pruským králem Fridrichem Vilémem III. táhl do bitvy u Drážďan a do bitvy u Lipska. 31. března 1814 v čele svých vojsk vstoupil do Paříže, kde prosadil první pařížský mír a odkud navštívil Velkou Británii. Byl jedním z hlavních účastníků Vídeňského kongresu, kde pro svou říši získal část Polska, tzv. Kongresovku.\n\nV říjnu 1815 navštívil Alexandr i jižní Čechy (Hluboká nad Vltavou).\n\nPo skončení války se opět pokoušel o reformy. V rámci boje proti korupci jmenoval do mnohých významných funkcí cizince, kvůli tomu ztratil většinu svých příznivců a celkovou podporu. V této době se stal kmotrem budoucí anglické královny Viktorie (* 24. května 1819). 16. srpna 1823 vydal tajný manifest, v němž navrhl za svého následníka místo předpokládaného bratra Konstantina mladšího Nikolaje (Konstantin rezignoval na nástupnictví, když v tomto roce uzavřel morganatický sňatek s polskou hraběnkou Joannou Grudzińskou).\nV roce 1825 začala mít carevna problémy se zdravím a lékaři usoudili, že by měla pobývat ve vlídnějším podnebí. Jelizaveta se 15. října/27. října přestěhovala do Taganrogu u Azovského moře, Alexandr ji doprovázel. Zde přebývali ve skromném domě, byli spolu v této intimní prostotě šťastni. 17. listopadu/29. listopadu 1825 Alexandr onemocněl, když se vracel z cesty na Krym, z původního nachlazení se ukázal tyfus. Nemoci 19. listopadu/1. prosince 1825 v Jelizavetině přítomnosti podlehl.\n\nV sérii Kateřina Veliká, poznáváme, že když byl Alexandr vychováván svou babičkou, tak mu říkala ženským jménem 'Sašenko'\n\n"}
{"id": "50188", "url": "https://cs.wikipedia.org/wiki?curid=50188", "title": "Sprite (počítačová grafika)", "text": "Sprite (počítačová grafika)\n\nSprite (někdy též sprajt) je označení používané v počítačové grafice pro většinou malý dvourozměrný obrázek (resp. animaci), který je integrován do větší scény.\n\nSprity byly původně vyvinuty jako technika, která pro rychlé vykreslování scén ve dvojrozměrných počítačových hrách využívala speciální hardware s přímým přístupem do paměti (blitter). Blitter přesouval obsah paměti paralelně k práci mikroprocesoru, který se tak mohl v této době věnovat dalším výpočtům. Blitter navíc provedl přesun v kratším čase, než by ho provedl mikroprocesor. Díky tomu bylo možné i za pomoci méně výkonného mikroprocesoru spouštět graficky náročné počítačové hry. V dobách cca do roku 1996 to bylo jediné schůdné řešení pro osobní počítače té doby, protože bylo rychlejší a výpočetně méně náročné než reprezentovat postavy a interaktivní prvky pomocí trojrozměrných objektů. U mnoha dvourozměrných her (logických, „arcade“, „bludišťovek“ aj.) bylo pomocí spritů vykreslováno v podstatě vše, co se mělo objevit na obrazovce. Obvykle byl jeden bit vyhrazen pro alfa kanál („průhledná barva“).\n\nSprity mohly zobrazovat jakoukoli část pohybujícího se objektu ve hře, ne nutně jeho celek: například ve hře Abuse je jedna skupina spritů použita pro horní část těla hlavního hrdiny a druhá skupina pro všechny animační fáze jeho nohou, což umožnilo postavičce mířit zbraní nezávisle na směru, kterým utíkala.\n\nSprity se používají také pro vykreslení ukazatele myši.\n\nPomocí spritů se v některých starších trojrozměrných počítačových hrách (např. Wolfenstein 3D, Doom) vkládaly pohybující se objekty (například postavy, power-upy, interaktivní předměty).\n\nZhruba od roku 1997 počítačová grafika zaznamenala vzestup významu 3D akcelerace; nově vyvíjené hry měly k dispozici vyšší výkon a techniku vykreslování spritů mohly nahradit věrnějšími a delikátnějšími metodami. Klasické sprity jsou stále využívány například v kapesních herních konzolích (tzv. handheldech), jako je např. Game Boy Advance.\n\nS nástupem 3D grafiky termín „sprite“ začal označovat i další techniky, při níž jsou ploché obrázky „bezešvě“ integrovány do složitých trojrozměrných scén.\n\nV moderních trojrozměrných počítačových hrách se výraz \"sprite\" někdy používá jako synonymum pro \"billboarding\". Tato technika využívá 2D obrázek (resp. animaci) s alfa kanálem, který je mapován na speciální rovinu ve 3D scéně. Obrázek může být zmenšen či zvětšen, otočen v rovině zobrazení a překryt jinými objekty. Na rozdíl od obecné textury ale je tento obrázek vždy mapován na rovinu kolmou k ose vycházející z oka virtuálního pozorovatele.\n\nNa rozdíl od „klasických“ spritů je tato technika závislá na grafické kartě s 3D akcelerací (DirectX, OpenGL). Technika umožňuje snížit nároky na počítač v porovnání s plně trojrozměrnou simulací. Často se používá jako plocha, na které se zobrazují částicové systémy (kouř, oheň apod.), u starších her i pro zobrazení keřů a stromů. Pro postavy a další dynamické objekty se již zpravidla používají plně 3D modely. \n\nNa webových stránkách se zhruba od roku 2006 používá technika označovaná jako CSS sprity. Jde o spojení většího počtu malých ikon do jediného obrázku. Účelem není šetření výkonu procesoru, ale snížení počtu požadavků na WWW server. Díky tomu se stránky s obrázky načítají rychleji.\n"}
{"id": "50203", "url": "https://cs.wikipedia.org/wiki?curid=50203", "title": "Trolejbusová doprava v Plzni", "text": "Trolejbusová doprava v Plzni\n\nKrajské město Plzeň v západních Čechách provozuje kromě tramvajové a autobusové také trolejbusovou dopravu.\n\nTrolejbusová síť v Plzni vznikala za velmi těžké doby. První úvahy se objevily již v roce 1937, stavět se začalo roku 1939 a zprovoznění první trati mezi \"Městskými lázněmi\" a Doubravkou proběhlo 9. dubna 1941. Už 1. května téhož roku byla otevřena další trať k \"Ústřednímu hřbitovu\". K dalšímu rozšíření došlo až po válce; na novou trať z Božkova přes nádraží do Skvrňan vyjely trolejbusy 28. října 1948, o rok později se jezdilo i z Doudlevců přes Kopeckého sady do Bolevec (linka 13) a v roce 1950 byla otevřena druhá trať na severu města na Košutku. Zde jezdila linka 14 v trase Košutka – Doudlevce. V roce 1953 byla otevřena trať do Černic, obsloužená prodlouženou linkou 13. Linka 13 se tedy větvila, některé spoje zajížděly do Černic, ostatní končily v Doudlevcích. Poslední vystavěnou tratí se na dlouhá léta stala trať ze Skvrňan na Novou Hospodu otevřená 2. ledna 1955. Rozvoj trolejbusů snížil podíl tramvají na celkové přepravě ve městě.\n\nV roce 1958 byla v souvislosti s výstavbou tramvajové trati na Světovar přeložen úsek z \"Koterovské\" do \"Lobezské ulice\", po této změně následovala dlouhá přestávka ve stavbě trolejbusových tratí. Až v roce 1975 byla síť opět rozšířena, tentokrát tratí do Lobez a o rok později v Doubravce na dnešní stanici \"Zábělská\". Rozsah sítě se ale zanedlouho zmenšil; výstavba sídlišť na severu Plzně a zároveň i výstavba tramvajových tratí tam ukončila provoz trolejbusů – trať na Košutku byla uzavřena ještě v roce 1976 a na Bolevec přestaly jezdit trolejbusy v roce 1977. 30. ledna roku 1988 byl zahájen provoz na nové trati, vedoucí z Bory přes Jižní předměstí a \"Mrakodrap\" na \"Doubravku, Na Dlouhých\".\n\nTuto trať obsloužila linka 16, ta nahradila legendární autobusovou linku 29. Od této doby se síť téměř nezměnila, vyjma zrušení málo využívané trati z \"Mikulášského\" na \"Jiráskovo náměstí\" a postavení spojovací trati \"U teplárny\" okolo \"Tyršova mostu\" do Doudlevec (1998); zároveň byla zrušena točna v Doudlevcích na které se od roku 1949 trolejbusy otáčely. Tímto se dočkala nové trasy linka 14, která jezdí v trase \"Bory, Heyrovského (od roku 2013 pojmenována Sídliště Bory) - Goethova\".\n\nV září 2002 byl otevřen nový jednosměrný blokový objezd kolem Centrálního autobusového nádraží (CAN), který nahradil již kapacitně nevyhovující smyčku Husovo náměstí.\n\nV souvislosti se zahájením rekonstrukce Americké třídy došlo od 21. dubna 2008 v trolejbusové síti k mnohým změnám. Dotklo se to vedení linek, přičemž některé byly zkráceny, jiné vedené v jiné trase, linka č. 14 byla po dobu trvání této výluky zrušena. Zavedeny byly také dvě nové linky s čísly 15 a 17. Tento stav trval až do 21. prosince 2008, o den později byl obnoven provoz linek v normálních trasách a zároveň byla do opětovného provozu uvedena trať v horní části Americké třídy.\n\nV rámci 2. fáze optimalizace MHD, která byla spuštěna 28. srpna 2010, došlo ke zprovoznění nové trolejbusové trati vedoucí z křižovatky Němejcova – Borská u nádraží Jižní Předměstí Borskou ulicí do průmyslové zóny Borská Pole a Folmavskou ulicí dále na kruhový objezd u Nové Hospody, kde je trať napojena na již existující trasu. Z Folmavské ulice vede odbočka ulicí U Nové hospody na jižní okraj průmyslové zóny do smyčky Borská Pole, Teslova. Náklady na vybudování nové trati o celkové délce 4,5 km činily 162 miliónů korun, z čehož 120 miliónů Kč šlo z evropského programu ROP. Po trati jezdí prodloužená linka č. 15, a ve špičkách nové linky č. 17 a č. 18. Nově byla v rámci optimalizace zavedena také linka č. 10.\n\nV roce 2010 byla také postavena trolejbusová trať v ulici U Trati v úseku mezi křižovatkami s Doudleveckou/Prokopovou (napojení na trolejbusovou síť) a Klatovskou třídou, kde byla provizorně slepě ukončena ještě před křižovatkou. Tato trať tedy není využívána, plánuje se její prodloužení přes Klatovskou třídu po ulici Borské, kde se má napojit na další trolejbusové úseky.\n\nKvůli stavbě třetího železničního koridoru musela být v roce 2012 uzavřena Prokopova ulice. Aby trolejbusy nemusely do vozovny Cukrovarská objíždět celé město přes Bory, byl postaven nový, přibližně 0,75 km dlouhý úsek v ulici U Trati od křižovatky s Doudleveckou/Prokopovou, přes most Milénia po křižovatku s Mikulášskou (v tomto směru napojení přes Koterovskou ulici). Trakční stožáry zde stály již od doby výstavby komunikace s mostem ve druhé polovině 90. let 20. století, neboť se zde počítalo s brzkou realizací trolejbusové tratě. Nově postavený úsek byl zprovozněn 29. března 2012, kdy zároveň začala výluka v ulici Prokopově. Po jejím ukončení se 30. června 2012 trolejbusové linky vrátily zpět do svých tras, nový úsek přes most Milénia bude dále využíván pouze při nájezdech na linky, zátazích do vozovny, výlukách a mimořádnostech. PMDP instaloval několik inteligentních panelů na důležitých stanicích.\n\nV prosinci 2013 došlo k přejmenování mnohých zastávek, některé z důvodů nových pravidel psaní velkých písmen po předložkách (např. U plynárny → U Plynárny), nebo bylo odstraněno jméno čtvrti (např. Bory, Heyrovského → Sídliště Bory, nebo Doubravka, Zábělská → Doubravka)\n\nDne 29. srpna 2014 bylo slavnostně otevřeno nově vybudované depo Karlov, které od té doby slouží jako vozovna autobusů a trolejbusů PMDP. Vozidla sem byla převedena již v předchozích týdnech. Starý a nevyhovující areál v Cukrovarské ulici byl opuštěn a přenechán městu.\n\nVelká přestavba plzeňského železničního uzlu dospěla v roce 2017 do fáze příprav na výměnu obou přemostění Mikulášské třídy, která je důležitou tramvajovou i trolejbusovou spojnicí mezi centrem města a Východním Předměstím. Zatímco tramvaje v omezené míře projížděly místem i během stavby, pro odklon trolejbusové linky 12 byly opatřeny trolejovým vedením ulice Železniční a Most nad nádražím. Po skončení výluky zůstala trať zachována a doplněna spojka od Železniční do ulice U Trati a od Doudlevecké na Mikulášskou třídu. Od té doby je možné trať používat průběžně od Jižního Předměstí až po křižovatku nad Prazdrojem (ta tak může sloužit jako paralelní/odklonová v případě uzavírek v centru města).\n\nBudování železničního koridoru směrem na Domažlice a příprava elektrifikace této větve iniciovala výstavbu silniční přeložky části Domažlické třídy na úrovni starých Skvrňan. Během prací došlo ke snesení trolejbusového vrchního vedení přes původní železniční přejezd a provoz linky 12 tak byl podmíněn nasazováním dvousilových trolejbusů. Následně došlo ke zbudování silničního nadjezdu nad tratí a vrácení trolejového vedení od Panelárny v Zátiší až po zastávku U Dráhy. Na novém kruhovém objezdu u STK v Zátiší došlo k instalaci pomocného oblouku (smyčky) pro jízdu od Nové Hospody, naopak náhrady se nedočkalo obratiště Skvrňany, sloužící dříve pro otáčení vozů od centra.\n\nBěhem letních prázdnin roku 2019 probíhala celková přestavba křižovatky u smyčky Nová Hospoda, která znemožnila trolejbusům toto obratiště používat. Vozy s pomocným pohonem, které byly v tomto období na linku 12 nasazeny, se tak dostávaly do zpátečního směru dlouhou jízdou po silnici I/26 až na mimoúrovňovou křižovatku s odbočkou na Vejprnice (známou také jako Lesní Zátiší), kde výpadovou komunikaci podjely a vracely se zpět k Plzni.\n\nPro další rozvojové plány na rozšíření elektrické MHD v Plzni se počítá s návratem trolejbusů na Severní Předměstí, o konečné podobě však zatím není rozhodnuto. Výhledově se počítá s nahrazením vytížené autobusové linky č. 33 (Muzeum - Náměstí Republiky - Sídliště Košutka), dříve se uvažovalo s trolejbusy také na sídliště Vinice. Jelikož PMDP obnovuje svůj vozový park již téměř výhradně dvousilovými trolejbusy (v současnosti už pouze vybavenými trakčními bateriemi), staví to rozvoj nezávislé elektrické trakce k novým perspektivám. Prověřují se možnosti zavedení takových linek, které budou část trasy vedeny pod trolejemi a část do čtvrtí města, kam troleje zatím nevedou, nebo se je tam nevyplatí budovat. Proto byla od prosince 2019 přibližně do února 2020 zavedena pokusná linka 19 (Ústřední hřbitov - CAN - Křimice / Malesice), kombinující trasy trolejbusové linky 11 a autobusové 35. Pokud se takové řešení osvědčí, je možné, že v budoucnu získají trolejbusy větší podíl na plzeňské MHD, kdy takto některé trasy převezmou od autobusů.\n\nPro zahájení provozu bylo dodáno šest třínápravových trolejbusů Škoda 3Tr. Do roku 1948 jich bylo dodáno celkem 34 ve třech různých sériích. Vozy označené jako 3Tr1 a 3Tr2 byly původně dvoudveřové, 3Tr3 měly již z výroby troje dveře. Se třetí sérií byl také dodán jeden trolejbus Škoda 6Tr2, který se zachoval do dnešních dnů, neboť byl po vyřazení z provozu předán Technickému muzeu v Brně. V padesátých byly dodány vozy typů Škoda 7Tr a Škoda 8Tr. V roce 1953 byl vozový park zároveň doplněn pěti staršími trolejbusy Škoda 2Tr, které jezdily původně v Praze. Od roku 1960 byly do Plzně dodávány trolejbusy Škoda 9Tr (celkem jich zde jezdilo přes 150). V polovině 60. let je následovalo i několik vozů Škoda T 11 z ověřovací série. Trolejbusy Škoda 14Tr jezdily v plzeňských ulicích mezi lety 1980–2018, jejich kloubová varianta 15Tr stabilně posilovala nejvytíženější linky v období 1987–2012. V 90. letech i v období po roce 2000 probíhala vlna modernizací původních trolejbusů 14Tr na typ 14TrM, u mnohých pak doplněná kromě celkové generální opravy také dosazením zcela nové vozové skříně, dodávané přímo od ostrovského výrobce. Dvousilové nízkopodlažní trolejbusy Škoda 21TrACI byly dodávány od roku 2001. V průběhu prvního desetiletí 21. století byl vozový park obnovován nízkopodlažními vozy Škoda 24Tr Irisbus a Škoda 25Tr Irisbus, po roce 2010 jsou nakupovány nízkopodlažní trolejbusy Škoda 26Tr Solaris a Škoda 27Tr Solaris, některé z nich s pomocným pohonem (s dieselagregátem a později s trakčními bateriemi). V roce 2018 byl ukončen provoz trolejbusů Škoda 14TrM a Škoda 21TrACI. Od dubna 2018 je po vyřazení typu 14Tr vozový park plzeňských trolejbusů výhradně nízkopodlažní. Na jaře 2019 zasáhly poprvé do provozu kloubové vozy 27Tr IV. generace (karoserie „New Trollino“), koncem stejného roku se plzeňský vozový park rozrostl o dvojici krátkých vozů 26Tr také již s novou vozovou skříní.\n\nV lednu 2020 bylo v plzeňské trolejbusové síti v provozu 95 vozidel těchto typů:\n\nPlzeňské městské dopravní podniky disponují čtyřmi provozuschopnými historickými vozidly. Jedná se o trolejbus Škoda 9TrHT26 č. 323 z roku 1979, třetí prototyp kloubového trolejbusu Škoda 15Tr02 č. 414 z roku 1987 (před zařazením do pravidelného provozu jezdil v letech 1987–1988 s číslem 501), vůz Škoda 14Tr08/6 č. 429 (rok výroby 1989), a nízkopodlažní Škoda 21TrACI č. 496 z roku 2004, jeden z posledních trolejbusů ze Škody Ostrov.\n\nV expozici Techmanie je vystaven nepojízdný trolejbus Škoda 3Tr3 č. 119 z roku 1947, který je v majetku Škody.\n\n\n"}
{"id": "50204", "url": "https://cs.wikipedia.org/wiki?curid=50204", "title": "Vepřovice", "text": "Vepřovice\n\nVepřovice, též vepříky nebo kotovice, v mnoha jazycích světa nazývané adobe, jsou cihly z nepálené hlíny a také se oběma těmito názvy označují stavby z tohoto materiálu. Na Moravě – v její bývalé německé části – se dodnes udržela zkomolenina kotovice z německého slova Kotziegel = cihla z bláta.\nSe stavbami z nepálené hlíny je možné se setkat po celém světě.\n\nJako materiál pro výrobu vepřovic se používá hlína, nejlépe jílovitá. Dalšími přísadami jsou: vápno, sláma, plevy, písek, chlévská mrva. Avšak ne každá hlína se dá použít, některé hlíny s malou vazností se pro výrobu vepřovic nehodí. Například hlíny s vysokým podílem prachu, některé druhy písčitých hlín a hlíny s vysokým obsahem organických materiálů.\n\nVýroba vepřovic je velmi jednoduchá. Vhodné suroviny, které jsou v místě stavby dostupné – hlína, plevy, sláma, chlévská mrva se promísí s dostatečným množstvím vody. Tyto suroviny je potřeba smíchat v určitém poměru a tento poměr se stanoví podle vaznosti hlíny. K hlíně podle její vaznosti se přidává podíl písku, plev a eventuálně chlévské mrvy. Tento podíl je stanoven jednoduchou zkouškou. Pokud cihla rozpraskala a její části jsou pevné, je potřeba písku přidat, pokud však cihla nedrží pohromadě, je potřeba písku ubrat, nebo přidat vazného jílu. Dále se provádí homogenizace takové hmoty ušlapáváním nebo dusáním. Potom se hlína v kašovitém stavu upěchuje do připravených forem a nechává vyschnout na slunci. Přidáním chlévské mrvy do směsi lze dosáhnout větší odolnosti cihly proti vodě. Tyto cihly byly tmavší a používaly se na zakládání stavby. Jiný technologický postup je postavit vepřovicové sloupy kolem dveří a oken, pak z obou stran přiložit desky jako bednění a napěchovat tam jílovou hmotu podobného složení jako u vepřovicových cihel nebo válků jen s menším obsahem vody. Říká se tomu nabíjené zdivo – nabíjenice. Tyto zdi byly objeveny i ve městech a dokonce i u patrových měšťanských domů (Mikulov). Tento způsob stavění se používal hlavně po vyhoření města z ekonomických důvodů. Domy stojí dodnes.\n\nToto jsou vlastnosti dnes vyráběných hliněných cihel, jejich vlastnosti jsou podobné s běžnou vepřovicí.\n\n\nVepřovice mají poměrně dobré akumulační vlastnosti, lepší než pálená cihla, stejně tak mají větší schopnost pohlcovat ze vzduchu vodní páry, pachy. Proto jsou dnes nepálené cihly opět velmi vyhledávaným artiklem pro vytváření moderních ekologických interiérů domů. Dokonce existují firmy, které za tímto účelem původní vepřovice vykupují. Pro vhodné interní mikroklima se jedná o ideální materiál. Vepřovice neodolávají vlhkosti ani dešti. Při opakovaném namáčení vepřovic dochází cca do 2 let k totální destrukci tohoto materiálu.\n\n"}
{"id": "50206", "url": "https://cs.wikipedia.org/wiki?curid=50206", "title": "Jiří Sarganek", "text": "Jiří Sarganek\n\nJiří Sarganek, též Jerzy Sarganek či Georg Sarganeck (27. ledna 1702 Dolní Suchá – 24. května 1743, Neustadt an der Aisch Bavorské kurfiřtství) byl slezský spisovatel, evangelický teolog pietistického směru a pedagog.\n\nNarodil se v Dolní Suché na Těšínsku. Studoval na univerzitě v Halle. Od roku 1728 do roku 1730 působil jako učitel na evangelické Ježíšově škole v Těšíně, odkud byl císařem Karlem VI. kvůli svému pietismu vypovězen. Odešel do Německa, kde vyučoval na školách ve městech Neustadt an der Aisch a Halle. Patří k významným osobnostem české nekatolické exilové literatury.\n\n\n\n\n\n"}
{"id": "50213", "url": "https://cs.wikipedia.org/wiki?curid=50213", "title": "Wetzlar", "text": "Wetzlar\n\nWetzlar je bývalé svobodné říšské město v německé spolkové zemi Hesensku. V dubnu 2005 žilo ve městě 53 000 obyvatel. Město je situováno severně od měst Frankfurt nad Mohanem a Wiesbaden. Známé je především neporušenou částí Staré město (Altstadt), které bylo jako jedno z mála ušetřeno bombardování za druhé světové války.\n\nWetzlar je v okrese Lahn-Dill ve středním Hesensku na řece Lahn, nedaleko od místa, kde mění směr svého toku z jižního na západní ve vysočině poblíž ústí přítoku Dill. Toto město leží jižně od pohoří Taunus, na severo-západě Lahn-Dill začíná Westerwald, severo-východně od Lahn-Dill leží Rothaargebirge. Nejvyšším bodem v okolí je Stoppelberg, 401 m nad mořem.\n\nSousedy Wetzlaru jsou Gießen 12 km proti proudu řeky Lahn, Koblenz 80 km po proudu, Limburg an der Lahn 40 km na západ, Siegen 50 km na severozápad, Dillenburg 30 km na sever, Marburg 30 km na severovýchod a Frankfurt nad Mohanem 60 km jižně.\n\nWetzlar a Gießen jsou dvě centra této malé aglomerace (má asi 200 000 obyvatel) uprostřed Hesenska. V nížinách Lahnu a Dillu, je stále více městských oblastí, které se propojují s Wetzlarem. Vysočiny na severozápad, severovýchod a jih od Wetzlaru jsou zalesněné a velmi řídce osídlené.\n\nVznik města je neznámý, ale už v roce 897 byl na místě Wetzlaru postaven kostel. V roce 1180 se stal Wetzlar svobodným říšským městem (: \"Reichsstadt\"), což znamenalo, že bylo v rámci Svaté říši římské národa německého fakticky nezávislým státem. Později byl vybudován klášter Řádu menších bratří.\n\nK obraně své nezávislosti potřebovalo město značné částky peněz. To vedlo k jeho úpadku roku 1370, kvůli němuž musela být například zastavena již započatá výstavba katedrály. Tato krize skončila až tehdy, kdy město umožnilo přistěhovalectví mnoha valonských uprchlíků roku 1586.\n\nMasivní růst města byl povzbuzen v roce 1693, kdy byl ze Speyeru do Wetzlaru přemístěn Říšský komorní soud (\"Reichskammergericht\"). Na tomto soudu působil krátkou dobu Johann Wolfgang Goethe jako koncipient (tehdy ještě bez šlechtického titulu).\n\nWetzlar byl nucen vzdát se svého postavení jako říšského svobodného města v roce 1803 a následně byl získán do majetku kurfiřtským dómem v Mohuči. Svatá říše římská byla rozpuštěna v roce 1806, zanikl i Říšský komorní soud a město se propadlo do své druhé zásadní hospodářské krize. Vídeňský kongres (1815) rozhodl o připojení města k Prusku, i když Wetzlar nebyl s Pruskem nijak geograficky spojen (exkláva).\n\nK zavedení železnice došlo v roce 1862, vedlo to k zakládání mnoha továren včetně prominentního optického průmyslu.\n\nStaré Město (\"Altstadt\") bylo ušetřeno bombardování za druhé světové války, nicméně jiné oblasti města byly válkou těžce postiženy.\n\nPo druhé světové válce se stal součástí spolkové země Hesensko. V roce 1977 se město Gießen a 14 dalších obcí sloučilo do nového města Lahn, to ale bylo o dva roky později zrušeno kvůli silným protestům proti sdružení.\n\nWetzlar je rozdělen do 8 obvodů (Stadtteile):\n\n\nZákladem wetzlarské ekonomiky je výroba v továrnách společností Leica (dříve Leitz) a Buderus, ale v optickém průmyslu je činných i mnoho jiných společností ve městě, jako je například producent fotoaparátů Minox a Zeiss (dalekohledy a objektivy). Tím se Wetzlar řadí mezi nejdůležitější centra německého optického průmyslu vedle Jeny a Oberkochenu.\n\nMěsto leží na dálnicích A45 a A480 a má přístup k několika železničních tratí vedoucím k Frankfurtu, Kasselu, Kolínu nad Rýnem, Cáchám, Siegenu a Koblenzu.\n\nVzdálenost k frankfurtském letišti je cca 60 km.\n\nWetzlar nemá žádné vysoké školy, ale nachází se tu několik oddělení univerzity aplikovaných věd (polytechnike) Gießen-Friedberg. Nejbližší univerzita se nachází v Gießenu.\n\n\n"}
{"id": "50228", "url": "https://cs.wikipedia.org/wiki?curid=50228", "title": "Horní Počernice", "text": "Horní Počernice\n\nHorní Počernice () jsou pražská městská čtvrť a katastrální území totožné s územím městské části Praha 20. Leží v městském obvodu Praha 9, na východním okraji Prahy při silnici na Poděbrady. Do 31. prosince 2001 se městská část nazývala Praha-Horní Počernice. V letech 1969–1974 byly Horní Počernice městem. Rozlohou téměř 17 km² jsou největší pražskou čtvrtí.\n\nMěstská část Praha 20 vykonává rozšířenou přenesenou působnost pouze pro své vlastní území.\n\nPrvní důkaz o osídlení území, na kterém se rozkládají dnešní Horní Počernice, pochází z období kolem roku 4500 př. n. l. Osidlování probíhalo pravděpodobně ve dvou na sobě nezávislých proudech a časových vlnách. První proti proudu Vltavy podél Rokytky a Svépravického potoka. Druhá proti proudu řeky Labe a zde přes hřeben u Nehvizd do údolí Svépravického potoka. V tomto období se v oblasti Chval nacházejí různé exempláře pazourků.\n\nRoku 1928 (či 1933) byly k Horním Počernicím připojeny Čertousy. Na základě návrhu z roku 1941 a souhlasu obcí ze 13. září 1941 nařídil okresní úřad Praha-venkov k 1. únoru 1943 připojení obcí Chvaly a Svépravice (s Xaverovem) ke stávající obci Horní Počernice. Roku 1947 proběhla volba představitelů nové, sloučené obce. Kromě zmíněných obcí leží na území Horních Počernic též území bývalé vsi Babice, která zanikla během třicetileté války.\n\nRozhodnutím středočeského krajského národního výboru ze 27. prosince 1968 byla obec Horní Počernice povýšena od 1. ledna 1969 na město, kterému byl udělen i znak, platný do současnosti.\n\nRoku 1974 byly Horní Počernice připojeny k Praze a začleněny do městského obvodu Praha 9, zůstal jim však vlastní místní národní výbor. Roku 1990 bylo území působnosti MNV Horní Počernice transformováno v městskou část Praha-Horní Počernice.\n\nOd 1. ledna 2002 se městská část nazývá Praha 20. Vykonává na svém území rozšířenou působnost státní správy.\n\nSlučování obcí Horní Počernice, Chvaly, Svépravice a osad Čertousy a Xaverov proběhlo natolik důkladně, že jejich někdejší hranice nelze vyčíst ani z katastrálních hranic (Horní Počernice tvoří dnes jediné katastrální území), ani z popisných čísel (i ta byla sloučena do jedné řady). Horní Počernice se statisticky člení do 18 základních sídelních jednotek; z jejich vymezení lze zhruba odvodit hranici mezi Chvaly a Horními Počernicemi (v linii Jívanské ulice se zakřivením k Libáňské ulici) či vymezení Xaverova, avšak Svépravice patří z větší části do ZSJ Chvaly a Čertousy do ZSJ Horní Počernice a Cirkusová.\n\nZákladní sídelní jednotky Horních Počernic:\n\nPočet obyvatel k uvedenémi roku.\n\nPočet obyvatel v roce 1940 v sobě zahrnuje i obyvatele vyhnané z pohraničí po Mnichovské dohodě\n\n\n\nZnak symbolicky vyjadřuje významný chov koní v Xaverově a zemědělské zaměření původních tří obcí. Na červenostříbrném pošikem děleném štítu se nachází vzepjatý černý kůň se zlatou uzdou a zlatými kopyty. Kůň skáče doprava (z pohledu štítonoše). V dolní části štítu se nachází svisle postavené tři zlaté obilné klasy. V původním znaku byla nad koněm umístěna rudá hvězda, po roce 1990 byla ve znovuzavedeném znaku vypuštěna.\n\nVedení městské části Praha 20 oslovilo v roce 2018 na základě referencí studio Lemon design (které v minulosti zvítězilo v soutěži na logo a vizuální styl měst Příbram a Frýdek-Místek a městských částí Praha 11 a Praha 14) a objednalo u něj stylizaci svého znaku a nové logo. Na základě této objednávky studio vypracovalo dva příslušné grafické manuály, ovšem nové vedení městské části odmítlo požadovanou cenu za práci ve výši 170 368 Kč uhradit. Logo, resp. smlouvu na 170 Kč, údajně sama bez vědomí a souhlasu rady, zastupitelstva i občanů podepsala bývalá starostka Hana Moravcová, a to rychle po volbách dne 2. listopadu 2018, těsně před svým odchodem z radnice dne 6. listopadu 2018.\n\nŠtěpán Holič ze studia Lemon design k tomu uvedl, že diskusi o potřebě změny vizuální komunikace vedli s městskou části od května 2018 a že z původního záměru pouze překreslit znak městské části vyvstal požadavek nahradit stávající amatérské logo Počernic novým symbolem, který by graficky začlenili do celého systému vizuální identity, podobně jako v případě sousední Prahy 14. Po obměně vedení městské části v rámci voleb v říjnu 2018 nové vedení odmítlo smluvně ošetřenou práci uhradit a nově navržené logo využilo jako nástroj politické dehonestace předchozího vedení radnice v místním periodiku. Představitel grafického studia prohlásil autora článku, zastupitele Miloše Vacka, za nekompetentního v dané věci a studio se rozhodlo na situaci reagovat zveřejněním své práce (grafických manuálů) v plném rozsahu.\n\nZatímco nově navržená stylizace koně a klasů neměnila základní koncepci znaku městské části, logo bylo navrženo naprosto odlišné. Zatímco dosavadní logo je tvořeno velkým číslem 20, tvořícím součást textu „městská část Praha 20 Horní Počernice“, kde horní části číslice 2 je stylizovaná jako koňská hlava, nově navržené logo je zcela jiné: tvořené podkladovým žlutým erbovním štítem, na němž jsou tři černé mapové značky: hradu/zámku/tvrze, kostela a úseku železniční tratě se zastávkou, přičemž značka železniční tratě po stranách přesahuje z podkladového štítu. Toto logo se podle představ navrhovatele mělo uplatnit zejména v kulturní oblasti a volnočasových aktivitách.\n\nZastupitel městské části Miloš Vacek v článku v místním periodiku uvedl, že navržené logo se logem městské části zřejmě nestane, neboť na něj městská část zatím nemá zrovna pozitivní reakce a ani jemu osobně se příliš nelíbí a domnívá se, že ani rada městské části neschválí, aby se stalo jejím novým logem. K tomu zastupitel dodal, že zastupitelé nechtějí utrácet za nové „vizuály“ a „styly“, ale že jejich stylem je práce pro obec a jejich vizuálem jsou konkrétní výsledky. Přitom slíbil, že pokud by snad někdy přemýšleli o novém logu, debaty o něm by se účastnilo zastupitelstvo i občané, což by v době sociálních sítí mělo být samozřejmostí.\n\n\n\n\n\nKaždoročně se na Chvalské tvrzi pořádá Počernické pálení čarodějnic, které je každoročně jednou z největších kulturních akcí, která přiláká tisíce obyvatel Horních Počernic, ale i okolních čtvrtí a měst. Dále se na Chvalském zámku konají celoročně významné výstavy, které cílí na různé věkové kategorie. V místních tělocvičnách se každý den odehrávají kurzy a kroužky jak pro děti, tak dospělé. Na významu poslední dobou získává mládežnický florbalový tým Horse Power. Nesporný význam pro celé Horní Počernice a okolí má i divadlo, které má zde dlouhou tradici v podobě ochotnických a profesionálních souborů. Kromě Divadla v přírodě získává poslední dobou na významu také Divadlo Horní Počernice, které vzniklo přestavbou kina. Zde pravidelně vystupují přední divadelní herci jako Vilma Cibulková, Miroslav Etzler, Eliška Balzerová aj.\n\n\nI když se Horní Počernice nacházejí na samé periferii Prahy, spojení s Prahou je vskutku ucházející. Diskutabilní dostupnost MHD (ne)nutí obyvatele používat automobily, protože během 20 - 40 minut jsou v centru. Využít lze kombinaci autobus + metro nebo vlakové nádraží Horní Počernice, ze kterého ve víceméně pravidelných intervalech odjíždějí vlaky směrem Praha Masarykovo nádraží a Praha hlavní nádraží.\n\nHorní Počernice jsou ze tří stran uzavřeny dálnicemi D0, D10 a D11 s adekvátním dopadem na zdraví a pohodlí obyvatel.\n\n\n"}
{"id": "50232", "url": "https://cs.wikipedia.org/wiki?curid=50232", "title": "Pokožka", "text": "Pokožka\n\nSlovo pokožka (epidermis) má několik významů:\n\n\n"}
{"id": "50233", "url": "https://cs.wikipedia.org/wiki?curid=50233", "title": "Východní Afrika", "text": "Východní Afrika\n\nPojmem východní Afrika se často označuje Keňa, Tanzanie a Uganda, ale z geografického a geopolitického pohledu také zahrnuje země:\n\nVýchodoafrické společenství (EAC) tvoří obchodní blok spojující Keňu, Ugandu a Tanzanii, Burundi a Rwandu.\n\nGeograficky je východní Afrika jedna z nejčlenitějších oblastí. Z části leží na největším africkém poloostrovu - Somálském. Přírodní síly zde vytvořily takové divy jako je Velká příkopová propadlina, Kilimandžáro a Mount Kenya, dva nejvyšší vrcholy v Africe. Nachází se zde i největší Africké jezero Ukurewe, dále jezero Turkana. Z Etiopské vysočiny a Viktoriina jezera se tu stéká Nil.\n\nUnikátní geografie a vhodnost pro zemědělství učinily z východní Afriky cíl evropských průzkumníků a kolonizace v 19. století. Dnes je pro země jako Keňa, Tanzanie a Uganda nejdůležitější součástí ekonomiky turismus.\n\nNěkolik částí východní Afriky bylo proslulých pro množství divoce žijících zvířat na jejich území. Jsou to hlavně: slon, žirafa, lev, zebra a nosorožec, postupně byla ale jejich populace snižována hlavně co se týče slonů a nosorožců. Nejen tato zvířata jsou chráněna v národních parcích jako je Serengeti\n\nVe východní Africe žijí Somálci, Gallové a Amfarové z jazykových skupin kušitských a semitských. Nejchudšími státy jsou Etiopie a Somálsko.\n\nTěží se hlavně v oblasti Viktoriina jezera a to wolfram, zlato, diamanty, měď, cín, sádrovec a vápenec. Pěstují se kávovníky, banánovníky, bavlníky a tabák.\n\nPoslední vlády v této oblasti byly neliberální a zkorumpované a několik států bylo rozděleno politickými puči a etnickým násilím. Od dob kolonialismu region podstoupil mnoho válečných konfliktů\n\nKeňa, Tanzanie a Uganda měly relativně stabilní vlády.\n\n\n\n"}
{"id": "50237", "url": "https://cs.wikipedia.org/wiki?curid=50237", "title": "Střední Afrika", "text": "Střední Afrika\n\nStřední Afrika je region, do kterého se zařazují zejm. země:\nNěkdy se započítává také Zambie.\nZeměpisný region Střední Afrika není definován jednotně (a tedy ani ostatní zeměpisné regiony Afriky).\n\nČlenění Afriky podle OSN<br>\nStřední Afrika se rozkládá mezi obratníkem Raka a 13. stupněm jižní šířky:\nStřední Afrika je pojmenování geografického regionu na jih od pouště Sahary, západně od Velké příkopové propadliny. Leží na Konžské pánvi. Dominantou regionu je řeka Kongo a její přítoky, které tvoří druhou největší říční síť (po říční síti Amazonky). Součástí oblasti je pás průlomových jezer tektonického původu (Tanganika aj.). Protože region leží v rovníkové oblasti, významným biotopem jsou tropické deštné pralesy.\n\nHustota zalidnění je velmi nízká. Část obyvatelstva je z rozšířené jazykové skupiny bantu. Žijí zde mj. Pygmejové Aka, EFE a Mbuti.\n\nVe vysokém množství se těží diamanty, jinak oblast není bohatá na nerostné suroviny. V deštných pralesích se těží dřevo včetně vzácného dřeva (mahagon, eben). Pěstuje se kaučukovník, kakaovník, Palma olejná, kávovník aj. Chov se vyskytuje vzácně.\n\nStejně jako celá Afrika i tato část trpěla kolonizací a občanskými válkami. Ani v současné době zde není klid a ve větší vzdálenosti od pobřeží se stále objevují militantní skupiny. Nepokoji, vojenskými převraty a válkami je známá zejm. Středoafrická republika a Rwanda.\n\n"}
{"id": "50253", "url": "https://cs.wikipedia.org/wiki?curid=50253", "title": "Una", "text": "Una\n\nUna ( ) je řeka v severozápadní Bosně a Hercegovině (Unsko-sanský kanton ve Federace Bosny a Hercegoviny, region Banja Luka v Republice srbské) a částečně tvoří její hranici s Chorvatskem (Sisacko-moslavinská župa). Je to přítok Sávy dlouhý 212 km. Povodí má rozlohu 10 400 km². Řeka Una byla prý pojmenována už Římany. Někteří vodáci o ní hovoří jako o nejhezčí řece Evropy. Je to také asi způsobeno průzračností a azurovou barvou její vody.\n\nŘeka pramení pod horou Jadovnik v Dinárských horách, v Západobosenském kantonu. Protéká Dinárskou vysočinou jako bystřina, která vytváří četné peřeje, vodopády a tůně. Dále od soutoku s řekou Unac pak protéká málo obydlenou (nebo spíše vysídlenou) krajinou. Za městečkem Kulen Vakuf je sevřena do těsného koryta, aby se dál vydala na cestu v četných meandrech. Celý tok je z levé strany lemován nefungující železnicí s ponurými a vypálenými zastávkami a nádražíčky. Pozůstatků po občanské válce je zde mnoho. Za osadou Celje se nachází pozoruhodné místo na řece - vodopád Štbački Buk. Voda zde padá v několika kaskádách z výšky asi 17 m v padesátimetrové impozantní šíři do úzkého kaňonu. Pro vodáky tu začíná nejsložitější a také nejhezčí úsek plavby (označovaný jako WW 3-WW 4). V délce několika kilometrů hladina řeky klesá asi o 15 m. Zajímavé je, že se poté začínají objevovat dlouhé tišiny zakončené hrází s jakousi přírodní propustí. Břehy jsou porostlé bujnou vegetací a lemují je srázy kaňonu. Po opuštění těsného údolí se nabízí úplně jiný pohled; krajina se otevře a řeka pomalu a Una líně teče hustě osídlenou oblastí směrem k městečku Ripač a poté k Bihaći, centru Unsko-sanského kantonu, aby se po místě zvaném Kostelski Buk a opuštění turbin elektrárny vrátila do jiného kaňonu zvaného Grmuša. Tady už vzhled řeky a její okolí poněkud ovlivňuje živá silnice a železnice na jejím pravém břehu. V tomto místě je vidět i hrad Ostrožac tyčící se nad jejím levým břehem. Vodácky zajímavé úseky řeky končí za kaňonem Grmuša v Bosanské Krupě a nebo v městečku Bosanski Otoki (jeho název znamená v překladu \"ostrovy na Uně\"). Dále řeka zmohutní, ztratí svoji horskou modř a líně teče jako nížinný tok až do soutoku se Savou za Bosanskim Novim.\nNejvětšími přítoky řeky je Unac, Sana, Klokot (zajímavá řeka pramenící mohutnou vyvěračkou zpod hory Plješevica) a Krušnica.\n\nNejvyšších vodních stavů dosahuje na jaře. Na podzim dochází k povodním, které jsou způsobené dešti. Průměrný roční průtok vody poblíž ústí činí přibližně 200 m³/s.\n\nUna protéká následujícími sídly: Martinbrod, Kulen Vakuf, Ripač, Bihać, Bosanska Krupa, Bosanska Otoka, Bosanski Novi, Dvor, Hrvatska Kostajnica a Kozarska Dubica, u vesnice Jasenovac se vlévá do Sávy. Řeka dala název Unsko-sanskému kantonu. Její údolí je hustě osídlené, vedou tady i důležité silniční a železniční komunikace. Na dolním toku je možná vodní doprava pro menší lodě.\n"}
{"id": "50256", "url": "https://cs.wikipedia.org/wiki?curid=50256", "title": "Weddellovo moře", "text": "Weddellovo moře\n\nWeddellovo moře je podle Mezinárodní hydrografické organizace částí Jižního oceánu, dříve bylo Weddellovo moře pokládáno za nejjižnější okrajové moře Atlantského oceánu.\n\nWeddellovo moře leží mezi východním pobřežím Antarktického poloostrova a Coatsovou zemí. Rozloha moře je 2,91 miliónu km². Průměrná hloubka se pohybuje kolem 2878 metrů. Do Weddellova moře se noří četné šelfové ledovce – Larsenův pobřežní led, Filchnerův–Ronneové šelfový ledovec (šelfový ledovec Edity Ronneové, Filchnerův šelfový ledovec), šelfový ledovec Bruntův, šelfový ledovec Riiserův-Larsenův a ledovec Dawsonové-Lambtonové.\n\nVe Weddellově moři se vytváří několik polynií. Typické jsou polynie u Antarktického poloostrova, ve východní části. Některé mají i svá jména – Weddellova polynie (poblíž hory královny Maud) či polynie Filchnera-Ronneové (poblíž stejnojmenného šelfového ledovce).\n\nPři pobřeží Antarktidy je reliéf dna tvořen Berknerovou lavicí a dále k východu Africko-antarktickou pánví. V pánvi Weddellova moře byly zjištěny perspektivní roponosné sedimentární pánve. Mezi významné ostrovy Weddellova moře patří Berknerův ostrov.\n\nVe Weddellově moři existuje cirkulační systém rotující po směru hodinových ručiček – Weddellův koloběh (Weddell Gyre), který zjevně souvisí s Weddelovým příhonem. V hloubce 80 metrů má voda čirost, která se dá dosáhnout jen u destilované vody. Chladné husté vody sestupující do hlubin světového oceánu jsou zdrojem kyslíku pro hlubokomořské organizmy.\n\nWeddellovo moře je hojné na krill. Ve Weddellově moři bylo během tří expedic v letech 2002–2005 v hloubkách 748–6348 metrů nalezeno přes 1000 druhů živočichů s velkým podílem endemitů, zejména ve skupině stejnonožců. Významný byl též podíl mnohoštětinatců, různonožců (Amphipoda) a měkkýšů.\n\nMoře bylo svým objevitelem, Jamesem Weddellem, pojmenováno mořem krále Jiřího IV. Anglický lovec tuleňů a velryb, James Weddell, roku 1823 za příznivých ledových a povětrnostních podmínek dosáhl na brize \"Jane\" \n\nPrvně bylo široce prozkoumáno skotem Williamem S. Brucem v letech 1902–1904. V tomto moři byl uvězněn Ernest Henry Shackleton (1874–1922) se svou lodí \"Endurance\", která byla nakonec ledem rozdrcena, a po něm doputovala Shackletonova expedice za velkých útrap na Sloní ostrov.\n\n"}
{"id": "50265", "url": "https://cs.wikipedia.org/wiki?curid=50265", "title": "Rozhledna Tišnov", "text": "Rozhledna Tišnov\n\nRozhledna Tišnov, také známá jako rozhledna na Klucanině či Klucanina, je rozhledna na kopci Klucanina (415 m n. m.) v Tišnově, v okrese Brno-venkov.\n\nZděná rozhledna stojí v nadmořské výšce 400,8 m. Její celková výška je 29,3 m a na nejvyšší, třetí, vyhlídkovou plošinu ve výšce 24,6 m vede 133 schodů. Rozhledna je otevřena celoročně a není vybíráno vstupné. \n\nPrvní rozhlednu na Klucanině postavil Klub českých turistů v roce 1934. Jejího slavnostního otevření se zúčastnili mimo jiné i herec Vlasta Burian a sportovec Gustav Frištenský. Dřevěná rozhledna během II. světové války chátrala a v 50. letech 20. století byla stržena, zůstala pouze kamenná podezdívka, která později posloužila jako základ nové rozhledny.\n\nSoučasná zděná rozhledna byla slavnostně otevřena 11. října 2003. Její stavbu iniciovalo a organizovalo občanské sdružení Rozhled na Tišnov. Rozhlednu navrhli architekti Helena a Luboš Chvílovi, vzhledem se podobá té původní dřevěné. Vstup je veden vnitřním schodištěm (133 schodů) a původní rozpočet 4 888 000 Kč se podařilo snížit na 3 388 500 Kč. Finance na výstavbu poskytlo město Tišnov a Ministerstvo pro místní rozvoj, velká část byla vybrána ve veřejné sbírce. \n\n"}
{"id": "50270", "url": "https://cs.wikipedia.org/wiki?curid=50270", "title": "Africký roh", "text": "Africký roh\n\nAfrický roh (nebo také Somálský poloostrov či východoafrický poloostrov) je poloostrov ve východní Africe, který vybíhá do Arabského moře. Je to nejvýchodnější část Afrického kontinentu a nazývá se tak, protože připomíná roh nosorožce. Zabírá území přibližně 2 000 000 km² a žije zde asi 80 milionů obyvatel.\nTento pojem také označuje území, které zahrnuje země:\n\nAfrický roh leží téměř ve stejné vzdálenosti od rovníku i od obratníku Raka. Podnebí je zde suché.\n\nU pobřeží poloostrova leží Sokotra, malý ostrov v Indickém oceánu, který je považován za část Afriky.\n\nStáty v tomto regionu závisí na pár klíčových produktech k exportu:\n\n\nAfrický roh je jedno z míst chráněných organizací UNESCO. Problém však je s mizením přirozené pastvy a zůstává pouze 5 % z původního přirozeného prostředí. Na ostrově Sokotra je další problém s růstem infrastruktury.\n\nNa tomto území se nachází přibližně 220 druhů savců. Mezi ohroženými druhy je několik druhů antilop. Další pozoruhodné druhy zahrnují například somálského divokého osla, pouštní prase bradavičnaté a spoustu dalších. Za symbol regionu je považována zebra Grévyho.\n\nNa tomto území se nachází mnoho ohrožených druhů, velká část z nich jsou endemity. Nejvíce těchto druhů je na ostrově Sokotra a na severu Somálska.\n\n"}
{"id": "50272", "url": "https://cs.wikipedia.org/wiki?curid=50272", "title": "Klášter Porta coeli", "text": "Klášter Porta coeli\n\nCisterciácké opatství Porta coeli (z latiny \"Brána nebes\", \"Monasterium Cisterciense Porta Coeli\") se nachází v obci Předklášteří u Tišnova v okrese Brno-venkov. Je jediným fungujícím ženským cisterciáckým klášterem v ČR, v roce 2019 v něm podle řehole sv. Benedikta žijí čtyři sestry.\n\nJeho areál s románsko-gotickým kostelem Nanebevzetí Panny Marie je památkově chráněn, roku 2010 byl prohlášen národní kulturní památkou České republiky.\n\nZaložení kláštera cisterciaček zvažovala Konstancie Uherská společně se svým manželem, králem Přemyslem Otakarem I. K realizaci této myšlenky však došlo až po Přemyslově smrti v roce 1230, vyjasněno bylo také umístění nového konventu – místo Prahy byl zvolen moravský Tišnov. Prvních 12 sester do klášterního provizoria zřejmě přišlo v roce 1232. Jelikož se tak stalo v době, kdy ještě nebyla dokončena stavba klášterních budov, traduje se, že sestry musely po nějakou dobu žít v provizorně zhotovených chatkách. \n\nPrvní písemná zmínka o klášteře pochází z roku 1233. Tišnovský klášter vzal do ochrany papežského stolce papež Řehoř IX. se všemi statky a výsadami. Založení schválil a držení statků potvrdil už v roce 1235 listinou datovanou 26. srpna v Perugii. Kromě Konstancie podpořili nový konvent také její synové, český král Václav I. a moravský markrabě Přemysl. Královna-vdova zde zřejmě dožila, zemřela roku 1240 a byla také pochována ve zdejším presbyteriu - podobně jako markrabě Přemysl, který zemřel o rok dříve. Jejich hroby však dosud nebyly nalezeny. \n\nStavba klášterního komplexu začala ihned po vyřízení nezbytných formalit a probíhala rychlým tempem za vydatné podpory nejvýznamnějších představitelů přemyslovského státu, jmenovitě: českého krále Václava I., moravského markraběte Přemysla a sv. Anežky České. Původ zakladatelů se odrazil i na štědrých donacích vesnic, statků a kostelních patronátů, což z kláštera činilo jednu z nejbohatších komunit cisterciáckého řádu. Vedle Tišnova a dalších asi 25 vesnic k němu po určitou dobu patřila i taková sídla jako Jihlava, a dokonce i pozemky za hranicemi českého státu - v sousedních Uhrách.\n\nRozhodující část staveb středověkého jádra kláštera byla postavena mezi lety 1233–1240, ale je pravděpodobné, že  práce na zvelebování komplexu pokračovala ještě v následujících letech zhruba až do poloviny 13. století. Raně gotický komplex budov, který se zachoval v neporušené podobě dodnes, patří k tomu nejcennějšímu, co ve druhé čtvrtině 13. století na území českého státu vzniklo. Roku 1239 došlo také k vysvěcení konventního kostela Nanebevzetí Panny Marie.\n\nPo smrti těchto dvou zakladatelů byl klášter poprvé ohrožen, jelikož ničivý vpád Tatarů řádících v Rusku a Polsku se nevyhnul ani Moravě. To, zda nájezdy zasáhly i Porta Coeli se ovšem neví.\nPo smrti krále Václava I. dosedl na královský trůn jeho syn Přemysl Otakar II., který zároveň znovupotvrdil klášteru veškeré výsady. V období husitských válek byl klášter zničen a řeholnice se rozptýlily po okolních farnostech nebo utekly do Brna, které se útokům husitů ubránilo. Zbytek klášterního majetku byl rozchvácen pány z Pernštejna. \n\nŘeholní život se do ruin komplexu vrátil až na konci 40. let 15. století. Za znovuzakladatelku kláštera je považována tehdejší abatyše Alžběta IV.. Přestože došlo k opětovnému vysvěcení kostela a bývalá práva a svobody Porta Coeli byla potvrzena Jiřím z Poděbrad, byl řád nucen nadále bojovat o svůj majetek s rodem Pernštejnů. K dalšímu úpadku došlo v období třicetileté války a rovněž během válek o dědictví rakouské. \n\nRoku 1782 došlo k definitivnímu zrušení kláštera, které proběhlo na základě patentu o rušení klášterů, vydaného Josefem II. \n\nPo uzavření komplexu se stal konventní chrám farním kostelem, ostatní budovy byly odkoupeny brněnským textilním podnikatelem Vilémem Mundym. Klášterní prostory poté sloužily k čistě praktickým účelům - nacházela se zde například barvírna či cukrovar.\n\nPrvní impulsy ke znovuzaložení Porta Coeli přišly ze strany kláštera Marienthall v Horní Lužici, jelikož byl tento saský konvent vlastníkem tišnovského panství. V celém procesu se zasloužili zejména brněnský biskup František Bauer a generální opat cisterciáckého řádu a kláštera ve Vyšším Brodě Leopold Wackarž.  \n\nRoku 1901 tak došlo k zahájení činnosti Porta Coeli po více než stoleté odmlce. \n\nPrvní světová válka donutila osazenstvo kláštera obětovat všechny zvony a jiné kovové předměty, které měly přispět k vítězství rakouských vojsk, a dále odevzdat státu válečnou půjčku.\n\nPrvním následkem nových poměrů za první republiky, který se bezprostředně dotkl i Porta Coeli a jeho majetků, byla tzv. pozemková reforma. Z původního bohatství kláštera tak zbyly pouhé zlomky. \n\nBěhem druhé světové války byla na klášter uvalena nucená správa a v jeho prostorách byla zřízena okresní ošetřovna. V průběhu válečných let byla klášteru odňata i práva na velkostatek. \n\nNepřízně pokračovaly i v následujících letech. Jelikož se katolická církev zcela vymkla koncepcím komunistického režimu, dlouho na sebe nedaly čekat ani svévolné zásahy stranických funkcionářů do záležitostí církve - první zatýkání a provokace. Státní politika v roce 1949 zasáhla také do osobního života jeptišek v Porta Coeli. Velká část sester byla, v rámci akce „VŽK“ (Vyklizení ženských klášterů), přinucena tvrdě pracovat v živočišné výrobě, což u mnohých z nich vedlo k předčasné invaliditě. \n\nPo Sametové revoluci byly klášteru navráceny v rámci restitucí jednotlivé objekty, od roku 1995 již klášter opět vlastní všechny zabavené budovy.\n\nPo církevních restitucích v roce 2015 byly klášteru vráceny zemědělské a lesní pozemky zabavené komunistickým režimem v roce 1948.\n\nAktuálně spravuje klášterní majetky společnost Bernardinum s. r. o. založená společným úsilím dvou českých cisterciáckých klášterů Porta coeli a Vyšší Brod. Název společnosti odkazuje na velkého světce cisterciáckého řádu sv. Bernarda z Clairvaux. \n\nV Předklášteří se jedná především o správu budov a pozemků, správu lesního majetku a provoz kavárny s prodejnou klášterních výrobků.\n\nV červenci 2019 byl za účasti představitelů cisterciáckého řádu v areálu kláštera slavnostně otevřen pivovar. Název pivovaru - Vorkloster - odkazuje na německý překlad názvu obce Předklášteří. Návštěvníci mohou ochutnat pivo přímo v areálu kláštera. \n\nKlášterní budovy přiléhají ke kostelu na severní straně a jsou seskupeny kolem čtvercového rajského dvora, obklopeného křížovou chodbou, která představuje jediný neporušený celek svého druhu v české raně gotické architektuře. Bohatě zdobené sloupky s bobulovými hlavicemi kontrastují s hladkou střídmostí protějších stěn. Klenba je křížová, přičemž přípory žeber sbíhají až na zem. Chodba je tímto způsobem rozdělena na jednotlivá pole, z nichž každé disponuje trojdílným oknem s lomeným gotickým obloukem. Jednotlivá okna jsou poté oddělena sloupky s ozdobnými hlavicemi. Hojně se zde vyskytují jak vegetativní, tak animální motivy. Zajímavostí je, že každá hlavice je jedinečná a žádný z motivů se tudíž neopakuje. Každá z částí je pak završena rozetovým oknem, jehož prosklení má tvar čtyřlaloku. Křížová chodba kláštera nápadně připomíná křížovou chodbu v Anežském klášteře v Praze, jelikož její stavbu pravděpodobně zajišťovala tatáž huť.\n\nK východnímu rameni chodby je přičleněna kapitulní síň obdélníkového půdorysu. Žebra se v tomto prostoru sbíhají ve dva pilíře, nacházející se uprostřed místnosti. Samotný svorník má florální motiv. Každý z pilířů se skládá z patky, dříku, krycí desky a náběžních štítků, přičemž všechny tyto prvky mají několikaúhelníkový tvar. Po stranách místnosti jednotlivá žebra naopak přecházejí v konzoly opět s bobulovým dekorem. V prostoru mezi oběma sloupy je také otočný kamenný pulpit, na který byla v minulosti pokládána příslušná liturgická kniha. Podstavec tohoto čtenářského pultu je tvořen dvěma korintskými sloupy, na kterých se uplatňuje motiv akantového koše. V kapitulní síni se dále objevují oblouková okna s barevnou skleněnou vitráží.\n\nRajský dvůr, obklopený křížovou chodbou, oplývá v dnešní době množstvím zeleně. Zdobení křížové chodby se opakuje také zvenčí, navíc je zde ještě patřičně zvýrazněn lomený oblouk jednotlivých oken. Přístavba kláštera nacházející se nad křížovou chodbou už je střídmější, vyskytují se zde již pouze okna obdélníkového tvaru.\n\nV budově proboštství sídlí jedno z pracovišť Muzea Brněnska – Podhorácké muzeum. Vystavené sbírky zahrnují paleontologickou a mineralogickou expozici s částí věnovanou nalezištím minerálů na Tišnovsku a stálé expozice \"Dějiny a současnost kláštera Porta Coeli\" a \"Minisalon historických motocyklů\". Pořádány jsou také příležitostní výstavy, muzeum rovněž zajišťuje pro veřejnost prohlídky románsko-gotického kostela Nanebevzetí Panny Marie a gotického ambitu.\n\nPodle kláštera je pojmenována planetka (3276) Porta Coeli objevená 15. září 1982 z hvězdárny na Kleti Antonínem Mrkosem, který se narodil v nedaleké vesnici Střemchoví.\n\nAreál kláštera posloužil pro natáčení několika audiovizuálních děl: filmu \"Via Lucis\" (1992), dílu seriálu \"Četnické humoresky\" „Hypnotizér“ (2000) a také televizního filmu \"Ďáblova lest\" (2009), v němž samotný vstup do kostela - brána nebes (Porta coeli) hrála významnou roli, především v závěru série.\n\n\n\n"}
{"id": "50274", "url": "https://cs.wikipedia.org/wiki?curid=50274", "title": "Andrej Nikolajevič Kolmogorov", "text": "Andrej Nikolajevič Kolmogorov\n\nAndrej Nikolajevič Kolmogorov (Андрей Николаевич Колмогоров) (25. dubna 1903 Tambov – 20. října 1987 Moskva) byl sovětský matematik, zakladatel moderní teorie pravděpodobnosti a teorie složitosti algoritmů. Pracoval rovněž v oblastech topologie, logiky, Fourierových řad, turbulence a klasické mechaniky.\n\nUž z raného dětství byl Kolmogorov bez rodičů (oba tragicky zahynuli) a byl vychován u tety Věry Jakovlevny. V roce 1920 Kolmogorov nastoupil na Moskevskou státní univerzitu, kde nestudoval matematiku (ta se stala jeho „pozdějším osudem“), ale takové obory jako metalurgii, ruskou historii apod. Napsal například i vědeckou práci na téma vlastnictví nemovitostí v Novgorodu v období 15. a 16. století.\n\nV oblasti matematiky byl Kolmogorov ovlivněn řadou matematiků (Alexandrov, Luzin, Jegorov, Šušlin…) ze svého okolí. Dle Kolmogorovova však z matematické stránky na něj měl největší vliv jistý Stěpanov, který Kolmogorovova učil trigonometrické řady. Už jako student dosáhl Kolmogorov pozoruhodných výsledků (publikoval celkem 8 prací ještě než dokončil studia). Kolmogorov ukončil svá studia na Moskevské státní univerzitě v roce 1925 a začal pracovat ve výzkumné Luzinově skupině. Za významný milník v jeho kariéře je považován přínos v oblasti teorie pravděpodobnosti (1925), kde spolu s Chinčinem publikoval výsledky, jenž vedly k vytvoření tzv. stochastického kalkulu. A později k stochastickým diferenciálním rovnicím.\n\nV roce 1930 se stal profesorem univerzity a v roce 1939 členem Akademie věd SSSR.\n\nV letech 1953–1954 publikoval dva příspěvky z oblasti dynamických systémů, které se staly neoficiálně zakládajícími příspěvky tzv. KAM (Kolmogorov-Arnold-Moser) teorie z oblasti tzv. Hamiltonianských systémů a samozřejmě i jejich chaotického chování.\n\nKolmogorovovův přínos samozřejmě nezůstal neoceněn. Byl členem Akademie věd SSSR, oceněn cenou Lenina a Lobačevského. V letech 1964–1966 a v letech 1973–1985 byl předsedou Moskevské matematické společnosti.\n\nV zahraničí byl členem mnoha vědeckých společností jako byla rumunská Akademie věd, Americké akademie věd a umění, Matematická společnost v Londýně, Nizozemská akademie věd, Indický Institut statistiky apod.\n\n\n\n"}
{"id": "50277", "url": "https://cs.wikipedia.org/wiki?curid=50277", "title": "Porta Coeli", "text": "Porta Coeli\n\nPorta Coeli (latinsky \"brána nebes\") je titul Panny Marie v Loretánské litanii.\n\nPorta Coeli se jmenuje několik sakrálních staveb:\n\n\nPodle kláštera Porta Coeli v Předklášteří je pojmenována také\n"}
{"id": "50284", "url": "https://cs.wikipedia.org/wiki?curid=50284", "title": "Globální výchova", "text": "Globální výchova\n\nGlobální výchova je poměrně novým pedagogickým směrem, který vznikl v osmdesátých letech 20. století při univerzitě v Yorku. Od té doby se rozšířil po celém světě, avšak největší vliv si uchovává v anglofonních zemích.\n\nJedni z předních představitelů tohoto směru – Graham Pike a David Selby – chápou globální výchovu jako směr, který propojuje reflexi globálních problémů Země (planetární vědomí), pedocentrismus (důraz na centrální postavení dítěte ve vzdělávacím procesu) a systémovou teorii (důraz na vztahy mezi prvky).\n\nCílem globální výchovy je podle zmiňovaných autorů utvářet osobnost člověka, který:\n\nV rámci globální výchovy rozlišují autoři čtyři vzájemně propojené dimenze, které dále rozpracovávají tak, že vymezují hlavní znalosti, dovednosti a postoje, jež si žáci (studenti) mají v průběhu vzdělávacího procesu osvojovat.\n\nZ jiného hlediska můžeme v rámci globální výchovy rozlišit dvě základní dimenze. Dimenzi světa („cesta vnější“ - globální problémy, souvislosti apod.) a dimenzi já („cesta vnitřní“ – osobnostní rozvoj, vlastní život), v jejichž spojení vzniká ucelený obraz „já ve světě“.\n\nKonkrétními tématy, kterými se globální výchova zajímá, jsou pak například problematika politického a ekonomického vývoje, životního prostředí, rovnosti ras a pohlaví, celostně chápaného zdraví, míru, řešení konfliktů, práv a odpovědnosti apod.\n\nPike a Selby rozlišují metodu infuze, kdy jsou hlavní principy a témata globální výchovy začleňovány do jednotlivých předmětů školní výuky, a metodu integrace – pro uplatnění podstaty globální výchovy výhodnější - podle které je výuka organizována podle jednotlivých témat (např. rasismus, technologie apod.), jež žáci zkoumají z pohledu různých vyučovacích předmětů.\n\nJe velmi důležité, aby byl v souladu s jejími principy a tématy. \nProto je spojen s metodou transformace – vnitřně motivovaného učení, kde se učitel může stát studentem a student učitelem, neboť zde jde především o vzájemnou diskusi o problému, jeho nahlížení z více stran a konfrontaci různých názorů.\n\nTypický je také důraz na atmosféru ve třídě a sdílené a žité hodnoty. Společenství žáků a učební proces by měly být založeny na demokratických a participativních principech, vzájemné úctě a důvěře, empatii a spolupráci.\n\nTypickými prostředky, které globální výchova používá, jsou různé diskusní techniky, simulační hry, hry s rolemi, kritické čtení textu a další. Užívá tzv. Kolbova cyklu učení prožitkem, takže aktivity probíhají ve sledu stimulující prostředí – zkoumání problému – obecné závěry – akce.\n\nDalší vývoj globální výchovy souvisí s rozšířením chápání dříve zmíněné dimenze „vnitřní cesty“ o niterné vnitřní prožitky. Prostředkem k tomu je např. kultivování smyslů a poznávání rytmu těla pomocí metod jako je jóga, tanec, meditace, dechová cvičení či terapeutické techniky, které by měly souviset také s rozvíjením vztahu k přírodě.\n\n\n"}
{"id": "50285", "url": "https://cs.wikipedia.org/wiki?curid=50285", "title": "Robert FitzRoy", "text": "Robert FitzRoy\n\nRobert FitzRoy (5. července 1805 Ampton Hall, Suffolk, Anglie – 30. dubna 1865 Lyndhurst House, Upper Norwood, Surrey, Anglie) byl námořní důstojník, kapitán slavné lodi HMS \"Beagle\", průkopník v meteorologii, objevitel a hydrograf, stejně jako guvernér Nového Zélandu, během své služby u britského námořnictva dosáhl hodnosti viceadmirála.\n\nRobert FitzRoy se narodil v Ampton Hall v Suffolku v Anglii v britské aristokratické rodině, jejíž příslušníci byli tradičně ve službách Británie.\n\nZ otcovy strany, lorda Charlese FitzRoye, byl Robert ve čtvrtém pokolení pravnukem krále Karla II. Stuarta (1630–1685) a jeho dědem nebyl nikdo menší než britský premiér Augustus Henry Fitzroy, 3. hrabě z Graftonu (1735–1811). Jeho matkou byla dcera první markýzy z Londonderry a nevlastní sestra vikomta Castlereagha, který se stal britským ministrem vnitra. Od čtyř let žil ve Wakefield Lodge v Northamptonshiru v klasicistním palladiánském domě rodiny Graftonů.\n\nV únoru 1818 ve dvanácti letech nastoupil na \"Royal Naval College\" v Portsmouthu a v následujícím roce vstoupil do \"Královského námořnictva\" (\"Royal Navy\"). Ukončil studium s vyznamenáním a 7. září 1824 byl povýšen do hodnosti poručíka, v závěrečných testech získal jako první v historii plný počet bodů. Po službě na HMS \"Thesis\", byl roku 1828 jmenován vlajkovým poručíkem neboli pobočníkem kontradmirála sira Roberta Otwaye, vrchního velitele jihoamerických základen, a sloužil na HMS \"Ganges\". Na slavné lodi HMS \"Beagle\" se měl ocitnout už za tři měsíce.\n\nV tu dobu HMS \"Beagle\" pod velením kapitána Pringle Stokese prováděla hydrografické výzkumy u Ohňové země a v Magalhãesově průlivu. Stokesovi a jeho lodi velel kapitán Philip Parker King z HMS \"Adventure\". Pringle Stokes podlehl sklíčenosti a zastřelil se, jeho loď pod velením poručíka Skyringa doplula Rio de Janeiro, kde Otway 15. prosince 1828 učinil FitzRoye „dočasným“ kapitánem lodi HMS \"Beagle\". Do návratu do Londýna 14. října 1830 si FitzRoy získal pověst průzkumníka a velitele.\n\nNa zpáteční cestu do Anglie nalodil několik obyvatel Ohňové země.\n\nPočátkem května 1831 FitzRoy kandidoval za toryovce v Ipswichi v hlavních volbách, ale neuspěl.\n\nDne 25. června 1831 byl znovu jmenován velitelem na HMS \"Beagle\". FitzRoy poskytl na lodi místo přírodovědci Charlesi Darwinovi, strávili spolu pět let plavby. Občas se neshodli, třeba když FitzRoy ospravedlňoval otroctví, pro Darwina to dokonce znamenalo odloučené stravování na několik dní. Nicméně Darwin popisuje FitzRoye jako muže se značným osobním kouzlem, s liberálními, otevřenými myšlenkami, jako člověka přístupného názorům.\n\nPo návratu \"Beaglu\" 2. října 1836, byl FitzRoy roku 1837 oceněn zlatou medailí \"Královské geografické společnosti\" (\"Royal Geographic Society\").\n\nV květnu 1839 publikoval záznamy z cesty HMS \"Baeglu\" v \"Narrative of the surveying voyages of H.M.S. Adventure and Beagle\" ve čtyřech svazcích, včetně Darwinova \"Deníku a poznámkek\" (\"Journal and Remarks\") z let 1832–1836.\n\nOd Charlese Darwina se nakonec distancoval, neboť jeho smýšlení nebylo zase tolik liberální, jak Darwin popisoval. FitzRoy především nemohl připustit odklon od standardních náboženských dogmat, především od potopy světa.\n\nRoku 1841 byl FitzRoy zvolen za toriovce členem parlamentu za Durham a v roce 1842 se stal správcem Merseyside.\n\nV dubnu 1843 převzal místo Guvernéra Nového Zélandu, kde vydržel až do roku 1845.\n\nZa jeho působení došlo k bojům mezi Maory a novými osadníky – 17. června 1843 došlo k Wairauskému masakru.\n\nProtože se FitzRoy nijak nediskreditoval, vrátil se do Anglie a v září 1848 byl jmenován superintendantem \"Královských námořních loděnic\" (\"Royal Naval Dockyards\") ve Woolwichi a posléze mu byl v březnu 1849 dán rozkaz k velení fregaty HMS \"Arrogant\". V roce 1851 odešel z aktivní služby, částečně i kvůli podlomenému zdraví, v témže roce byl zvolen do \"Královské společnosti\" (\"Royal Society\") za podpory 13 členů, včetně Darwina.\n\nJako chráněnec Francise Beauforta byl FitzRoy roku 1854 jmenován i na doporučení prezidenta \"Královské společnosti\" do čela nového oddělení zabývajícího se sběrem meteorologických dat z moře. Oddělení mělo název \"Meteorologická statistická centrála při Ministerstvu obchodu a průmyslu\" (\"Meteorological Statist to the Board of Trade\"). Ta byla předchůdkyní dnešního britského \"Meteorologického úřadu\" (\"Meteorological Office\").\n\nSjednal s kapitány lodí poskytování informací o plavbě, zapůjčoval a testoval s jejich pomocí přístroje, které sloužily k získávání dalších přesnějších dat.\n\nFitzRoy při pobytu na HMS \"Beaglu\" vytvořil nebo zdokonalil „bouřkovou skleničku“, která se dnes říká FitzRoyův barometr. Byl zodpovědný za navrhování a rozšiřování barometrů, které byly umísťovány v každém přístavu, aby posádky měly přehled o počasí a o stavu moře. Dodnes jsou k vidění v mnoha rybářských přístavech kamenné stavby, kam byly barometry umísťovány.\n\nVynálezy dalších typů barometrů jsou rovněž spojovány s jeho jménem. Některé z barometrů byly velmi oblíbené a byly vyráběny ještě ve 20. století, byly k nim FitzRoyovy poznámky: \"„When rising: In winter the rise of the barometer presages frost“\" apod.\n\nKdyž se roku 1859 během bouře potopil \"Royal Charter\", začal FitzRoy pracovat na mapách, které by umožnily zlepšení předpovědi, jak sám píše: \"„forecasting the weather“\" (předpovídání počasí).\n\nPatnáct pozemních stanic na jeho popud zajišťovalo data přenášená telegrafem. FitzRoy tak dostával denní zprávy o počasí s časovými řadami. První denní předpověď počasí byla publikována v deníku \"The Times\" v roce 1860 a následující rok byl představen nový varovný systém v hlavních přístavech.\n\nRoku 1863 vydal publikaci \"Kniha o počasí: Příručka praktické meteorologie\" (\"Weather Book: A Manual of Practical Meteorology\").\n\nJeho příspěvek k meteorologii je nezanedbatelný. Rozpracoval problematiku vzduchových hmot a je považován za zakladatele meteorologie vzduchových hmot, roku 1854 spoluzaložil jednu z prvních meteorologických služeb, jež vydávala první oficiální předpovědi, je považován za zakladatele námořní meteorologie. Jako první použil termín synoptická mapa.\n\nKdyž bylo Darwinovo dílo \"O původu druhů přírodním výběrem\" poprvé vydáno 24. listopadu 1859, cítil se FitzRoy zrazen, cítil vinu za podíl na Darwinově teorii.\n\nV Oxfordu byl právě 30. června 1860, aby prezentoval spisek o bouřích a zúčastnil se setkání \"Britské asociace pro pokrok ve vědě\" (\"British Association for the Advancement of Science\"), kde ‚Soapy Sam‘ Wilberforce kritizoval Darwinovu teorii. Během diskuze FitzRoy vypadal jako „šedovlasý římský nosatý postarší džentlmen“, stál ve středu obecenstva a \"„zdvíhal rozměrnou Bibli, nejprve oběma a posléze jednou rukou nad hlavu, a vážně se tázal posluchačů, zda věří Bohu nebo člověku“\".\n\nRoku 1863 odešel na odpočinek s hodností viceadmirála. 30. dubna 1865 si vzal život. Je pochován na hřbitově Všech svatých v Upper Norwood v Jižním Londýně.\n\nPo Robertu FitzRoyovi byla pojmenována hora v jižních Andách – Mount FitzRoy (Cerro Chaltén), pojmenoval ji Francisco Moreno.\n\nFitzroy River v Západní Austrálii, pojmenoval ji námořní poručík John Lort Stokes, který sloužil po FitzRoyovi na HMS \"Beagle\".\n\nPo Robertu FitzRoyovi je pojmenován rod cypřišovitých dřevin vyskytujících se v Jižní Americe – Fitzroya.\n\n"}
{"id": "50286", "url": "https://cs.wikipedia.org/wiki?curid=50286", "title": "Šluknov", "text": "Šluknov\n\nŠluknov () je nejsevernější město České republiky, ve kterém žije obyvatel. Leží přibližně uprostřed Šluknovského výběžku v rozsáhlém údolí v oblasti mírné pahorkatiny s okolními vrchy 400 až 500 metrů nad mořem (nejvyšší vrch Šluknovské pahorkatiny – Hrazený, 608 m n. m.). Historické jádro je od roku 1992 městskou památkovou zónou.\n\nPrvními pány oblasti byly podle dochovaných záznamů páni Berkové z Dubé, kteří měli državy jak na české straně hranice tak i na německé. Za jejich správy se stává Šluknov správním a hospodářským centrem české části jejich panství. Na žádost Hynka Berky byla obec v roce 1359 oficiálně povýšena na město.\n\nZa vlády Jiřího z Poděbrad došlo po dobytí hradu Tolštejn ke konfiskaci majetku rodu Berků a tak se novými majiteli stal rod Vartenberků, kteří jej prodali. Město pak přecházelo poměrně rychle mezi dalšími pány až se stává majetkem hraběte Mansfelda. Během třicetileté války bylo město vážně poškozeno.\n\nMěsto se nacházelo v oblasti s převahou německy mluvícího obyvatelstva, které se v roce 1938 postavilo na odpor československým úřadům. Němečtí povstalci převzali nad oblastí vojenskou kontrolu a 1. října byl výběžek obsazen německou armádou. Vyvrcholením obsazení byla 4. října návštěva města Šluknov Adolfem Hitlerem. V následujícím referendu o připojení k Říši hlasovalo 3580 z 3 589 oprávněných voličů pro připojení.\n\nDne 9. května 1945 ráno se do města začaly probojovávat předsunuté jednotky \"33. pěšího pluku 7. polské divize\" a \"4. ukrajinského frontu\" sovětské armády.\n\nPo válce započal odsun německého obyvatelstva a město nebylo nikdy plně dosídleno, žije zde zhruba 5,5 tisíce obyvatel (v roce 2012 jich bylo 5625).\n\n\n\nŠluknov se skládá z osmi částí rozkládajících se na osmi katastrálních územích:\n\n\n\n"}
{"id": "50290", "url": "https://cs.wikipedia.org/wiki?curid=50290", "title": "Spořilov", "text": "Spořilov\n\nSpořilov je sídelní celek zaujímající jihozápadní část katastrálního území Záběhlice. Je součástí městského obvodu Praha 4, městské části Praha 4 a městského správního obvodu Praha 4.\n\nRozlohou větší, jihozápadní část Spořilova je tvořena kolonií rodinných domků (zahradním městem, později nazývaným Starý Spořilov), na jejím severním okraji leží Sídliště Spořilov I. Východní část zaujímá Sídliště Spořilov II. Se Záběhlicemi, oddělenými údolím Botiče a Hamerského rybníka, do jejichž katastrálního území Spořilov patří, nemá výraznou dopravní ani správní vazbu a v povědomí Pražanů i Spořilovanů je vnímán jako samostatná čtvrť.\n\nSpořilov (tedy část Záběhlic patřící do městské části Praha 4) má rozlohu 2,05 km², v roce 2000 měl 14 718 obyvatel, v roce 2005 13 750 obyvatel.\n\nÚzemí Spořilova se spolu se Záběhlicemi stalo součástí Velké Prahy již při jejím založení v roce 1922. Do 31. března 1949 bylo součástí obvodu Praha XIII-Vršovice, 1. dubna 1949–30. června 1960 součástí tehdejšího obvodu Praha 13, od 1. července 1960 je součástí obvodu Praha 4, od 24. listopadu 1990 i součástí městské části Praha 4, jejíž tradiční centrum je v Nuslích, a jejího správního obvodu.\n\nV minulosti se v oblasti Spořilova nacházely pouze dnes již zaniklé osady (dvory) Horní Roztyly (jižně, poblíž dnešní stanice metra Roztyly) a Dolní Roztyly (západně, poblíž Jižní spojky a depa metra Kačerov).\n\nSpořilov je jedním z nejstarších zahradních měst na území Velké Prahy. Založením stavebního družstva Spořilov v roce 1924 Městská spořitelna na Vinohradech na návrh ředitele Václava Skleničky oslavila 25 let své existence. Odtud pochází i název čtvrti. Výstavba probíhala podle projektu architekta J. Barka a profesora J. Bertla v letech 1926–1929. V období německé okupace 1939-1945 měla čtvrť také německý (uměle vytvořený) název \"Rosenbühl\".\n\nSídliště z let 1961–1967 projektovali architekti J. Holeček a J. Krákora. Původně mělo 3667 bytových jednotek pro 15 000 obyvatel. V letech 1976–1981 došlo k dostavbě, kterou sídliště vzrostlo o 288 bytových jednotek. Mezi sídlištěm a starší vilovou zástavbou je budova polikliniky (č. p. 2967) projektovaná Z. Přádou a P. Bečvářem.\n\nV původní části Spořilova byl použit unikátní způsob pojmenovávání ulic, inspirovaný například americkými systémy. Východní náměstí a Jižní náměstí (původně i ta byla jen číslovaná: např. Náměstí II, Náměstí III) je doplněno řadou ulic Jižní I–XVII, Severní I–XI, Severozápadní I–VI, Severovýchodní I–VI, Jihozápadní I–VI, Jihovýchodní I–IX, Boční I–II a Hlavní. Dostavby ve čtyřicátých a šedesátých letech však již na tento systém nenavázaly.\n\nPřirozenými centry Starého Spořilova bývalo Roztylské náměstí s kostelem a konečná tramvaje na bývalém Bratislavském náměstí. Později se těžiště Spořilova přesunulo spíše k obchodnímu a kulturnímu středisku poblíž stanice autobusu Hlavní.\n\nOd 60. do 80. let 20. století byl původní Spořilov ze všech tří stran postupně obehnán širokými rychlostními komunikacemi, které ho odříznuly od zbytku Prahy a vytvořily ze Spořilova doslova ostrov. Směrem od jihozápadu Spořilov ohraničuje šestipruhová D1, od severovýchodu šestipruhový Městský okruh a na východě Spořilovská spojka, která navíc rozdělila Spořilov na dvě části. Jinak než po mostě nebo podchodem se už na starý Spořilov dostat nelze.\n\nV roce 1935 byl u Roztylského náměstí vybudován funkcionalistický kostel svaté Anežky České. Kostel projektovali architekti Nikolaj Paškovský a Stanislav Režný. Již od počátku je ve správě františkánského řádu. V letech 1937–1940 byl na náměstí také pomník Hrdinům od Zborova, později již neobnovený. Bronzová socha Zborováka od sochaře Karla Babky tam byla odhalena v červnu 1937 spolubojovníkem Masarykovým generálem Stanislavem Čečkem, hrdinou od Zborova a Bachmače. Za války byla použita na německý válečný materiál. Po roce 1990 došlo k obnově tohoto pomníku včetně \"Zborováka\" v Blansku, kde byla původní socha též odlita. Nyní je na místě pomníku tzv. národní hřbitov s několika pommíky padlých v 2. světové válce.\n\nVe východní části Spořilova působilo kino Sigma, z něhož v dubnu 2008 vzniklo Kulturní centrum Spořilov a Informační kancelář Úřadu MČ Praha 4, spojená se službou Czech POINT.\n\nV těsné blízkosti Spořilova leží Hamerský rybník s historickým jádrem Záběhlic.\n\nNa Spořilově bydlí či bydlelo i několik populárních osobností, například folkový písničkář Jan Nedvěd, herci Josef Abrhám a Libuše Šafránková, spisovatel Adolf Branald a další.\n\nSpořilov je velice vyhledávanou lokalitou pro filmaře, bylo zde natočeno několik filmů.\n\nOd 1. března 1928 jezdily tramvaje od centra Prahy a od Nuslí kolem plynárny do oblasti křižovatky s ulicí Chodovskou. Od 12. října 1929 byla trať prodloužena do dolní (severní) části Spořilova na bývalé Bratislavské náměstí, kde tramvaj končila na smyčce s protisměrnými kolejemi. Později byla Chodovská a navazující Spořilovská ulice v této části přebudována na velkokapacitní sběrnou komunikaci a zabudována do zářezu dělícího Spořilov na dvě části. Tramvajová trať byla 1. července – 1. září 1986 odkloněna východně na novou smyčku u severního okraje Sídliště Spořilov II. Odbočka od plynárny do Starých Záběhlic (nedaleko severního okraje Spořilova) byla v provozu v letech 1938–1971 a nikdy nebyla v původním rozsahu dokončena. Úvahy o prodloužení tramvajové trati ze Spořilova směrem k Chodovu se vždy objevovaly a i v roce 2005 se objevily v seznamu možných nových tratí do roku 2020.\nAutobusová doprava ze Spořilova směřuje do několika směrů: přes Bohdalec k Vršovicím, ke Kačerovu, ke stanici metra Roztyly a k Chodovu nebo od roku 2012 i do oblasti Smíchova a Barrandova. Přímé spojení do hlavní části Záběhlic do září 2012 neexistovalo, ale od 1. 9. 2012 je zajištěno novou autobusovou linkou (linka 138).\n\nStanice metra Roztyly je od Starého Spořilova v pěším dosahu po lávce přes Chodovskou radiálu (což je de facto přímý nájezd na dálnici D1).\n\nNa železniční trati souběžné s Jižní spojkou je plánováno kolem roku 2020 zřízení zastávky Spořilov a městské železniční dopravy v linii Braník–Krč–Kačerov–Spořilov–Zahradní Město.\n\nPůvodní, dnes již neexistující, železniční zastávka Praha-Spořilov ležela na trati Praha-Vršovice – Praha-Braník v místě, které je blízko stanici metra Kačerov a současné zastávky Praha-Kačerov. Zastávka byla zrušena při převedení tratě z povrchu (na úrovni domů v ulici Na Nivách) do současné trasy ve výkopu (někdy kolem roku 1960). Celý povrchový úsek trati byl zrušen a jen jednotlivé stavby (např. most v Michelském lese) ho připomínají.\n\nŽelezniční tratě (nuselsko-modřanská dráha a železniční jižní spojka) oddělují od Spořilova michelské areály Dopravního podniku hl. m. Prahy: autobusové garáže Kačerov a depo metra Kačerov. V těchto místech se v roce 1969 nalézaly „Spořilovské koleje Univerzity Karlovy“, odkud začínal 16. ledna 1969 ráno svoji poslední cestu do Prahy Jan Palach. \n\nV letech 1961–1999 bylo na pomezí Spořilova a Michle vybudováno rozsáhlé odstavné železniční nádraží Praha-Jih, jehož součástí je i několik provozních budov Českých drah.\n\n\n"}
{"id": "50293", "url": "https://cs.wikipedia.org/wiki?curid=50293", "title": "Tatra RT6N1", "text": "Tatra RT6N1\n\nTatra RT6N1 je tříčlánková jednosměrná, částečně nízkopodlažní tramvaj, kterou vyráběla v polovině 90. let 20. století firma ČKD Tatra, přičemž pět nezkompletovaných vozů bylo dokončeno v polském podniku H. Cegielski – Poznań (HCP). Tramvaje se vyznačovaly značnou poruchovostí, v Česku neměly až do konce roku 2008 povolení Drážního úřadu k pravidelnému provozu s cestujícími. Celkem bylo vyrobeno 19 tramvají RT6N1, z nichž prototyp zůstal v majetku výrobce a později byl sešrotován, čtyři vozy byly dodány do Prahy (od roku 1999 všechny odstaveny a po roce 2009 odprodány do Poznaně), čtyři do Brna (tři vozy odprodány v letech 2015 a 2018 do Poznaně, jeden od roku 2018 v majetku Technického muzea v Brně) a deset do Poznaně (běžně v provozu v modernizované podobě).\n\nV 80. letech 20. století se začaly ve světě objevovat první nízkopodlažní tramvaje, k vývoji té první československé přikročil podnik ČKD Tatra v roce 1990. Jejím přímým vzorem (konstrukčním i designovým) se staly tramvaje firmy GEC Alsthom provozované v Grenoblu. Prototyp českého vozu RT6N1 byl veřejnosti poprvé představen na veletrhu Autotec v Brně v roce 1993, výroba ověřovací série proběhla v roce 1996, dalších 10 vozů bylo v letech 1997 a 1998 vyrobeno pro polskou Poznaň. Ve vývoji byla zároveň s typem RT6N1 i obousměrná varianta označená jako RT6N2, k její výrobě ale nedošlo. Označení RT6N2 bylo později použito pro jednu z modernizovaných jednosměrných variant.\n\nPro tramvaj RT6N1 byla zvolena koncepce jednosměrného, tříčlánkového, částečně nízkopodlažního vozu se dvěma hnacími podvozky. Nad nimi se nachází podlaha ve standardní výši (900 mm nad temenem kolejnice). Střední část, tvořící 63 % délky vozidla, je nízkopodlažní s výškou podlahy 350 mm nad TK. V krátkém prostředním článku jsou sedačky umístěny podélně, zde umístěný nehnaný podvozek je tvořen čtyřmi samostatně uloženými koly s kyvnými rameny (bez náprav). V nízkopodlažní části jsou v pravém boku tramvaje umístěny čtvery dvoukřídlé předsuvné dveře, první a poslední dveře vedou do vysokopodlažní části a jsou jednokřídlé. Design tramvaje vytvořil architekt Patrik Kotas.\n\nRám a bočnice vozu jsou vytvořeny ze svařovaných ocelových profilů, přední i zadní čelo (jsou shodná) jsou vyrobena z laminátu. Na střeše krajních článků, na jejich prostorovém ocelovém roštu, se nachází elektrická výzbroj, která je shora zakryta střešními plechy. Přístupná je odklápěcími laminátovými panely z bočních stran. Na střeše středního článku je umístěn polopantograf, odpojovač a kompresor se vzduchovými jímkami. V každém hnacím podvozku se nachází dva trakčním motory (o výkonu 104 kW, u prototypu 90 kW) umístěné příčně, které přes čelní spojku a čelní převodovku pohání každý jednu nápravu. Elektrická výzbroj je typu TV14D s tranzistorovou regulací z podniku ČKD Trakce. Prototyp měl odlišnou elektrickou výzbroj TV10 (rovněž z ČKD Trakce) na bázi GTO tyristorů. Pomocné obvody jsou napájeny statickým měničem a akumulátorovou baterií.\n\nRůznými stupni rekonstrukce prošla většina tramvají RT6N1 v Praze a Brně, typové označení však bylo zachováno. Pouze jeden pražský vůz byl modernizován výrazněji než ostatní a označen byl jako typ RT6N2.\n\nPoznaňské vozy jsou od roku 2011 modernizovány na typ RT6 MF06AC.\n\nV letech 1993 až 1998 bylo vyrobeno celkem 19 vozů RT6N1. Osm vozů ověřovací série bylo dodáno do Prahy a Brna, 10 vozů zakoupil poznaňský dopravní podnik, prototyp zůstal v majetku výrobce, ač byl zkušebně provozován v Česku i Polsku.\n\nPrototyp tramvaje RT6N1 jakožto zkušební vůz výrobce obdržel evidenční číslo 0028. Světovou premiéru si odbyl na brněnském veletrhu Autotec v červnu 1993 ještě jako nepojízdný exponát. Po dokončení (poslední tramvaj kompletně vyrobená ve starém závodě ČKD Tatra na Smíchově) byl vůz následně bez cestujících zkoušen na pražské kolejové síti a poté předváděn v Brně, Liberci, Mostě a Poznani. Na podzim 1996 byl vůz v Praze v provozu s cestujícími pod ev. č. 9051 (stále však byl majetkem výrobce), v první polovině roku 1997 byl zkoušen v polském Krakově, poté se vrátil zpět do ČKD. Od listopadu 1998 do května 1999 jezdil v Liberci s ev. č. 84, poté byl odstaven kvůli nadměrnému ojetí obručí, přičemž povolení pro zkušební provoz trvalo až do konce roku 2000. Kvůli neschopnosti výrobce zajistit nové obruče byl prototyp v listopadu 1999 odvezen zpět k výrobci, kde přežil vyhlášení konkurzu na ČKD v roce 2000. Byl nabízen různým dopravním podnikům k odprodeji za zbytkovou cenu 75 000 Kč, ty však zájem neměly a ani pražské Muzeum MHD kvůli nedostatku místa i finančních prostředků vůz neodkoupilo. Sešrotován byl v roce 2002.\n\nJiž při premiéře tramvaje RT6N1 na veletrhu Autotec v roce 1993 začal Dopravní podnik města Brna (DPMB) jednat s ČKD o dodávce těchto nízkopodlažních vozů (tramvaje měly být pořízeny formou leasingu), přičemž v roce 1994 objednal DPMB šest obousměrných vozů RT6N2 (nebyly nikdy dodány), ačkoliv žádný takový vůz ještě nebyl vyroben a také zkoušky prototypu RT6N1 byly teprve v počátcích. Po provozních zkouškách prototypu v září 1994 byla v roce 1996 uzavřena smlouva na čtyři vozy RT6N1, pro které byla využita 50% dotace na nákup nízkopodlažních vozidel. Tramvaje byly vyrobeny ve druhé polovině roku 1996, do Brna byly tři vozy dodány v březnu a čtvrtý vůz v květnu následujícího roku, označeny byly čísly 1801–1804. Po různých provozních a bezpečnostních zkouškách byla první tramvaj zařazena do provozu 8. září 1997. Vozy byly pouze ve zkušebním provozu (výrobce nedokončil na prototypu typové zkoušky), vzhledem k častým poruchám (jednalo se o potíže s brzdami, skluzovou ochranou, statickým měničem, dveřmi a mnoha dalšími prvky), které opravovali v Brně přímo pracovníci ČKD, ale nebyla splněna podmínka najetí alespoň u jedné tramvaje 28 000 km do konce ledna 1998. Odstaveny byly 1. května 1998, neboť Drážní úřad nařídil výrobci odstranit veškeré závady, vozy musely znovu absolvovat technicko-bezpečnostní zkoušku (TBZ) a v létě téhož roku byly opětovně zařazeny do provozu. V roce 1998 podepsal DPMB s ČKD smlouvu o dodání deseti tramvají RT6N1 s opcí na dalších 50 vozů (nebyly však nikdy dodány), jednalo se i o obousměrné variantě.\n\nDalší úpravy byly výrobcem provedeny na podvozcích vozů č. 1802 a 1803 na přelomu let 1998 a 1999. Vůz ev. č. 1804 nebyl rekonstruován a proto musel být z rozhodnutí Drážního úřadu v dubnu 1999 definitivně odstaven (od té doby slouží jako zdroj náhradních dílů pro ostatní tramvaje RT6N1). Tramvaje č. 1802 a 1803 byly po zkušebních jízdách zařazeny do provozu s cestujícími, který byl ukončen vypršením povolení ke zkušebnímu provozu v lednu 2000 (v období leden–březen 2000 a březen 2001 sloužily jako nepojízdné prodejny jízdních dokladů v centru města). Podvozky vozu č. 1801 byly sice do Prahy odeslány na rekonstrukci, ta však nebyla v ČKD vzhledem k uvalení konkursu dokončena a skříň tramvaje tak byla od počátku roku 1999 odstavena. Karoserie byla do Prahy odeslána v únoru 2001, kdy firmu ČKD Dopravní systémy vedl konkursní správce, a kompletní a opravený vůz č. 1801 i s rekonstruovanými podvozky se do Brna vrátil v červnu téhož roku. Poté následoval zkušební provoz a provoz s cestujícími. V pravidelném provozu byl vůz s většími či menšími přestávkami do května 2004, kdy byl odstaven kvůli problémům s nastavením protiskluzové ochrany a zároveň s vypršením povolení ke zkušebnímu provozu. V letech 2002 a 2003 byl po vzoru opravy tramvaje č. 1801 z roku 2001 (v ČKD) rekonstruován vůz č. 1803, tentokrát však již v Pars nova v Šumperku. Ač vozidlo úspěšně vykonalo technicko-bezpečnostní zkoušku, bylo po čtyřdenním provozu s cestujícími odstaveno kvůli závadě měniče.\n\nNová éra se pro brněnské vozy RT6N1 začala psát v roce 2007, kdy Drážní úřad opět vydal povolení pro zkušební jízdy bez cestujících již rekonstruovaných tramvají (ev. č. 1801 a 1803). Dopravní podnik opravoval první z nich, ta v lednu 2008 opětovně úspěšně vykonala technicko-bezpečnostní zkoušku. Pro schválení typu Drážním úřadem ale bylo třeba vykonání mnoha dalších zkoušek, které většinou provádí výrobce na svých zkušebních vozech. Na konci července 2008 byl vůz č. 1801 zařazen do zkušebního provozu s cestujícími, který byl ukončen na konci října 2008. Při této příležitosti obdržela tramvaj č. 1801 jméno \"Žofinka\" (obdobně jako nově dodávané vozy Škoda 13T), které jí bylo původně dáno z recese. 18. prosince 2008 vydal Drážní úřad Rozhodnutí o schválení typu drážního vozidla (po 15 letech od výroby prototypu), následující den získal brněnský vůz ev. č. 1801 Průkaz způsobilosti. Do pravidelného provozu byla tramvaj ev. č. 1801 zařazena 24. ledna 2009, dva dny předtím se konal slavnostní křest \"Žofinky\". 26. září 2009 vyjel do běžného provozu, po několika měsících zprovozňování a po šesti letech odstávky, i druhý brněnský vůz RT6N1 č. 1803, který obdržel jméno \"Žanetka\". V průběhu roku 2010 byla po dokompletování po dlouhodobé odstávce, repasi (brzdy trakčních podvozků) a výměně (problémový brzdový systém nehnaného středního podvozku) některých součástek zprovozněna i tramvaj č. 1802 s přezdívkou \"Třetí sestra\". Její první zkušební jízda mimo vozovnu proběhla 2. listopadu toho roku, do zkušebního provozu s cestujícími byla zařazena po více jak 10 letech odstávky dne 17. února 2011. Po schválení brzd jezdila od června 2011 v běžném provozu, přičemž její spolehlivost byla srovnatelná s ostatními typy tramvají, které DPMB provozuje.\nTramvaj č. 1803 byla v prosinci 2012 přistavena na střední prohlídku; ta však kvůli vytíženosti dílen a dlouhé dodací době náhradních dílů trvala nezvykle dlouho a byla dokončena až v srpnu 2014, kdy se vozidlo na čas vrátilo do běžného provozu. Mezitím v květnu 2014 najel vůz č. 1801 kilometrický proběh do prohlídky vyššího stupně a od té doby zůstal odstaven.\n\nV roce 2015 se Dopravní podnik města Brna rozhodl do vozů RT6N1 dále již neinvestovat. Vůz č. 1803 zasáhl do provozu naposledy v srpnu 2015. Na podzim 2015 byla dlouhodobě odstavená tramvaj č. 1804 odprodána poznaňskému dopravnímu podniku. Vůz, který nejezdil od roku 1999, byl z brněnské vozovny Medlánky odvezen 26. října 2015. Poslední nasazovanou tramvají RT6N1 do pravidelného provozu tak zůstal vůz č. 1802, jenž rovněž absolvoval několik různě dlouhých odstávek (např. v letech 2014–2015 kvůli poruše trakčního motoru). Naposledy byl vypraven na linku v lednu 2016, kdy byl odstaven. Na přelomu let 2017 a 2018 nabídl DPMB vozy č. 1801 a 1802 k prodeji, přičemž této nabídky využila poznaňská společnost Modertrans, která si je odvezla v únoru 2018. Poslední brněnskou tramvaj RT6N1 č. 1803 koupilo od DPMB v dubnu 2018 pro svoji sbírku vozidel MHD Technické muzeum v Brně.\n\nHistorie pražských vozů je do roku 2001 velmi podobná osudům brněnských tramvají RT6N1. Pražské tramvaje RT6N1 byly vyrobeny ve druhé polovině roku 1996, Dopravní podnik hl. m. Prahy je obdržel na přelomu let 1996 a 1997 (první tramvaj již v listopadu 1996, dvě v lednu a poslední v únoru 1997) a označil je evidenčními čísly 9101–9104. Po zkušebních jízdách byly do zkušebního provozu s cestujícími zařazeny 25. srpna 1997. Kvůli poruchám byly často odstaveny, v provozu jezdily kvůli tomu na tzv. vložených pořadích, jež půlí interval dané linky. V roce 1998 byly všem vozům v ČKD rekonstruovány podvozky z důvodu požadavku Drážního úřadu. Zkušební provoz byl ukončen v červnu 1999 (tehdy jediný provozní vůz č. 9103 měl na trati závadu, kvůli které vykolejil), všechny čtyři vozy byly odstaveny ve vozovně Pankrác, navíc na konci roku 1999 skončilo povolení ke zkušebnímu provozu s cestujícími. První pokus o znovuzprovoznění proběhl v roce 2001, kdy byl vůz č. 9104 společně s brněnskou tramvají č. 1801 opraven v ČKD. Cesta z překládací vlečky výrobce zpět do vozovny ale skončila poruchou, vůz musel být odtažen. Po opravě a několika zkušebních jízdách začátkem roku 2002 byl opět odstaven.\n\nV letech 2004–2005 přistoupil pražský dopravní podnik k jinému způsobu rekonstrukce tramvají RT6N1. Ve firmě Pars nova v Šumperku byla tramvaj č. 9101 složitě rekonstruována na typ Tatra RT6N2, zkušební jízdy však rovněž skončily různými poruchami.\n\nV roce 2009 byly všechny pražské tramvaje RT6 (3×RT6N1, 1×RT6N2) odprodány firmě SKD Trade a v září téhož roku odvezeny z Prahy do areálu firmy ŽOS Nymburk. Vozy RT6N1 č. 9102 a 9103, které byly odstaveny od roku 1998, respektive 1999, a které sloužily jako zdroj náhradních dílů pro zbylé dvě tramvaje, byly v roce 2010 prodány polské firmě Modertrans, jež je v červenci a září toho roku převezla do Poznaně. V Poznani nakonec skončily i vozy č. 9101 a 9104.\n\nDo Poznaně bylo v roce 1997 dodáno pět tramvají RT6N1 (označeny čísly 401–405) a roku 1998 dalších pět (č. 406–410), jež ale byly zkompletovány v místním podniku H. Cegielski – Poznań (HCP) s využitím dílů odeslaných z ČKD. Následovat měla licenční výroba v HCP, která však nebyla nikdy uskutečněna. Provoz tramvají RT6N1 v Poznani byl zahájen 27. září 1997, vozy ale byly podobně poruchové jako ty provozované v Česku, nicméně polský drážní úřad netrval na extrémní spolehlivosti, navíc problémové součástky (brzda středního podvozku, různá elektrická zařízení) byla poznaňským dopravním podnikem z tramvají odmontována, což bylo umožněno provozem v rovinatém terénu města. Další potřebné rekonstrukce provedla firma HCP.\nFirma Modertrans zakoupila v roce 2010 původem pražské tramvaje č. 9102 a 9103, které začala celkově modernizovat na typ RT6 MF06AC. Jako první byl v listopadu 2011 dokončen vůz č. 9102, který v Poznani obdržel nové číslo 405. Po provedených zkouškách pořídil Modertrans i zbylé dva pražské vozy č. 9101 a 9104 a zahájil jejich modernizaci. Rekonstruované tramvaje č. 404 (ex 9103), 402 (ex 9101) a 401 (ex 9104) byly do provozu zařazeny během jara 2014. Od té doby probíhaly obdobné modernizace původních poznaňských vozidel RT6 výměnným způsobem, kdy např. stará tramvaj č. 404 byla po modernizaci zařazena do provozu pod číslem 408. Během roku 2014 byly takto rekonstruovány vozy nových čísel 406 (ex 402), 407 (ex 401), 408 (ex 404) a 410 (ex 405) a v roce 2015 vozy nových čísel 403 (ex 410) a 409 (ex 408), čímž byla dokončena souvislá řada čísel 401–410. Mezitím probíhá modernizace i zbylých vozů vozů původních čísel 403, 406, 407 a 409, které následně obdrží nová čísla 411–414. Poslední nerekonstruovaná tramvaj č. 409 byla do provozu vypravena 9. ledna 2015.\n\nNa podzim 2015 zakoupil poznaňský dopravní podnik brněnskou tramvaj č. 1804, která byla dlouhodobě odstavena od roku 1999 a která od té doby sloužila v Brně jako zdroj náhradních dílů. Vůz by měl být, podobně jako původem pražská vozidla, kompletně zrekonstruován a zprovozněn ve firmě Modertrans. Tato společnost by měla modernizovat i brněnské tramvaje č. 1801 a 1802, které byly polskou stranou odkoupeny začátkem roku 2018.\n\n"}
{"id": "50306", "url": "https://cs.wikipedia.org/wiki?curid=50306", "title": "Bitva u Moháče", "text": "Bitva u Moháče\n\nBitva u Moháče se odehrála 29. srpna 1526 na planině vzdálené přibližně 6 km jižně od dolnouherského města Moháč, nedaleko dnešní srbsko-chorvatsko-maďarské hranice. Početně silnější vojsko osmanského sultána Süleymana I. zde během necelých dvou hodin drtivě porazilo oddíly shromážděné pod korouhví dvacetiletého českého, uherského a chorvatského krále Ludvíka Jagellonského, jenž při útěku z bojiště utonul v říčce Csele. Kvůli maximálně riskantnímu plánu vrchního velitele uherských sil Pála Tomoryho, jenž se ve velké míře spoléhal na válečné štěstí, zahynulo na straně křesťanů zhruba dalších 15 000 vojáků a výsledek střetnutí předznamenal tureckou expanzi do Uher. Smrtí Jagellonského panovníka se uvolnily trůny českého a uherského království, čehož ke svému prospěchu využili rakouští Habsburkové.\n\nPočátky expanze Osmanů směrem přes Černé moře na Balkán se datují k polovině 14. století. Jako první pocítili důsledky této rozpínavosti Bulhaři a po bitvě na Kosově poli také Srbové. V dalších desetiletích se terčem osmanských nájezdů stalo pohraničí jižních Uher, jejichž panovníci zde proti stávajícímu ohrožení postupem času vybudovali nárazníkové pásmo, které se skládalo ze dvou souběžných pevnostních linií stojících v prostoru od Sedmihradska po Jaderské moře. První pás fortifikací reprezentovaly Srijem, Bělehrad, Srebrenický banát, Šabac, Banja Luka, Jajce a Knin, druhá linie se opírala o pevnosti Temešvár, Dubica, Krupa, Bihač a Senj. Systém se osvědčil jako velmi odolná ochrana před vpády tureckých oddílů z příhraničních sandžaků, nicméně výdaje na udržování bojeschopnosti této protiturecké bariéry v průměru dosahovaly částky až 140 000 zlatých ročně, což byla zhruba polovina ročního příjmu Uherské koruny. Vysoké náklady v kombinaci s agresivní zahraniční politikou Matyáše Korvína nakonec přivedly zemi k vyčerpání. Po roce 1490, kdy na uherský trůn dosedl český panovník Vladislav II. Jagellonský, se proto panovnický dvůr v Budíně rozhodl finanční tíseň vyřešit tím, že náklady na udržování balkánských pevností razantně sníží. Jako první bylo rozpuštěno stálé polní vojsko, došlo k zeštíhlení početního stavu posádek a stále méně peněz bylo vynakládáno na opravu hradeb a udržování dělostřeleckého vybavení. I přes tuto nepříznivou situaci si král a jeho rada uvědomovali hrozbu z turecké strany a pokoušeli se zajistit alespoň nejnutnější výdaje. Zároveň účelově prodlužovali mírovou smlouvu s osmanskými sultány, jejichž zájmy byly počátkem 16. století obráceny k výbojům v Asii a severní Africe. Dohoda byla o tři roky prodloužena i v březnu 1519 na počátku panování Ludvíka Jagellonského, nicméně zůstávalo jen otázkou času, než muslimský soused změní priority ve své zahraniční politice. K tomuto obratu došlo za panování sultána Süleymana I., který se po vzoru svých předků považoval za dědice odkazu Alexandra Velikého a cítil se zavázán k dobytí Uher, které pokládal za součást starověké Makedonie. Svou útočnou mezinárodní strategii začal naplňovat již v prvním roce panování, kdy nařídil oblehnout chorvatskou pevnost Jajcu a zároveň vypravil do Budína posla Behrama, jenž přivážel nový návrh prodloužení mírové smlouvy. Ačkoli se uherským ozbrojencům podařilo fortifikaci ubránit, mocnáři v Budíně vyhodnotili sultánův postup jako nepřijatelný, uvrhli Behrama do vězení a začali hledat pomoc v cizině. Toto jednání ovšem osmanskému panovníkovi umožnilo casus belli prezentovat jako pomstu za \"urážky a křivdy\", kterých se proti němu dopustila uherská královská vláda, jež \"pyšně\" odmítla návrh nové mírové smlouvy a vsadila do vězení jeho posla. Přesto se jednalo o cílenou propagandu, která byla určena nejen pro muslimskou veřejnost, ale i evropským protivníkům a pouze maskovala Süleymanovy dobyvatelské tendence.\n\nK dalším útočným akcím za severní hranice dal osmanský sultán povel na jaře 1521. Využil tristního stavu balkánského obranného systému i chaotických poměrů v Jagellonské monarchii a v rámci bojových operací se mu podařilo dobýt pevnosti Šabac a Bělehrad. Posléze nechal většinu svých vojáků odtáhnout zpět na domovské území a všeobecně očekávalo, že příštího roku bude ofenzíva opět obnovena. K druhému tažení do Uher však došlo až o pět let později, neboť Süleymanovu pozornost si nejprve vyžádalo povstání v Sýrii (1521), posléze půlroční obléhání Rhodu (1522) a nakonec rebelie v Egyptě (1524–1525). Přípravy ke vpádu do Evropy byly zahájeny v prosinci 1525, z tábora v Edirne vytáhl osmanský sultán na začátku května následujícího roku. Vojsko postupovalo směrem k Plovdivu na Sofii, odkud se vojáci po několikadenním odpočinku vydali k Niši. 30. června dorazily prvosledové oddíly pod velením sultánova přítele velkovezíra Ibrahima Paši k Bělehradu a 12. července se již turecká armáda nacházela před Petrovaradínem, který byl bez boje obsazen 28. července.\n\nSignály o reálném nebezpečí z muslimské strany přicházely do Uher již od podzimu 1525. Ludvík Jagellonský i jeho rada si dobře uvědomovali, že nejsou schopni lépe vyzbrojené a početnější turecké armádě vzdorovat, začali proto usilovat o uzavření míru. Současně také zahájili přípravy na válku, přičemž doufali ve výraznou podporu ze zahraničí. Zde se však z velkým ohlasem nesetkali, neboť Poláci uzavřeli s Osmany roční mír, rakouský arcivévoda Ferdinand dal přednost svým zájmům v Itálii a středomořská velmoc Benátky pokládala Turky za obchodního a politického partnera. Výzvy k pomoci dosáhly výrazného podpory pouze ve Vatikánu, kde bylo pro boj s pohany vyčleněno 25 000 dukátů, za něž se však podařilo najmout pouze 1300 moravských žoldnéřů. Na domácí frontě byla situace také kritická, neboť na shromaždišti vojska u Tolny ještě 2. července netábořil ani jediný ozbrojenec. První váhající šlechtici se ke králi začali připojovat teprve až po pádu Petrovaradína. Z Tolny, kde byli při velitelských poradách vrchními hejtmany vojska jmenovaní Pál Tomory a György Zápolský, se uherské oddíly ve dnech 14.–19. srpna pomalým pochodem přesunuly k městečku Moháč. V řadách zúčastněných kontingentů však citelně chybělo 15 000 vojáků sedmihradského vévody Jana Zápolského, setrvávajících v ležení u řeky Tisy, vojáci shromáždění z prostředků zemí Koruny české a početný odřad velmože Kryštofa Frangepána stojící u Záhřebu.\n\nO početních stavech uherského vojska zanechali soudobí kronikáři poměrně shodné údaje. Kancléř Brodarić hovoří o 24 000 mužích, papežský legát Burgi o 25–30 000. Pokud bude opomenuta srpnová zpráva ze Záhřebu do Benátek hovořící až o 109 000 vojácích, přidržují se těchto odhadů i současní odborníci, kteří předpokládají, že Ludvík Jagellonský u Moháče velel maximálně 25 000 ozbrojencům. Z tohoto počtu asi 8000 bojovníků pocházelo ze zahraničí, zejména pak z Čech, Moravy a Slezska, bitvy se však účastnilo i 1500 polských jezdců v čele s Leonardem Gnojenským, papežská pěchota vedená Hannibalem z Cypru a žoldnéři ze Španělska, Itálie, Německa a Chorvatska. Zbytek vojska tvořily družiny jednotlivých uherských magnátů a další příslušníci šlechtické hotovosti. K nejkvalitnějším vojákům patřili především příslušníci těžké jízdy a žoldnéři, kteří měli jak vojenský výcvik, tak zkušenosti z předešlých bojů. Sám Ludvík Jagellonský opustil Budínský hrad s družinou, jejíž předvoj tvořilo asi 600 českých, moravských a slezských žoldnéřů na válečných vozech. Za nimi postupovalo 2500 příslušníků uherské a polské lehké jízdy, které následovalo 600 těžkooděných jezdců pod velením Ambrože Sarkányho a kancléře Brodariće. Za tímto oddílem se přesouvala panovníkova pěší garda a samotného krále obklopovalo padesát vybraných německých lancknechtů. Celkově lze předpokládat, že se Uherské vojsko skládalo z 10 000 pěšáků a 15 000 jezdců a podporovalo jej 80–85 děl. Kázeň tohoto uskupení nebyla valná a oddílům chyběla vzájemná souhra i secvičenost.\n\nPodle reálných odhadů se uherského tažení účastnilo kolem 100 000 osmanských vojáků, nicméně 29. srpna jich měl sultán Süleyman k dispozici zhruba 55 000. Jádro těchto ozbrojených sil tvořili janičáři. Příslušníci tohoto uzavřeného elitního sboru pocházeli z Balkánských oblastí, odkud byli odváděni od svých křesťanských rodičů v rámci zvláštní daně (devširme) ještě dětském věku. Výcvik mladíci prodělali ve speciálních islámských učilištích, kde jim byla tuhou kázní vštěpena fanatická oddanost sultánovi. V době moháčské kampaně v řadách janičárů sloužilo zhruba 10–12 000 mužů, výhradně pěšáků. Do boje se vyzbrojovali především mušketami s doutnákovým zámkem, šavlemi a jatagany. Nepoužívali žádnou zbroj, na hlavě nosili vysokou čepici z velbloudí srsti, jejíž špice nebyla sešita, ale materiál jim ve volném pruhu přepadával až na záda. Podle tureckých pramenů v této době Süleyman I. disponoval také asi 50 000 příslušníky svého osobního vojska, z nichž většinu tvořili dvorští sipáhiové, kteří svou službu vykonávali v posádkách osmanské metropole a byli placeni ze sultánových finančních zdrojů. Hlavu si tito vojáci chránili špičatými přilbami kónického tvaru, vyzbrojovali se reflexními luky, dlouhými kopími, šavlemi, palcáty a malými kruhovými štíty. Číslo, které by stanovilo, kolik z těchto vojáků se účastnilo samotné bitvy, není známo. Neznámý podíl muslimské armády tvořily také nepravidelné jednotky najaté v průběhu tažení na Balkáně, spojenečtí Tataři a oddíly vyslané z dalších evropských a asijských provincií Osmanské říše (\"azábové\").\n\nSvou úlohu v událostech u Moháče sehrálo také Süleymanovo dělostřelectvo. Základem jeho artilerie byly lehčí modely tzv. \"zarbuzanů\", které svou konstrukcí vycházely ze středoevropských falkonetů a kulverinů. Nejmenší z těchto děl se daly rozložit na dva kusy a bylo možno je převážet na jednom oslovi nebo velbloudovi. K přesunům větších kusů bylo zapotřebí koňských spřežení, jejich obsluhu zajišťovali až tři muži. Jako munice byly do hlavní nabíjeny olověné nebo kamenné projektily o váze mezi jedním až třemi kilogramy. Odhaduje se, že na straně osmanské armády bylo do střetnutí zapojeno minimálně 160 děl.\n\nV současnosti se pláň, na níž se odehrály události z 29. srpna 1526, na západní hranici táhne k osadě Nagynyárád u železniční tratě z Moháče do Pětikostelí, na východě se pak opírá o silnici E 73, která vede z Moháče do chorvatského Osijeku. V době střetnutí tuto oblast vymezovaly břehy Dunaje, jenž se \"rozmáchlým meandrem zařezával hluboko k západu\". Břehy řeky lemoval souvislý pás bažin a močálů, porostlý hustou vegetací rákosu. Z jihu se nad bojištěm vypínal hřeben, který převyšoval okolní terén asi o 30–40 metrů. Ukončoval 6,5 km širokou plošinou a prudce se svažoval k severu. Půda nasáklá deštěm z předchozích dní byla v těchto místech značně kluzká a velmi znesnadňovala příchozím osmanským jednotkám sestup. Zhruba uprostřed hřebene byl položen záhyb, v jehož středu ležela již zaniklá osada Földvár. Povrch bojiště, který pokrývaly nepravidelně rozmístěné prohlubně a nízké hřebeny, tvořila sypká půda z nánosů hlíny, písku a kamení. Po vytrvalých srpnových deštích se většina přítoků Dunaje vylila z břehů a mnoho cest v širokém okolí se proměnilo v těžko překročitelné mokřiny.\n\nHlavní tábor turecké armády se ráno 29. srpna 1526 nacházel na severním břehu říčky Karašica, v místech dnešních osad Branjina a Branjin Vrch, ležících zhruba deset kilometrů od budoucího bojiště. Po předchozím celodenním odpočinku dostali vojáci rozkaz být připraveni vyrazit proti nepříteli již v pět hodin ráno. Na sever směrem k Moháči postupovali v bojové sestavě, jejich pochod byl ovšem značně namáhavý, neboť deště z předchozích dní rozmáčely všechny cesty a voda z blízkých řek a potoků se vylila z břehů. Do bláta se tak bořily nejen nohy vojáků a koní, ale také kola na lafetách zhruba tří set děl. Na nejvýraznější potíže však narazily jednotky na pravém křídle, kde byl dislokován třicetitisícový anatolský sbor pod velením anatolského beglerbega Behrama Paši, kterému cestu zablokovaly rozsáhlé úseky zaplavené rozvodněným Dunajem. Celé uskupení nakonec muselo počkat, než kolem něj projdou středové formace, pak odbočilo západním směrem a opět se snažilo dosáhnou určených pozic. Komplikace při přesunu se nevyhnuly ani předvoji tvořenému rumelijskými jednotkami pod velením sultánova přítele velkovezíra Ibrahima Paši, který na výšinu nad Földvárem dorazil krátce před polednem. Hlavní síly Süleymanova vojska, janičáři a sipahiové, dosáhly stejné pozice asi s dvouhodinovým zpožděním a Anatolci až kolem třetí hodiny odpolední.\n\nVzhledem k tomu, že si sultán Süleyman nebyl jist úmysly protivníka, krátce po příjezdu na výšinu svolal své vezíry k válečné poradě. Z obavy, že by celá armáda mohla být obrácena na ústup přímým nájezdem těžkého jezdectva, bylo nakonec rozhodnuto, že rumelijské jednotky podpořené čtyřmi tisícovkami janičářů pomalu sejdou ze svahu a začnou s výstavbou ležení. Úkolem Ibrahima Paši bylo osobně prozkoumat planinu před vojskem křesťanů. Nakonec asi deset tisíc vojáků nepravidelného jezdectva rozdělených do dvou částí, kterým veleli smedeverský beglerbeg Ghazi Bali (Bali Beg) a jeho spolurodák Ghazi Chosrev, obdrželo rozkaz v širokém oblouku objet pravé křídlo protivníkova postavení. Jejich úkolem bylo udeřit do pravého boku křesťanů ve chvíli, kdy budou ustupovat, atakovat jejich tábor a zabránit příchodu případných uherských posil ze západu.\n\nVojsko Ludvíka Jagellonského se začalo řadit k bitvě již brzy po rozbřesku a ranní modlitbě. Krátce na to mladý král spolu s palatinem (uherským místokrálem) Štěpánem Báthorym provedl přehlídku vojáků, kteří mladému panovníkovi nadšeně složili slavnostní slib, že budou \"odhodláni podstoupit krajní nebezpečí i smrt pro vlast, víru a své rodiny a svobodu\". Tento spontánní projev odhodlání vyjadřující mimořádnou obětavost a ochotu bojovat až do krajnosti zcela korespondoval s plánem, jenž vypracoval vrchní hejtman vojska Pál Tomory, který si dobře uvědomoval slabiny shromážděných sborů, nicméně zůstával věrný názoru, že povinností křesťana je bojovat proti pohanům bez ohledu na okolnosti. Vzhledem k početnímu přečíslení protivníka mu ani nezbylo než počítat s naprostým odhodláním svých mužů a vše nasvědčuje tomu, že připravený záměr ve značné míře spoléhal na šťastnou náhodu.\n\nPřed zahájením střetnutí bylo vojsko českého a uherského panovníka rozděleno do dvou sledů. Pravé křídlo první linie tvořila jízda pod velením chorvatského bána Františka Batthyányho a Jana Tahy hraběte z Tahváru a Tarkö. Ve středu formace bylo umístěno asi 10 000 příslušníků pěchoty; velením jezdectva, které tvořilo křídlo levé, byl pověřen správce temešské župy Petr Peréni ze Siklósu. Uskupení vojáků v druhém sledu se skládalo z velmi dobře vyzbrojené těžké jízdy, v jejíchž řadách se nacházel i Ludvík Jagellonský se svým ozbrojeným doprovodem. Asi 80 nebo 85 děl křesťanského vojska pod velením Jana hraběte z Hardeggu bylo dislokováno před čelní řadou pěchoty. Celé toto uskupení se během dopoledne přesunulo zhruba šest kilometrů směrem na jih a zastavilo se teprve po překonání strmých břehů říčky Borzy, kde po uspořádání narušených řad vyčkalo příchodu nepřítele. Jelikož se vrchní velitelé obávali obchvatu, byla celá přední linie roztažena do délky čtyř kilometrů. Oba sledy, podle svědectví jednoho z účastníků bitvy, dělila vzdálenost, \"sotva co by kamenem dohodil\".\n\nHlavní vojenské síly osmanského sultána se začaly na hřebenu nad Földvárem objevovat v prvních odpoledních hodinách. Ačkoliv se Pál Tomory pokoušel volbou postavení získat nad protivníkem východu, v této chvíli se projevila slabina jeho pozice. Reálné předpoklady, že se řady útočících nepřátel pochodem přes těžký terén značně naruší, znevažovala skutečnost, že osmanské vojsko na výšině mělo o rozmístění křesťanských oddílů dokonalý přehled, zatímco uherskému velení se o dění za jižním zenitem nedostávalo žádných informací. Pokud jde o konkrétní podobu dispozic pro bitvu, záměrem kaločského arcibiskupa bylo vylákat osmanské předsunuté jednotky k neuváženému výpadu a posléze je rozdrtit jedním rozhodným úderem. Spoléhal se zejména na okolnost, že prchající vojáci způsobí paniku v celém protivníkově vojsku, avšak jednotky z Rumelie, které se na bojišti objevily jako první, se k útoku strhnout nedaly. Pálu Tomorymu proto nezbylo než vyčkat, dokud na planinu před ním nesestoupí uskupení právě tolika nepřátel, jež by jeho oddíly dokázaly spolehlivě rozprášit, aniž by Süleyman I. dokázal uplatnit početní převahu.\n\nVzhledem k tomu, že ani po poledni nezačali Osmané vyvíjet výraznější aktivitu, rozhodl se znuděný Ludvík Jagellonský, že se i s doprovodem vrátí zpět do tábora u Moháče. V tu chvíli se daleko na pravém křídle uherského vojska objevilo poměrně velké uskupení protivníkovy jízdy, které se zanedlouho ztratilo směrem na severozápad. Arcibiskup Pál Tomory došel k závěru, že jde o další z klamných výpadů, jakých vojsko zažilo v předchozích dnech několik, vyslal proto 600 husarů a několik desítek lehkých jezdců, aby se záměr protivníkova taktického manévru pokusili odhalit. Velení nad oddílem bylo svěřeno Kašparu Ráskayovi, Valentinu Törokovi a Janu Kállayovi, šlechticům, kteří byli již dříve pověření přímou ochranou krále. Ačkoliv nebylo vyloučeno, že cílem turecké aktivity je uherské ležení, král se nevzdal svého původního záměru a zamířil k Moháči. Když se o odjezdu Ludvíka Jagellonského dozvěděl Pál Tomory, okamžitě spolu s Györgem Zápolským vyrazil v jeho stopách. V tu chvíli začaly z výšiny nad Földvárem sestupovat formace osmanské jízdy a pěchoty. Velitelé křesťanského vojska se v první chvíli domnívali, že zanedlouho budou nuceni čelit hlavnímu úderu, protivník však namísto šikování k bitvě začal ihned po příchodu na planinu budovat opevněný tábor a rozmisťovat svá děla, která jejich obsluhy vzájemně pospojovaly řetězy.\n\nMezitím Pál Tomory a Györg Zápolský pokračovali v cestě s královskou družinou, kterou zastihli odpočívat na stanovišti zhruba dva kilometry od výšiny. Kaločský arcibiskup se neprodleně panovníka pokusili přemluvit o nutnosti přejít do ofenzivy, dokud protivník neshromáždil všechny své vojáky u Földváru, avšak Ludvík Jagellonský zprvu váhal. Zanedlouho ovšem ke všem třem velitelům dorazila zpráva, že se Osmané k útoku nepřipravují a budují polní opevnění, což krále přesvědčilo, aby uznal Tomoryho argumenty a dal povel vyrazit. Arcibiskup proto neprodleně zamířil na své místo v čele vojska, kde zjistil, že nejlepší chvíli k útoku patrně promarnil. Na nížině se již shromáždily značné protivníkovy síly a další Süleymanovi vojáci přicházeli. Přesto krátce před čtvrtou hodinou odpolední poprvé vystřelila uherská děla a vojáci začali po třikrát vzývat Kristovo jméno, jak poručil vykonat před zahájením útoku král.\n\nJako první sled Turků zaútočily asi hodinu po poledni nepravidelné rumélijské jednotky. Uherské pravé křídlo útok odvrátilo a vydalo se do protiútoku. Rumélijci se dali na útěk a zbytek osmanské armády ustoupil. Uhři a další křesťané vyrazili za nimi v porušené sestavě - jízda se vzdálila pěchotě. Na jejich pravé křídlo v těch chvílích zaútočila lehká islámská jízda a uherský protiútok byl zastaven jednotkami druhého sledu. Bojovaly už i uherské jízdní zálohy. V tuto chvíli probíhal tvrdý nerozhodný boj a také vyrazil třetí sled složený ze Sulejmanovy osobní gardy - zkušených a kvalitních janičářů. Bitva probíhala už asi hodinu. Příchod janičárů znamenal obrat bitvy. Uherské oddíly se začaly rozpadat a z nejvytíženějšího pravého křídla křesťanské armády začali utíkat první vojáci. Na bojiště navíc ještě dorazila skupina, která uherskou armádu obešla. Uherské vojsko bylo poraženo, rozehnáno, bojovaly už jen jeho zbytky. Král Ludvík při útěku utonul v bažinách. Na obou stranách byly ztráty skoro stejné - 16 000 mužů, pro uherskou armádu to znamenalo drtivou porážku. Tato velmi důležitá bitva trvala sotva tři hodiny.\n\nLudvíkovi hodně uškodilo, že třetina jeho armády (zemská hotovost), v čele s Janem Zápolským (8000 Uhrů a 5000 Chorvatů), zůstala u Segedína a nestihla se dostavit na bojiště včas. Výsledkem bitvy nebyl jen počátek hegemonie Turků v Uhersku (kteří rychle postupovali směrem na sever až k dnešnímu Slovensku), ale i vymření českouherské větve Jagellonců.\n\nTurci zanedlouho poté obsadili Budín, hlavní uherské město, od té doby je bitva u Moháče symbolem porážky maďarského národa. Uherským i českým králem se stal Habsburk Ferdinand I. a Habsburkové vstoupili s konečnou platností do Evropské politiky, a na čas se stali nejmocnějším evropským rodem. Prakticky bitvou u Moháče začal jejich vzestup v evropské politice 16. století.\n\nJako druhá bitva u Moháče se někdy označuje bitva u Nagyharsány, která proběhla 12. srpna 1687 s opačným výsledkem. Pojmenování je ovšem silně poplatné propagandistickému názoru o odvetě, neboť od Moháče dělilo v tomto případě bitevní pole přes 40 km.\n\n\n"}
{"id": "50314", "url": "https://cs.wikipedia.org/wiki?curid=50314", "title": "Panzerkampfwagen IV", "text": "Panzerkampfwagen IV\n\nPanzerkampfwagen IV (SdKfz 161, PzKpfw IV nebo Pz IV) byl německý střední tank vyvíjený od roku 1933 v Německu jakožto střední tank určený k podpoře pěchoty. První prototypy vznikly na přelomu let 1935/1936, používal se po celou druhou světovou válku.\n\nPůvodně byl tank Pz IV určen pro podporu útočící pěchoty, zatímco Pz III byl určen pro boj s obrněnou technikou nepřítele. Jeho hlavní zbraní byl krátký 75mm kanón (7,5 cm KwK 37 L/24), který ovšem nebyl zrovna ideální pro boj s obrněnou technikou protivníka. Kromě toho byl vyzbrojen dvěma kulomety. Takovouto výzbroj vykazovaly varianty Pz IV A až F1. Nasazení tanků Pz IV na východní frontě, kde se střetly s těžce opancéřovanými a lépe vyzbrojenými tanky T-34 a KV-1, ukázalo na urychlenou potřebu vyvinout tank schopný vést alespoň trochu vyrovnaný boj s těmito protivníky. Jelikož tank Pz III neumožňoval instalaci patřičně silné výzbroje a vývoj nových typů by byl zdlouhavý, zbýval pouze tank Pz IV, který byl urychleně vyzbrojen dlouhým 75mm kanonem (7,5 cm KwK 40 L/43 u verzí F2 a G, 7,5 cm KwK 40 L/48 u verzí H a J). Výroba prvních tanků typu F2 byla zahájena v březnu 1942. Celkem bylo do konce druhé světové války vyrobeno asi 9 000 těchto tanků, z toho něco málo přes 7 850 s dlouhým kanónem. Tanky byly používány i po druhé světové válce, Sýrie je nasadila ještě za šestidenní války v roce 1967.\n\nVerze s kanónem 7,5 cm KwK 37 L/24 (Sd. Kfz. 161)\n\n\nVerze s kanónem 7,5 cm KwK 40 L/43 nebo L/48 (Sd. Kfz. 161/1 nebo Sd. Kfz. 161/2)\n\n\n\n\n\n"}
{"id": "50316", "url": "https://cs.wikipedia.org/wiki?curid=50316", "title": "Sturmgeschütz III", "text": "Sturmgeschütz III\n\nSturmgeschütz III (též StuG III, Stug III, SdKfz 142) bylo německé útočné dělo postavené na podvozku a vaně tanku Panzer III. Jde o nejvýznamnější modifikaci tohoto tanku a o bezkonkurenčně nejrozšířenější typ německé těžké obrněné techniky ve druhé světové válce, který byl nasazován po celou dobu jejího trvání. Verze A až E byly vyzbrojeny kanónem 7,5 cm KwK 37 (u verze E zde byl ještě kulomet MG 34) a byly určeny pro podporu útočící pěchoty.\n\nJelikož však boje na východní frontě ukázaly, že je zapotřebí bojového prostředku, který by mohl čelit lavinám těžce opancéřovaných sovětských tanků, došlo k urychlenému vývinu nové generace těchto útočných děl, která by mohla sloužit jako efektivní prostředek i v tankovém boji. Šlo o stroje Stug III F (kanón 7,5 cm StuK 40 L/43) a Stug III G (kanón 7,5 cm StuK 40 L/48), které krom hlavní zbraně disponovaly ještě dvěma kulomety. Stroje této nové generace se někdy označovaly též jako StuG 40. Krom toho byla produkována ještě samohybná houfnice StuH 42 (hlavní zbraň 10,5 cm StuH 42 L/28). Celkem bylo během druhé světové války vyprodukováno téměř 11 000 strojů StuG III a StuH 42.\n\nPo ukončení války byly kořistní stroje užívány i v Československé armádě pod označením ShPTK 40/75N. V Sýrii zůstaly stroje StuG III ve službě až do šestidenní války (1967), možná i později.\nPoprvé použity v bitvě o Francii, StuG III Ausf. Byla použita korba tanku Panzer III Ausf. F a 7,5 cm StuK 37 L/24 kanón.\n\nŠirší pásy a další menší změny.\n\nMenší zlepšení oproti verzi StuG B.\n\nMenší zlepšení oproti verzi StuG C.\n\nPřidán kulomet MG 34 i proti pěchotě. Další menší změny.\n\nPrvní opravdu přezbrojená verze, byl použit kanón 7,5 cm StuK 40 L/43.\nNa některé modely F byl dodán postranní pancíř proti sovětským protitankovým puškám; třebaže byl tento pancíř běžný na dalších modelech ausf G.\n\nDalší přezbrojené, F/8 používala kanón 7,5 cm StuK 40 L/48. F/8 znamená, že je postavený na osmé verzi tanku Pz. III.\n\nPoslední další běžná verze sérií strojů StuG. Série G StuG používaly korbu tanku Panzer III Ausf. M a po roce 1944 druhý obranný kulomet. Pozdější verze dostaly štít proti střelám \"Saukopf\" (něm. prasečí hlava), který byl účinnější než původní. Na boky byl u verze G přidán další pancíř.\n\nNěkteré stroje StuG III byly přestavěny z tanků Panzer III, ale dostaly podvozek z tanků Panzer IV. Bylo jich přestavěno přibližně 20. Záměrem bylo zjednodušit opravy na bojišti, ale změny neprobíhaly dobře a od dalších přestaveb bylo upuštěno.\n\nRoku 1942 byla navržena verze F s houfnicí 10,5 cm (105 mm) místo 7,5 cm StuK 40 L/43. Tyto nové stroje dostaly označení Sturmhaubitze 42 (nebo StuH 42, také známy označením Wehrmachtu Sd.Kfz 142/2) navrženy byly jako podpora pěchotě s dalším stroji StuG III F/8 a verzemi G.\n\nV roce 1943 bylo 10 strojů StuG III přestavěno na StuG I (FLAMM), kdy byl hlavní kanón vyměněn za plamenomet Schwade. Nejsou ale žádné zprávy o použití v boji a okolo roku 1944 byly všechny stroje přestavěny zpět na Stug III .\n\nSovětské samohybné dělo SU-76i vycházelo z ukořistěných strojů StuG III a Panzer III . Okolo 200 těchto strojů bylo přestavěno pro Rudou armádu, vyzbrojeny byly kanónem ZiS-5.\n\n\n"}
{"id": "50317", "url": "https://cs.wikipedia.org/wiki?curid=50317", "title": "Farad", "text": "Farad\n\nFarad (symbol F) je jednotka elektrické kapacity v soustavě SI. Její název je odvozen od jména Michaela Faradaye.\nKondenzátor má kapacitu jednoho faradu, pokud jeden coulomb elektrického náboje na jeho elektrodách vytvoří napětí jeden volt. Farad je odvozená jednotka, která má v základních jednotkách SI rozměr:\n\nFarad je v porovnání s kapacitami běžně používaných kondenzátorů v elektronice příliš velká jednotka; proto se v praxi používají její zlomky, např. nano<nowiki>farady</nowiki> nebo piko<nowiki>farady</nowiki>.\n\nNicméně se v posledních letech podařilo vyrobit kondenzátory s kapacitou jednotek faradů, tzv. kapacitory.\n"}
{"id": "50331", "url": "https://cs.wikipedia.org/wiki?curid=50331", "title": "Akumulátor 1", "text": "Akumulátor 1\n\nAkumulátor 1 je česká filmová komedie režiséra a scenáristy Jana Svěráka z roku 1994. Film získal ocenění Český lev za střih a za divácky nejúspěšnější film, v dalších osmi kategoriích (režie, herec v hlavní roli, herec ve vedlejší roli, kamera, výprava, hudba, zvuk, scénář, divácká kategorie) byl na tuto cenu nominován.\n\nFilm byl remasterován a roku 2018 znovu uveden na 53. filmovém festivalu v Karlových Varech. Kritiky byla oceněna jeho aktuálnost, předvídavost a varování před virtuálním světem internetu.\n\nOlda trpí totální ztrátou energie. Každý televizor mu odčerpává životní energii, kterou dodává Oldovu druhému já, žijícímu v paralelním televizním světě. S pomocí přírodního léčitele Fišárka se Olda naučí s touto energií zacházet a bojovat proti televizním upírům energie. Nakonec zjistí, že člověk a jeho energie patří dohromady.\n\n"}
{"id": "50332", "url": "https://cs.wikipedia.org/wiki?curid=50332", "title": "Vladko Dobrovodský", "text": "Vladko Dobrovodský\n\nVladko Dobrovodský (* 12. května 1978 Brno)je první vítěz první české reality show VyVolení. Vyhrál finále této soutěže 11. prosince 2005 se ziskem 630 506 hlasů. Ve vile pod neustálým dohledem kamer strávil 114 dní. Vítězstvím v soutěži obdržel ceny za 11 milionů korun. Před soutěží pracoval jako kuchař v Motolské nemocnici. Jeho nyní již bývalý partner Robert Votruba o něm napsal knihu \"Můj život s Vladkem\", vyšla v roce 2005. Po účasti v soutěži žil ve španělské Valencii a snažil se o hereckou kariéru.\n\nSoutěže se účastnil opět od srpna 2013, kdy nastoupil do 4. série Vyvolených. Televizní soutěž trvající déle než tři měsíce pak v listopadu 2013 znovu vyhrál, přičemž odměna za vítězství byla tentokrát 5 milionů korun.\n\n"}
{"id": "50333", "url": "https://cs.wikipedia.org/wiki?curid=50333", "title": "Úmluva o otroctví", "text": "Úmluva o otroctví\n\nÚmluva o otroctví byla sjednána dne 25. září 1926 v Ženevě v rámci Společnosti národů. Státy, které se staly smluvními stranami této úmluvy, se zavázaly zabraňovat a potlačovat obchod s otroky a usilovat o postupné a co nejrychlejší úplné potlačení otroctví ve všech jeho podobách. \n\nDále se strany úmluvy zavázaly činiti všechna nutná opatření, aby se zabránilo tomu, aby se nucená nebo povinná práce nevyvinula ve stav obdobný otroctví.\n\nPro Československou republiku nabyla úmluva účinnosti dnem 10. října 1930 a byla publikována pod č. 165/1930 Sb. z. a n.\n\n"}
{"id": "50334", "url": "https://cs.wikipedia.org/wiki?curid=50334", "title": "Český lev", "text": "Český lev\n\nČeský lev je česká filmová cena udělovaná od roku 1993. Ocenění symbolizuje křišťálová soška lva a je udělováno v několika kategoriích. V roce 2014 Český lev prošel reorganizací a soutěž nyní pořádá Česká filmová a televizní akademie (ČFTA), která ocenění Český lev uděluje již od roku 1995. ČFTA se skládá z filmových profesionálů jako jsou režiséři, kritici, producenti, herci a další odborníci napříč celým filmovým průmyslem.\n\nAkademici hodnotí české celovečerní distribuční filmy, koprodukce a další audiovizuální díla, která měla premiéru mezi 1. lednem a 31. prosincem uplynulého kalendářního roku. V prvním kole akademici na ceny nominují tvůrce a filmy v několika statutárních i nestatutárních kategoriích. Nominace jsou vyhlášeny s předstihem na tiskové konferenci. Samotné udílení cen probíhá na slavnostním galavečeru, který je pokládán za jednu z nejvýznamnějších událostí českého kulturního dění.\n\nVítězové cen Český lev získávají křišťálové trofeje, které od roku 2014 navrhuje český designér Jakub Berdych. V roce 2014 se jednalo o světelný kužel, ve kterém byl umístěn plastický zlacený lev. V roce 2015 soška prošla drobnou úpravou – trofej se zmenšila a lev, který je symbolem soutěže je ve 2D formě. Od roku 2015 je v rámci nestatutárních cen (cena filmových fanoušků, cena za nejlepší filmový plakát a cena za nejlepší studentský film) kromě diplomu rovněž udělována menší trofej ve tvaru elektronky se zlaceným proužkem a logem Český lev. Cenu navrhuje rovněž Berdych, autorem typografického konceptu obou trofejí je Tomáš Brousil.\n\nSoutěžní kategorie cen Český lev se od roku založení průběžně proměňují. Kromě nejsledovanějších kategorií, jako jsou herecké výkony, režie a film roku se udělují ceny za kameru, střih, zvuk, hudbu a další. Kategorie nejlepší výtvarný počin byla od roku 2014 rozdělena do tří podkategorií – nejlepší filmová scénografie, nejlepší kostýmy a nejlepší masky. Cenu filmových kritiků a teoretiků nahradily samostatné Ceny české filmové kritiky.\n\nOd roku 2015 se udělují ceny za televizní tvorbu, a to ve třech kategoriích. V prvním kole doporučí televizní provozovatelé do hlasování několik svých televizních počinů. V druhém kole o vítězích hlasují akademici ČFTA. Nominace a následně i ceny jsou udělovány v kategoriích nejlepší televizní film nebo minisérie, nejlepší dramatický televizní seriál a nejlepší dokumentární televizní film nebo seriál.\n\nStatutární ceny:\nDalší ceny:\n\nVe většině případů získává Českého lva za režii režisér vítězného filmu. Výjimku tvořily ročníky 2001 (vítězným filmem se stal \"Otesánek\" Jana Švankmajera, ale cenu za nejlepší režii obdržel Jan Svěrák za \"Tmavomodrý svět\") a 2007 (vítězným filmem se staly \"Tajnosti\" Alice Nellis, ale cenu za nejlepší režii obdržel Jan Svěrák za \"Vratné lahve\").\n\nKategorie byla zřízena v roce 2009 pro tvorbu za rok 2008.\nNěkolik herců a hereček získalo Českého lva víckrát, ať už za herecký výkon v hlavní roli (HR) nebo ve vedlejší roli (VR).\n\nPlyšový lev byla anticena kritiků za nejhorší film roku, podobně jako např. Zlatá malina. Jediný režisér, který si cenu osobně převzal, byl Zdeněk Tyc za film \"Už\". V dalším ročníku 1997 nebyla anticena udělena a od následujícího roku bylo její vyhlašování přesunuto z hlavního udílecího večera na večer nominační, posléze jen na tiskovou konferenci. Anticena byla zcela zrušena při revizi kategorií k Českému lvu 2008.\n\n\nKategorie byla několikrát přejmenována. Od svého počátku až do roku 1999 se jmenoval \"Dlouholetý umělecký přínos českému filmu\", od roku 2000 \"Dlouholetý přínos českému filmu\", od roku 2003 \"Dlouholetý umělecký přínos českému filmu\", od roku 2010 \"Mimořádný přínos českému filmu\", od roku 2011 \"Mimořádný přínos české kinematografii\", od roku 2012 \"Mimořádný přínos českému filmu\" a od roku 2013 se se navrátil jeho název zpátky k \"Mimořádný přínos české kinematografii\".\n"}
{"id": "50342", "url": "https://cs.wikipedia.org/wiki?curid=50342", "title": "Henri Becquerel", "text": "Henri Becquerel\n\nAntoine Henri Becquerel (15. prosince 1852, Paříž – 25. srpna 1908, Le Croisic) byl francouzský fyzik, nositel Nobelovy ceny za fyziku v roce 1903 za objev přirozené radioaktivity.\n\nHenri Becquerel se narodil v budově pařížského Muzea přírodních dějin (\"Muséum national d'histoire naturelle\"), kde byl profesorem jeho otec, fyzik Edmond Becquerel, i jeho děd, Antoine César Becquerel. Studoval v lyceu Ludvíka Velikého (\"Lycée Louis-le-Grand\"), kde ho mj. vyučoval matematice Gaston Darboux. V roce 1872 vstoupil na Polytechnickou školu (\"École Polytechnique\") a o dva roky později započal studium na inženýrské Škole mostů a silnic (\"École Nationale des Ponts et Chaussées\").\n\nV roce 1874 se také oženil s Lucií Jaminovou, dcerou profesora na Polytechnické škole Julese Jamina. V roce 1878 se jim narodil syn Jean. \n\nV roce 1877 obdržel inženýrský diplom; poté nastoupil vědeckou dráhu. Začal se zabývat optikou, mj. zkoumal polarizaci světla. Studoval také infračervené spektrum par kovů a absorpci světla v krystalech. V roce 1888 získal doktorský titul. Následujícího roku byl zvolen do francouzské Akademie věd, stejně jako předtím jeho otec i děd. V roce 1890 se znovu oženil s Louise Désirée Lorieux. Po smrti otce v roce 1892 pokračoval v jeho práci a v roce 1895 se stal profesorem na Polytechnické škole. \n\nV roce 1896 při zkoumání fluorescence uranových solí objevil přirozenou radioaktivitu. Za tento objev mu byla v roce 1903 udělena Nobelova cena za fyziku.\n\nNa začátku své práce se Becquerel zabýval optickými vlastnostmi látek. Když došlo k objevu rentgenového záření, hledal Becquerel souvislost mezi tímto zářením a přirozenou fluorescencí. \n\nV roce 1896 Becquerel studoval fluorescenci uranových solí. Přitom víceméně náhodou objevil přirozenou radioaktivitu. Vložil fluorescenční minerál mezi fotografické desky. Když zkoumal fotografickou desku, která přišla se solemi do styku, zjistil, že na ní došlo k chemickým změnám, ačkoliv nebyla ozářena světlem. Z toho usoudil, že soli vyzařují záření jiné než světelné povahy. Výsledky uvedl ve známost 2. března 1896, pouze o několik dní dříve než k podobným závěrům dospěl v Londýně Silvanus P. Thompson. Za tento objev dostal v roce 1900 Rumfordovu medaili (Rumford Medal).\n\nStudium tohoto nově objeveného záření si následně zvolila za téma disertační práce Marie Curie, žena jeho kolegy Pierre Curie. Po několika měsících výzkumu potvrdila, že toto záření je vlastností více chemických prvků a nazvala tuto jejich vlastnost radioaktivitou. Manželé Curieovi později objevili ještě prvky polonium a radium. V roce 1903 obdrželi všichni tři za tyto objevy Nobelovu cenu za fyziku.\n\nV roce 1908, v roce své smrti, byl Becquerel zvolen stálým tajemníkem Académie des Sciences. Henri Becquerel zemřel předčasně ve věku 56 let. Později po něm byla pojmenována jednotka radioaktivity becquerel, kráter na Měsíci (nachází se na severní polokouli) a kráter na Marsu.\n\nDalší ocenění:\n\n\n"}
{"id": "50347", "url": "https://cs.wikipedia.org/wiki?curid=50347", "title": "Paralaxa (astronomie)", "text": "Paralaxa (astronomie)\n\nParalaxa (míra vzdálenosti) v astronomii je úhel, o který se na obloze nebeské těleso posune, je-li pozorováno z krajových bodů vhodně zvolené základny. Výpočet \"paralaxy\" se používá hlavně pro měření vzdáleností objektů ve vesmíru. Pro měření vzdáleností objektů ve sluneční soustavě se jako základna používá poloměr Země, pro měření vzdáleností hvězd se používá poloměr oběžné dráhy Země (vzdálenost Země–Slunce). Pro některé další typy \"paralax\" se používají i jiné základny (viz dále).\n\nSluneční paralaxa je úhel, pod kterým by byl pozorován rovníkový poloměr Země ze středu Slunce (vzdálenost 1 AU). \"Sluneční paralaxa\" je základem pro výpočet ostatních paralax. Její hodnota je 8,764 148\". Byla měřena několika metodami.\n\nPři průchodu Venuše přes sluneční disk se Venuše při pozorování z různých míst na Zemi promítá na různá místa slunečního kotouče. Změřením těchto rozdílů lze přesně určit \"horizontální paralaxu\" (viz dále) Venuše (a tím její vzdálenost od Země). Z Keplerových zákonů pak vyplývá i vzdálenost Země od Slunce.\n\nZ různých míst Země se ve stejném okamžiku promítá planetka Eros na různá místa oblohy. Tím lze trigonometricky změřit její vzdálenost od Země a dle Keplerových zákonů určit i vzdálenost Země–Slunce.\n\nZ doby mezi vysláním a návratem radarového signálu odraženého od Venuše lze určit vzdálenost Venuše–Země a dle Keplerových zákonů lze opět vypočítat požadovanou vzdálenost Země od Slunce.\n\nDenní paralaxa je úhel, pod kterým by z měřeného tělesa byla vidět vzdálenost od středu Země k pozorovacímu místu na povrchu Země. Pro pozorované těleso, které se nachází na obzoru je \"denní paralaxa\" maximální - jde o horizontální paralaxu. Pokud se pozorované těleso nachází v zenitu pozorovacího místa, je jeho \"denní paralaxa\" nulová.\n\nPrůměr Země se pro různé geografické šířky liší – největší průměr Země je na rovníku. \"Paralaxa\" měřená z rovníku se nazývá rovníková paralaxa - jde tedy o úhel, pod kterým by z pozorovaného tělesa byl vidět rovníkový poloměr Země. Jeho hodnota je pro Slunce 8,79\", pro Měsíc ve střední vzdálenosti 57'02,5\".\n\nRoční paralaxa (někdy také heliocentrická paralaxa) je \"paralaxa\" hvězdy, která je způsobena oběhem Země kolem Slunce – jde o úhel, pod jakým se z dané hvězdy jeví poloměr oběžné dráhy Země. Vzhledem k pohybu Země kolem Slunce zdánlivě opisuje každá hvězda na obloze malou paralakční elipsu, jejíž velká poloosa má hodnotu právě \"roční paralaxy\". U hvězd, které se nacházejí v rovině ekliptiky je tato elipsa redukována na úsečku, u hvězd blízko pólu ekliptiky je \"paralakční elipsa\" téměř kružnicí.\n\n\"Roční paralaxa\" se udává v úhlových vteřinách. Čím je hvězda blíže k Zemi, tím je její \"paralaxa\" větší. Vzdálenost hvězdy d v parsecích se určí z poloviny hodnoty její roční paralaxy p snadným výpočtem:\n\nformula_1\n\nNejvětší známou \"paralaxu\" má hvězda Proxima Centauri – asi 0,772\", což odpovídá vzdálenosti:\n\nformula_2\n\nVzdálenost určená pomocí \"roční paralaxy\" je jedním ze základních kroků, jak se určují vzdálenosti objektů ve vesmíru. Mnoho přesných měření \"paralax\" bylo provedeno pomocí družice Hipparcos a ještě přesnější změření hodnot u miliardy hvězd zajistila sonda Gaia.\n\nHeliocentrická paralaxa je příliš malá na pozorování pouhým okem. Nepozorovatelnost paralaxy podle Archiméda vyvrací heliocentrickou soustavu a jako silný argument přetrvává až do novověku. Problém byl definitivně vyřešen až v 19. století pozorováním paralaxy přesnějšími přístroji.\n\nBlízké hvězdy se zdánlivě pohybují na obloze opačným směrem než postupuje Slunce. Velikost jejich posuvu se nazývá sekulární paralaxa. \"Sekulární paralaxu\" způsobuje pohyb sluneční soustavy směrem k apexu v souhvězdí Herkula, tedy obíhání galaktického jádra. Pro určení \"sekulární paralaxy\" se jako základna používá vzdálenost, kterou Slunce (společně se Zemí) urazí za jeden rok směrem k apexu (asi 4,11 AU).\n\n\"Sekulární paralaxu\" nelze použít pro výpočet vzdálenosti hvězd, její hodnota se totiž z vlastního pohybu hvězdy nedá jednoznačně získat.\n\nFotometrická paralaxa je \"paralaxa\" určená ze dvou fotometrických veličin - ze zdánlivé hvězdné velikosti (m) a absolutní hvězdné velikosti (M). Z jejich rozdílu, \"modulu vzdálenosti\", lze určit vzdálenost hvězdy v parsecích:\n\nformula_3 .\n\nPokud je absolutní hvězdná velikost určena pomocí spektra hvězd dle HR diagramu, je takto vypočtená \"paralaxa\" také nazývána spektroskopickou paralaxou.\n\nDynamická paralaxa (někdy také hypotetická paralaxa) je \"paralaxa\" vizuálních dvojhvězd. Určuje se z třetího Keplerova zákona. Základem je zdánlivá dráha obou složek dvojhvězdy na obloze a vztah hmotnost–zářivost. Je-li z tohoto vztahu určena hmotnost obou složek a je-li změřena perioda vzájemného oběhu, lze z třetího Keplerova zákona vypočítat vzdálenost složek. Dle třetího Keplerova zákona platí (zde je uveden v Newtonově zobecněné formě):\n\nformula_4\n\nKde M a M jsou hmotnosti obou hvězd v jednotkách sluneční hmotnosti, P oběžná dráha v rocích a a velká poloosa v astronomických jednotkách.\n"}
{"id": "50348", "url": "https://cs.wikipedia.org/wiki?curid=50348", "title": "Prázdniny", "text": "Prázdniny\n\nPrázdniny jsou období volna na základních, středních či vysokých školách. Pro české základní a střední školy jsou termíny prázdnin určovány směrnicí ministerstva školství se zhruba ročním předstihem.\n\nNařízením Josefa II. ze dne 24. května 1786 byly hlavní prázdniny přesunuty ze září a října na červenec a srpen. Poprvé hlavní prázdniny začaly v červenci v roce 1787. Důvodem bylo, aby děti mohly pomáhat rodičům celý srpen na polích.<ref name=\"novinky.cz/domaci/475027-posunout-letni-prazdniny-na-cerven-zatim-nerealne-shoduji-se-odbornici\"></ref>\n\nDruhy, délku a termíny školních prázdnin stanovuje Ministerstvo školství, mládeže a tělovýchovy vyhláškou.\n\nPodle vyhlášky č. 16/2005 Sb. Období školních prázdnin tvoří v současnosti podzimní prázdniny, vánoční prázdniny, pololetní prázdniny, jarní prázdniny, velikonoční prázdniny a letní prázdniny. Podzimní prázdniny trvají 2 dny a přičleňují se ke státnímu svátku 28. října; jejich počátek stanoví pro každý školní rok Ministerstvo školství, mládeže a tělovýchovy. Vánoční prázdniny trvají od 23. prosince do 2. ledna následujícího kalendářního roku včetně. Připadne-li 23. prosinec na úterý, začínají prázdniny již předcházejícím pondělím. Jestliže 3. leden připadne na pátek, končí prázdniny tímto pátkem. Pololetní prázdniny trvají jeden den a připadají na pátek v době od 29. ledna do 4. února (nejbližší pátek po vydání pololetního vysvědčení). Jarní prázdniny trvají jeden týden. Termíny jejich konání se různí podle sídla školy v jednotlivých okresech. Velikonoční prázdniny připadají na čtvrtek a pátek, které předcházejí Velikonočnímu pondělí. Letní prázdniny trvají od skončení druhého pololetí školního vyučování do zahájení prvního pololetí v novém školním roce.–\n\nNejdelší prázdniny jsou vždy letní prázdniny, nejdelší dobu mohou být (včetně víkendů) až 67 dnů dlouhé, nejkratší dobu mohou být 62 dnů. Vánoční prázdniny jsou druhé nejdelší, nejdelší mohou být až 16 dnů (pokud je Štědrý den v úterý nebo ve středu), nejkratší však pouze 11 dnů, pokud je Štědrý den v sobotu nebo v neděli. Všechny kratší prázdniny kromě podzimních jsou neměnné, jarní prázdniny (včetně víkendů) trvají 7 dní, podzimní nejdéle 6 dnů, nejméně 3 dny, velikonoční prázdniny 5 dnů. Nejkratší prázdniny, pololetní, jsou dlouhé obvykle pouze 3 dny.\n\nObjevují se návrhy na přesunutí termínu hlavních prázdnin do jiného časového rozmezí. Podle odborníků by přesunutí hlavních prázdnin na červen a červenec přineslo víc problémů než pozitiv. Důvodem k přesunu začátku na červen bývá výhodnější počasí v červnu, než srpnu, což ale meteorologické údaje nepotvrzují. Podle Jiřího Zajíčka, ředitele Masarykovy střední školy chemické v Praze a předsedy Unie školských asociací ČR, by byla změna školské legislativy vzhledem nepredikovatelnosti meteorologických výkyvů kontraproduktivní, protože jsou spolu provázány termíny konání přijímacích, závěrečných, maturitních a státních zkoušek.\n\nTermíny prázdnin pro školní rok 2019/2020 jsou stanovené novelou vyhlášky č. 16/2005 Sb. \n\nPodzimní prázdniny připadnou na úterý 29. října a středu 30. října 2019. \n\nVánoční prázdniny začnou v pondělí 23. prosince 2019 a skončí v pátek 3. ledna 2020.\n\nJednodenní pololetní prázdniny připadnou na pátek 31. ledna 2020.\n\nVelikonoční prázdniny připadnou na čtvrtek 9. dubna 2020. (Pátek 10. dubna je dnem pracovního klidu, patří mezi ostatní svátky.)\n\nHlavní prázdniny budou začnou ve středu 1. července 2020 a skončí v pondělí 31. srpna 2020.\n\nKromě výše zmíněných řádných prázdnin mohou být vyhlášeny i mimořádné prázdniny, zpravidla v důsledku nějaké události nebo okolnosti, která činí výuku nevhodnou. Za komunistického Československa se několikrát vyskytly tzv. \"uhelné prázdniny\" (např. 1979) – šlo o mimořádné prázdniny za mrazivých zim, kdy školy neměly dost uhlí k vytopení tříd.\n\nV současné době jsou nejčastějším případem tzv. \"chřipkové prázdniny\" v čase chřipkové epidemie, které vyhlašuje místně příslušný hygienik (zpravidla podle okresů) v okamžiku, kdy počet nemocných mezi žáky dosáhne určité meze. Účelem je omezit šíření epidemie. V roce 1995 byly dne 13. prosince vyhlášeny hlavním hygienikem dokonce celostátní chřipkové prázdniny, na které pak navazovaly řádné prázdniny vánoční.\n\nPrázdniny na vysokých školách jsou určovány v akademickém kalendáři příslušné vysoké školy. Jejich vyhlášení je v pravomoci rektora. Zpravidla začínají po letním zkouškovém období v první polovině července a trvají do první poloviny září, kdy je zápis do dalšího ročníku. Někdy jsou prázdniny zkráceny různými praxemi. Často i během prázdnin mohou studenti konat zkoušky v opravných termínech.\n\nHlavní prázdniny v roce 2018 byly od 4. června do asi poloviny srpna.\n\nHlavní prázdniny byly v roce 2018 v období od 7. července do 19. srpna.\n\nPrázdniny jsou stanoveny rozdílně v jednotlivých spolkových zemích. Začátek hlavních prázdnin je zhruba v rozmezí od 25. června do 20. července, konec od začátku srpna do poloviny září. Hlavní prázdniny trvají většinou jen přibližně pět až šest týdnů.\n\nHlavní prázdniny byly v roce 2018 v období od 23. června do 31. srpna.\n\nHlavní prázdniny jsou dvouměsíční. Ve Vídni, Dolních Rakousích a Burgenlandu začínají začátkem července a končí začátkem září, v ostatních spolkových zemích o týden později.\n\nV roce 2018 hlavní prázdniny začínaly 2. července a končily 31. srpna.\n\nPrázdniny jsou stanoveny rozdílně v jednotlivých kantonech. Začátek hlavních prázdnin je zhruba v rozmezí od poloviny června do 20. července, konec od začátku srpna do začátku září. Hlavní prázdniny trvají od tří týdnů do dvou a půl měsíce, většinou však pět nebo šest týdnů. V kantonu Aargau byly letní prázdniny od 12. července do 12. srpna.\n\nHlavní prázdniny v roce 2018 byly v období od 8. června do 17. září.\n\nV České republice se pojmem „\"prázdniny\"“ někdy označuje období měsíců července a srpna.\n\nSlovo \"prázdniny\" se objevuje v názvu různých knih, filmů nebo hudebních alb, viz Prázdniny (rozcestník).\n\n"}
{"id": "50352", "url": "https://cs.wikipedia.org/wiki?curid=50352", "title": "ČT24", "text": "ČT24\n\nČT24 je zpravodajský kanál České televize, který se 24 hodin denně věnuje převážně zpravodajství. Stanice začala vysílat 2. května 2005 prostřednictvím internetového a digitálního satelitního vysílání. V roce 2017 společnost získala v soutěži Křišťálová Lupa 3. místo v kategorii média – všeobecná.\n\nInternetový portál ČT24.cz se v průzkumu konaném v roce 2011 společností Mediasearch o „nejdůvěryhodnější zpravodajský server“ umístil na 1. místě. Web ČT24 byl vysoce hodnocen i v dalších kritériích, jako je „obsah“, „přehlednost“, „množství reklam“ a „první dojem“. Aplikace ČT24 je též nejvyužívanější aplikace pro sledování zpráv z mobilu.\n\nV současné době (2019) vysílá ČT24 nepřetržitě. Všechny pořady jsou vysílány ve vysokém rozlišení. Pořady \"Studio 6\", \"Interview ČT24\", \"90' ČT24\" a \"Události, komentáře\" jsou vysílány ve studiu 6 na Kavčích horách, hlavní zpravodajská relace \"Události\" a večerní pořad \"Horizont ČT24\" z virtuálního studia 8, odpolední zpravodajství pak ze studia 9.\n\nMezi 6.00 a 24.00 vysílá stanice aktuální zprávy. V intervalu 15, 30 či 60 minut vysílá 5–20 minutovou relaci \"Zprávy\" včetně krátké předpovědi počasí. Šest, respektive sedm relací je třicetiminutových a nesou názvy \"Zprávy v 10\" (v 10.00), \"Zprávy ve 12\" (ve 12.00), \"Zprávy v 16\" (v 16.00), \"Zprávy v 17\" (v 17.00), \"Události\" (v 19.00, cca 45 minut), \"Zprávy ve 23\" (ve 23.05) a pouze ve všední dny v rámci pořadu \"Studio 6\" i \"Zprávy v 9\" (v 9.00). \"Zprávy ve 12\" obsahují i sportovní zpravodajství a předpověď počasí. To se netýká hlavní relace od 19.00, kterou předchází \"Předpověď počasí\" a po které následují samostatné \"Branky, body, vteřiny\". Ve všední dny je od 22.00 vysílán zpravodajský pořad \"Události, komentáře\".\n\nZprávy jsou zároveň zobrazovány nepřetržitě v podobě informačního proužku ve spodní části obrazu (tzv. \"ticker\" nebo \"crawl\"), který kromě aktuálních zpráv obsahuje i časový údaj ve formátu HH:MM.\n\nČT24 vysílá kromě zpravodajství např. pořad \"Objektiv\" obsahující reportáže z různých míst v ČR a ve světě. Dále také pořad o životě v komunistickém Československu \"Retro\" (aktuálně již ale nevyrábí premiéry) a další pořady.\n\nNěkteré pořady jsou vysílány souběžně i na programu ČT1 (\"Studio 6\", \"Zprávy ve 12\", \"Události\" a 1. část diskusního pořadu \"Otázky Václava Moravce\" a různá mimořádná vysílání.\n\nČT24 také reaguje na náhlé důležité události mimořádným vysíláním, které dokáže zahájit během 30 minut.\n\nSledovanost ČT24 v roce 2010 činila ve věkové skupině 15+ 3,40 % celodenně, v hlavním vysílacím čase pak 2,09 %. Ve věkové skupině 15–54 let byla celodenní sledovanost 2,04 %, v hlavním vysílacím čase 1,24 %.\n\nV roce 2016 byla sledovanost ČT24 3,99 %, což z ní činilo nejúspěšnější veřejnoprávní zpravodajský televizní kanál v Evropě.\n\nProgram začal přinášet zpravodajství 2. května 2005 přes internet na stránkách www.ct24.cz a též digitálním vysíláním současně přes družice Astra 1 a 3A a Eurobird1.\n\nOd 21. října 2005 vysílala v řádném pozemním digitálním vysílání v přechodném multiplexu A. Ten od 31. října 2008 vysílá pouze programy ČT a ČRo pod označením Multiplex 1 a v současnosti má téměř 100% pokrytí.\n\nOd 1. ledna 2006 vysílá na orbitální pozici 23,5° východně přes družici Astra 3A v paketu Skylink, na pozici 0,8° západně družici na Thor 6 v paketu UPC Direct a také na orbitální pozici 1° západně na satelitu Intelsat 10-02 v paketu Digi TV.\n\nKanál také přenášejí některé kabelové sítě.\n\nDigitální vysílání (DVB-T) ČT24 v Praze bylo ukončeno dne 27. listopadu 2019.\n\n"}
{"id": "50353", "url": "https://cs.wikipedia.org/wiki?curid=50353", "title": "Západní Afrika", "text": "Západní Afrika\n\nZápadní Afrika je region na západu Afriky, do nějž se většinou řadí tyto země: Benin, Burkina Faso, Kamerun, Pobřeží slonoviny, Gambie, Ghana, Guinea, Guinea-Bissau, Libérie, Mali, Niger, Nigérie, Senegal, Sierra Leone, Togo.\n\nNěkdy jsou k nim přiřazovány také tyto oblasti: Kapverdy, Čad, Rovníková Guinea, Gabon, Mauritánie, Svatý Tomáš a Princův ostrov a Západní Sahara.\n\nZápadní Afrika je oblast, která má široké spektrum druhů oblastí, bioregionů a kultur. Je umístěna na západ od pomyslné severo-jižní osy rozdělující Afriku na dvě poloviny. Na západě a na jihu ohraničuje tento region Atlantský oceán. Severní hranici tvoří poušť Sahara. Záhyb Nigeru v těchto místech se považuje za nejsevernější část regionu. Východní hranice je méně zřetelná. Někdy se označuje za údolí Benue a jindy se bere za hranici pomyslná spojnice Mount Cameroon a jezera Čad.\n\nModerní státy většinou přebraly hranice z dob kolonialismu, což se projevilo rozdělením kulturních a etnických území, často rozdělujíce jednu etnickou skupinu do dvou různých států.\n\nČtrnáct států, které tvoří přísnou definici západní Afriky, tvoří území přibližně 5 051 980 km². Převážná část regionu jsou planiny ležící ve výšce přibližně 300 metrů nad mořem, s výjimkou izolovaných vrcholků v Pobřeží slonoviny, Guineji, Libérii, Nigérii, Sierře Leone a Togu. Pico de Fogo je nejvyšší bod této oblasti s nadmořskou výškou 2 829 metrů.\n\nSeverní část západní Afriky je tvořena subtropickými oblastmi zvanými Sahel, což je přechodné území mezi Saharou na severu a savanou v západním Súdánu na jihu. Rovníkový deštný prales je třetí pás, který má šířku od 160 km do 240 km.\n\nKrajina je spíše úrodná, pěstují se kávovníky, kakaovníky, palmy olejné, rýže i bavlníky. Chov není příliš častý.\n\nZápadní Afrika je celkem bohatá na nerostné suroviny. Těží se zde fosfáty, mangan, zlato, bauxit a železná ruda. Pobřeží slonoviny je známo nalezišti diamantů. V Nigérii se těží ropa.\n\nRegion stále patří mezi obydlenější oblasti Afriky, hlavně okolo Guinejského zálivu. Žijí zde Mandingové, Jorubové, Ibové a Pygmejové. Jazykové skupiny jsou súdánská a bantu.\n\nV mnoha částech západní Afriky je populární hra Oware. V současné době je zde velmi populární fotbal. Národní týmy některých zemí, například Kamerunu a Nigérie, se často kvalifikují na Mistrovství světa.\n\nHudba Mbalax a historie jsou předávány z generace na generaci, což je typické pro západoafrickou kulturu.\n\n\nKaždý stát západní Afriky je také částí Africké unie.\n\n"}
{"id": "50354", "url": "https://cs.wikipedia.org/wiki?curid=50354", "title": "Adobe Systems", "text": "Adobe Systems\n\nAdobe Systems (anglická výslovnost [əˈdəubi ˈsistəms]) je softwarová firma zaměřená na oblast počítačové grafiky, publikování a digitálního marketingu. Je známá zejména jako autor standardů PostScript a PDF a výrobce grafických programů Adobe Photoshop a Adobe Illustrator a programů pro publikování/čtení PDF dokumentů Adobe Acrobat (Standard či Pro) / Adobe Reader.\n\nSpolečnost je nazvána podle řeky Adobe Creek, tekoucí za domem Johna Warnocka v Los Altos v Kalifornie. Její název tedy nemá nic společného s nepálenými cihlami-vepřovicemi (anglicky \"adobe\").\n\n\n\n\n\n\n"}
{"id": "50358", "url": "https://cs.wikipedia.org/wiki?curid=50358", "title": "Notebook", "text": "Notebook\n\nNotebook [čti \"noutbuk\"] (angl. pův. \"poznámkový blok\", někdy také laptop, angl. \"na klíně\" (\"počítač, s kterým lze pracovat na klíně\")) je označení pro přenosný počítač. Notebooky používáme na stejné úlohy jako stolní počítače (desktopy). Notebooky mají zabudované komponenty, které poskytují srovnatelné funkce jako komponenty stolních počítačů; komponenty notebooků a desktopů však nejsou zaměnitelné.\n\nNotebook používá vlastní typy vnitřních portů, vnější porty jsou stejné jako u stolních počítačů. Komponenty v noteboocích jsou miniaturizované a optimalizované z hlediska příkonu, fyzických rozměrů a hmotnosti. Notebooky používají k zobrazování zabudovaný LCD displej, jako optickou mechaniku používají tenkou (slim) DVD mechaniku (nebo jí vůbec nejsou vybaveny), standardem pro paměť RAM je SO-DIMM modul, procesor je ve verzi „mobile“ s optimalizovanou spotřebou a variabilní pracovní frekvencí, klávesnice je nízkozdvihová, jako vstupní zařízení se většinou používá touchpad. Myš a externí klávesnici je možné připojit přes USB port. V současnosti není cenový rozdíl mezi stolním a přenosným počítačem tak velký, a tím výrazně stoupá i zájem o notebooky. V České republice se poprvé prodalo více notebooků než desktopů v roce 2007 , celosvětově pak ve třetím čtvrtletí roku 2008. I nadále ovšem platí, že u notebooků je vyšší cena za menší výpočetní výkon.\n\n\nHistorické označení:\n\nNotebook je napájen z hlavního akumulátoru nebo z externího měniče napětí (elektrického adaptéru), který dobíjí akumulátor a zároveň napájí i samotný počítač. Měnič je obvykle připojen do síťové zásuvky, existují ale i měniče pro připojení do automobilu. Hlavním akumulátorem je míněn silný zdroj elektrické energie, který dokáže udržet počítač v chodu i bez napájení z elektrické sítě po dobu v řádech desítek minut až hodin. Někdy je možné vyměnit modul (např. DVD mechaniku) za další akumulátor. Používá se obvykle akumulátor typu Li-ion, ve starších typech NiMH nebo NiCd. Životnost akumulátoru je 3–5 let, cena akumulátoru tvoří 20–30 % ceny notebooku. Kromě něj mají notebooky (i větší osobní počítače) malou 3voltovou baterii, která napájí interní hodiny reálného času (RTC) a uchovává nastavení BIOSu v paměti CMOS.\n\nČásti notebooku jsou menší, lehčí a mají nižší příkon (a výkon) než odpovídající části osobních počítačů.\n\nVětšina moderních notebooků používá displej s aktivní maticí. Novější notebooky mají širokoúhlý IPS displej. Někdy se používá dotyková obrazovka.\n\nGrafický čip (zkráceně GPU) je buď integrovaný, nebo na samostatné grafické kartě. Někdy se obecně pojmenovává jako mobilní grafická karta.\n\nStandardní obrazové výstupy GPU pro připojení externího monitoru jsou dnes HDMI, DVI, VGA a DisplayPort, dříve také kompozitní video nebo S-Video. Díky tomu není problém připojit obrazový výstup na většinu monitorů nebo televizorů.\n\nIntegrovaný grafický čip má název iGPU. Dříve byl integrován v severním můstku, dnes u obou hlavních společností AMD a Intel kvůli zvyšování integrace čipů a snaze o vytvoření SoC řešení (vše v jednom čipu) je iGPU integrován s CPU. iGPU může mít vlastní grafickou paměť, ale standardně sdílí s CPU operační paměť (RAM); velikost lze buď nastavit v BIOSu, nebo je nastavena automaticky. iGPU je někdy nazýváno jako integrovaná grafická karta i přes absenci alespoň vlastní grafické paměti.\n\nGPU na samostatné grafické kartě je někdy pojmenováno jako dedikovaná grafická karta, aby se odlišilo od iGPU. Dnes se standardně umisťuje do slotu v modulu MXM (Mobile PCI Express Module), který se připojuje na sběrnici Mobile PCI-Express. U nejlevnějších řešení se z důvodu snížení nákladů pájí přímo na základní desku. To znemožňuje výměnu grafické karty za lepší. Ačkoli je označení grafických karet skoro stejné jako u stolních grafických karet, např.: GTX 560 vs. GTX 560M nebo HD 6870 vs. HD 6870M, tyto karty nemají stejný grafický výkon. Ten se mnohdy liší velmi značně už jenom kvůli velkému rozdílu v počtu výpočetních jednotek, u prvně jmenované dvojice to je 384 vs. 192 shaderových jednotek. Jedinou výhodou mobilních grafických karet je většinou nižší spotřeba při stejném výkonu.\n\nVýjimečně měl notebook vyvedenou atypickou sběrnici pro připojení externího boxu s grafickou kartou. Toto řešení se do dneška neuchytilo pro svoji cenu, omezenou propustnost a s tím spojený nízký výkon.\n\nExistuje široké spektrum procesorů pro notebooky dostupných od firem Intel (Pentium M s technologií Centrino, Celeron, Core Duo, Centrino Duo), Atom, Celeron, Pentium, Core i3, i5 a i7; a AMD (Athlon, Turion 64, a Sempron v mobile verzích). V roce 2009 je výkon mobilních CPU mnohdy při všedních pracích (kancelářské dokumenty, web) podobný jako u verze pro desktop. Podstatný rozdíl je ve spotřebě v maximálním odběru. Snižování frekvence a díky tomu i snížení spotřeby je dnes běžné už i u desktopových CPU, ovšem mobilní verze má lepší správu. Naopak pro potřeby vysokého výkonu nejsou notebookové procesory vhodné. Procesor se umisťuje buďto do patice nebo je přímo pájen na základní desku (BGA provedení).\n\n\nPaměti jsou stejného typu a frekvencí jako ve stolních PC – SDRAM, DDR, DDR2, DDR3, ale v podobě SO-DIMM. Notebook má obvykle dva sloty pro paměti.\n\nKlávesnice je typu slim, nízkozdvihová. Je možné připojit i externí klávesnici přes USB.\n\nJako polohovací zařízení se většinou používá touchpad (ve starších modelech trackball, resp. trackpoint), případně je použita dotyková obrazovka. Pomocí portu USB je možné připojit externí polohovací zařízení (myš, tablet atd.)\n\nZvuková karta je integrovaná, notebooky mívají zabudované stereo reproduktory a integrovaný mikrofon. Některé notebooky mají zabudovaný hudební systém s rozložením reproduktorů 5.1. Notebook má výstup pro sluchátka, vstup pro externí mikrofon a line-in.\n\nNotebooky bývají vybavené několika USB porty (2–8). Dnes již málo používané legacy porty (LPT, COM, PS/2, gameport apod.) se většinou pro úsporu místa vynechávají. Běžný je ethernetový port, někdy je použit i port FireWire nebo Thunderbolt.\nLepší notebooky mívají HDMI pro připojení kamery, plazmové či LCD televize atd., a také eSATA pro připojení externích hardisků a dnes již i flash disků, přenos tímto rozhraním dosahuje několikanásobně vyšší rychlosti než USB.\n\nNotebooky bývají vybavené slotem na ExpressCard nebo starší PCMCIA pro rozšiřovací moduly jako modem, síťová karta, DV karta, SCSI, Wi-Fi atd.)\n\nK běžné výbavě notebooků dnes patří bezdrátové připojení typu Wi-Fi a Bluetooth. Infračervené připojení (IrDA) má již jen málokterý model. Je však možné připojit modul IrDA přes USB.\n\nVýkon notebooků je nižší než výkon stolních počítačů se stejnou cenou. Stolní počítače překonávají notebooky, protože nové technologie (grafické karty, velké pevné disky atd.) spotřebovávají víc energie, se kterou se v notebooku šetří. Přenos nových technologií do notebooků trvá nějaký čas kvůli miniaturizaci i snižování příkonu. Zatímco výkon stolních počítačů překonává výkon notebooků, v oblasti středního proudu a kancelářských aplikací poskytují dostatečný výkon oba typy systémů. Tento stále existující rozdíl ve výkonu se bude zmenšovat.\n\nZvyšování výkonu je silně omezené – obvykle je možné rozšířit RAM (přidáním dalšího modulu nebo výměnou starého) a vyměnit pevný disk. Výjimečně je u některých modelů možné upgradovat grafickou kartu (MXM, Axiom) a procesor, pokud není naletován na základní desku. Přesto je takové vylepšování mnohdy sporné kvůli ceně CPU. Během životnosti notebooku se navíc vystřídá více generací patic procesorů a v době zamýšlené výměny se už daný typ CPU nemusí vyrábět. Hodně notebooků obsahuje MiniPCI slot, avšak obvykle není určený pro použití konečným uživatelem. Téměř všechny komponenty jsou integrované na speciálně navržené základní desce, aby se ušetřilo místo. Notebooky se obvykle opravují složitě. Náhradní díly na notebooky (např. displej, základní deska) stojí téměř tolik jako celý nový notebook. Doporučuje se proto prodloužit záruku na 3 roky (někteří výrobci to poskytují za poplatek) a po záruce už notebook neopravovat, ale vyměnit. Cenový vývoj (neustálý pokles ceny) tomu dává za pravdu.\n\nPro notebook používaný v domácím (firemním) prostředí je nejvhodnější připojení do domácí sítě, resp. k internetovému routeru pomocí Wi-Fi (připojení k AP), síťovým kabelem (UTP) nebo Bluetooth připojením. Mimo budovy je možné se připojit na místech pokrytých Wi-Fi signálem s internetovým připojením – hotspot. V některých městech jsou místa s veřejně dostupným připojením (zdarma, určené hlavně pro turisty a návštěvníky města) nebo toto připojení poskytuje většina internetových kaváren. Vysloveně mobilní připojení je možné dosáhnout jen využitím mobilních sítí. Je však zapotřebí mít příslušný modem s předplacenou službou, kterou poskytuje mobilní operátor.\n\nNa konci roku 2010 se podíl notebooků v celkovém prodeji počítačů (v Evropě, Středním východě a Africe) vyšplhal na 70 % a podle odhadů analytiků dále poroste do roku 2014, kdy jej do minoritní pozice pravděpodobně vytlačí tablety a smartphony.\n\nNotebooky jsou prodávány pod značkami světoznámých firem, které je však většinou samy nevyrábí. Přes 80 % notebooků v roce 2008 vyrobily společnosti označované jako Original Design Manufacturer, zabývající se výrobou, nikoliv prodejem. Následující čtyři výrobci sídlící na Tchaj-wanu (seřazení dle podílu na trhu) pak vyrobili přes 80 % notebooků vyrobených ODM (teda asi dvě třetiny všech notebooků):\nV prvním čtvrtletí roku 2008 bylo 85 % notebooků prodáno pod těmito značkami (v abecedním pořadí):\nDalší značky:\n\n\n"}
{"id": "50359", "url": "https://cs.wikipedia.org/wiki?curid=50359", "title": "Avraham Stern", "text": "Avraham Stern\n\nAvraham Stern (: , \"Avraham Štern\"; 23. prosince 1907, Suwałki – 12. února 1942, Tel Aviv) byl židovský básník a zakladatel a vůdce radikální militantní revizionistické skupiny Lechi, též známé jako Sternova skupina či Sternův gang. V podzemí vystupoval pod přezdívkou Ja'ir ().\n\nPocházel z polské části carského Ruska. Nedlouho po příchodu do mandátní Palestiny nastoupil ke studiu na Hebrejské univerzitě v Jeruzalémě, kde díky vynikajícímu prospěchu získal stipendium ke studiu na univerzitě ve Florencii. Již během studií vstoupil do Hagany, z níž v roce 1931 odešel do revizionistického Irgunu. Během studií v Itálii se vzhlédl ve fašistickém režimu Benita Mussoliniho, byť sám se nikdy fašistou nestal. Studijní pobyt ukončil předčasně a věnoval se podzemním revizionistickým aktivitám. Britskou správu země izraelské vnímal jako nepřátelskou a ostře se stavil proti imigračním kvótám, které Britové stanovili pro židovské uprchlíky.\n\nPo vypuknutí druhé světové války nesouhlasil s postojem Irgunu, který se v roce 1940 zavázal neútočit proti britským cílům. Z Irgunu proto odešel a založil skupinu, známou jako Lechi, která Spojené království vnímala jako úhlavního nepřítele. Z této pozice Stern dokonce neúspěšně vyjednával s fašistickou Itálií a nacistickým Německem o spolupráci. Lechi byla vždy malá skupina, čítající maximálně několik set příslušníků. Páchala především atentáty, bombové útoky a bankovní loupeže zaměřené proti Britům. Vražednými aktivitami si však znepřátelila nejenom přední sionistické představitele, ale postupně i židovskou komunitu a Irgun. Na Sternovu hlavu byla vypsána odměna a členové Lechi byli zatýkáni. Sám Stern byl v únoru 1942 odhalen v jednom z úkrytů a zastřelen britskou policií. Různí se teorie o okolnostech jeho smrti, zda byl zastřelen při pokusu o útěk či chladnokrevně, když byl spoutaný. Pět měsíců po jeho smrti se mu, jako pohrobek, narodil syn Ja'ir.\n\nNarodil se 23. prosince 1907 ve městě Suwałki v carském Rusku (v dnešním Polsku) do rodiny Mordechaje a Hadasy Ley Sternových. Jeho otec byl zubař a matka porodní bába. Když vypukla první světová válka, byl otec, jakožto občan nepřátelského státu, zatčen Němci, zatímco matka před nimi uprchla s ním a jeho mladší bratrem Davidem (1910–2003) ke svému otci do města Vilkmergė (dnešní Ukmergė v Litvě). Tam mladý Avraham našel, díky svému dědovi, lásku k zemi izraelské. Po nějaké době se rodina vydala k Avrahamově tetě a strýci do Petrohradu, odkud se všichni vypravili na jihovýchod do vesnice Romodanovo, poblíž města Saransk. Jeho otec byl mezitím, po operaci v německém Königsbergu (dnešní Kaliningrad v Rusku), poslán do německého zajateckého tábora.\n\nAvraham v deseti letech složil úspěšně přijímací zkoušky na ruskou střední školu v Saransku, kde studoval s vyznamenáním. Na škole se, mimo jiné, učil i hebrejsky a zpíval ve školním sboru. Mezitím došlo k podpisu mírové smlouvy mezi Německem a Ruskem a bylo tak možné se vrátit zpět do Suwałek. Jelikož však ve městě nebyla žádná střední škola, zůstal Avraham v Saransku a zpět se vrátila pouze jeho matka a bratr. V Saransku nicméně trpěl chudobou a hladem, a tak se ve čtrnácti letech rozhodl bez jakýchkoli prostředků pro cestu zpět. Přes Petrohrad se tak vrátil do Vilkmergė a v létě 1921 se setkal s rodiči v Suwałkách. V následujících měsících úspěšně složil vstupní zkoušky do čtvrtého ročníku židovské střední školy. Vynikal ve studiu jazyků, literatury a židovských dějin. Vedl dramatický kroužek, byl redaktorem studentských novin a vůdcem místní pobočky mládežnického hnutí ha-Šomer ha-ca'ir. Po dokončení středoškolských studií chtěl Avraham přesídlit do země izraelské, načež jej rodiče v roce 1925 v osmnácti letech poslali studovat na gymnázium Rechavja do Jeruzaléma.\n\nDo britské mandátní Palestiny přicestoval v lednu 1926. Po krátkém studiu na gymnáziu nastoupil v roce 1927 ke studiu klasické literatury a jazyků (řečtiny, latiny) na Hebrejskou univerzitu. V rané fázi univerzitních studií se seznámil se svou budoucí manželkou Roni Bronsteinovou. Jeho první politickou aktivitou bylo založení studentské organizace \"Chulda\", jejímž cílem bylo „obrození izraelského národa v novém státě“. V roce 1929 vstoupil do Hagany a během nepokojů téhož roku, kdy se židovské komunity dostaly pod útok místních Arabů, sloužil v rámci této židovské podzemní vojenské organizace na stráži na střeše synagogy v jeruzalémském Starém Městě.\nV roce 1931 opustil Haganu a vstoupil do Irgunu, podzemní vojenské radikální organizace nacionalistického revizionistického hnutí, založené jeho někdejším velitelem z Hagany a přítelem Avrahamem Tehomim. Ten předtím Haganu rovněž opustil, neboť nesouhlasil s její vojenskou strategií havlaga a dílem též proto, že se skládala vesměs ze stoupenců levicového sionistického hnutí. Během svého působení v Irgunu začal Stern používat pseudonym Ja'ir, který si zvolil podle svého hrdiny El'azara ben Ja'ira, účastníka první židovské války a velitele zélótů na pevnosti Masada. V roce 1932, než dokončil důstojnický kurz Irgunu, sepsal s manželkou Roni slova k písni \"Neznámí vojáci\" (, \"Chajalim almonim\"), která měla zaznít při slavnostní ceremonii ukončení důstojnického kurzu. Píseň, která má celkem pět slok, „kombinovala poezii a mýtickou historii, jakožto integrální součásti národní revoluce“. Stala se neoficiální hymnou Irgunu a byla jí až do roku 1940, kdy se stala hymnou Lechi.\n\nV roce 1933 úspěšně dokončil studium na Hebrejské univerzitě a díky vynikajícímu prospěchu získal stipendium na doktorské studium na univerzitě ve Florencii. Během studijního pobytu v Itálii (1933–1936) jej ohromil a ovlivnil fašistický režim Benita Mussoliniho. On sám však fašistou nebyl a odmítl do fašistického hnutí vstoupit. V polovině 30. let se za ním do Florencie vypravil jeho přítel a velitel Tehomi, aby ho povolal zpět a jmenoval jej svým zástupcem v Irgunu. Zbytek třicátých let Stern strávil cestováním po východní Evropě, kde organizoval revoluční buňky v Polsku a propagoval emigraci Židů do Palestiny navzdory britským imigračním kvótám. V roce 1937 došlo k rozkolu v Irgunu, kdy se část jeho příslušníků vrátila do Hagany. Stern však v Irgunu zůstal a nadále se věnoval militantním aktivitám.\n\nBěhem svého života Stern sepsal desítky básní, které byly prostoupeny láskou k židovské domovině a k mučednictví pro její věc, přičemž jeho tvorba byla silně ovlivněna ruskou a polskou poezií, zejména pak Vladimirem Majakovským. V básních opakovaně používal motivu krve a náboženských symbolů a výrazů. Podle Hazaniho obsahují Sternovy básně i prvky thanatofilie (lásky ke smrti). Ukázkou z jeho tvorby jsou například následující verše:\nStern se pokusil v Polsku zorganizovat výcvik 40 tisíc mladých Židů, kteří se měli plavit do mandátní Palestiny, kde by provedli ozbrojenou invazi. Druhá světová válka pak tyto plány překazila a přerušila emigrační trasy. Po návratu do mandátní Palestiny byl Stern v srpnu 1939 zatčen a vězněn až do června 1940.\n\nPo vypuknutí druhé světové války došlo ve většině revizionistického hnutí k přehodnocení odporu ke Spojenému království. Sám zakladatel revizionistického sionismu, Ze'ev Žabotinský, napsal před svou smrtí dopis veliteli Irgunu Davidu Razi'elovi, v němž zdůraznil potřebu spolupráce s Brity v boji proti nacismu. Irgun se pak skutečně v roce 1940 zavázal po dobu války s Německem neútočit na britské vojenské cíle, což vedlo Sterna k založení vlastní skupiny, která si dala za cíl proti Britům nadále bojovat. Jmenovala se Lechi (akronym pro \"Lochamej cherut Jisra'el\", tj. Bojovníci za svobodu Izraele) a byla též označována jako Sternova skupina, či Brity pejorativně jako Sternův gang. Mezi Sternovy vzory ozbrojeného boje patřilo například židovské povstání proti Římanům, aktivity Narodnaji volji (její členové spáchali atentát na Alexandra II.) a Velikonoční povstání v Dublinu v roce 1916.\nSternova skupina, která nikdy neměla více než pár set členů, byla silně nacionalisticky zaměřena. Stern odmítl kolaboraci s Brity a tvrdil, že pouze soustavný protibritský boj nakonec povede k nezávislému židovskému státu, který vyřeší židovskou situaci v diaspoře. Jeho odpor proti britské koloniální správě však nebyl založen na konkrétní britské politice. Britský mandát definoval jako „cizí mocnost“ bez ohledu na jeho aktuální politiku, a proti takovéto formě imperialismu zastával radikální postoj nehledě na to, jak benevolentní byl.\n\nStern zformuloval ideologii Lechi do dokumentu, známého jako „18 principů obrození národa“ (). Ten sestával z 18 bodů, rozdělených do tří částí. V první rozepisuje postoj k židovskému národu, domovině, půdě a cílům skupiny. Mimo jiné uvádí: „Izrael dobyl zemi izraelskou mečem. Zde se stal velkým národem a pouze zde bude obrozen. Nejen, že má Izrael právo na tuto zem, ale toto právo je absolutní a nikdy nebylo ani nikdy nemůže být zrušeno.“ Vysvětluje v ní i například vymezení hranic země izraelské podle Tóry (tzv. Velký Izrael) s územím „od řeky Egyptské až k řece veliké, řece Eufratu“ (Genesis 15:18), či cíle, mezi než řadí vykoupení a spásu země, ustanovení suverenity a obrození národa, přičemž dodává: „Neexistuje suverenity bez vykoupení země a není národního obrození bez suverenity“. V druhé části zmiňuje cíle během války, kde v souvislosti s níže zmíněným jednáním s Itálií a Německem uvádí: „dohody budou uzavřeny se všemi, kteří jsou ochotni pomoci Organizaci [Lechi] v boji a poskytnout jí přímou podporu“. Ve třetí části jsou obsaženy cíle v době suverenity a vykoupení. Zde kromě jiného vyjadřuje naději pro budoucí návrat z exilu (diaspory), obrození hebrejštiny, ale rovněž tak navrhuje vybudování třetího Chrámu, či odchod Arabů prostřednictvím výměny obyvatel.\n\nProblémem, se kterým se skupina potýkala, byl nedostatek financí. Proto byla její první akcí loupež v Anglo-palestinské bance (dnešní Banka Le'umi) v Tel Avivu. Za první velkou akci a počátek operací Lechi se však počítá až bombový útok na imigrační úřad v Haifě z prosince 1940, který byl reakcí na deportaci ilegálních židovských přistěhovalců na Mauricius. Britové posléze označili Lechi za kriminálnickou organizaci, jejíž členové musí být neutralizováni. Z počátku se Lechi zaměřovala především na protibritské akce, které zahrnovaly atentáty (útoky na britské policisty), bombové útoky či bankovní loupeže. Ačkoli byli hlavním cílem Britové, mnohdy umírali i Židé. Vražedné postupy Lechi jí židovské obyvatelstvo znepřátelily. Nicméně postupně získávala prostředky, ať už krádežemi, nebo loupežemi. V omezeném rozsahu se jí podařilo provozovat ilegální rozhlas, tisknout vlastní noviny \"Be-machteret\" („V podzemí“) a mimo to vylepovala vlastní plakáty. V roce 1941 s Lechi již takřka nikdo nesympatizoval, skupina si znepřátelila i Irgun. V lednu 1942 se příslušníci Lechi pokusili vyloupit banku židovského odborového svazu Histadrut v Tel Avivu. Při následné přestřelce zemřeli dva židovští kolemjdoucí, což způsobilo mezi židovským obyvatelstvem šok.\n\nStern zastával názor, že „nepřítel mého nepřítele je můj přítel“, a proto se rozhodl pro jednání s dvěma britskými nepřáteli – fašistickou Itálií a nacistickým Německem. V červnu 1940 byl propuštěn z vězení a zahájil jednání s Itálií. V září téhož roku se v Jeruzalémě sešel s jedním z Mussoliniho agentů, kterému předal svůj návrh na spolupráci. Podle něho by Italové pomohli s vyhnáním Britů z Palestiny a na oplátku by se židovská domovina stala satelitem mocností Osy, přičemž Jeruzalém by byl, s výjimkou židovských svatých míst, předán pod kontrolu Vatikánu. Jednání však nikam nevedla a poté, co byla Mussoliniho vojska poražena v severní Africe, obrátil Stern svoji pozornost k nacistickému Německu.\n\nJakkoli nebyla spolupráce zemí Třetího světa s nacistickým Německem neobvyklá, bylo jednání Židů s antisemity přinejmenším bizarní. Stern však měl pro podobný postup historické precedenty v podobě Theodora Herzla a Ze'eva Žabotinského. Oba protagonisté si své jednání zdůvodnili tím, že bylo ve prospěch židovského lidu. Rozdíl mezi Herzlem, Žabotinským a Sternem však byl podle britského historika Shindlera v tom, že Stern pokládal záchranu a ochranu židovských životů až jako druhořadou. Na prvním místě u něj dle něho byla bezpečnost židovského státu.\n\nV prosinci 1940 Stern vyslal svého agenta do Bejrútu na setkání s Hitlerovými emisary. Agent jim předal Sternův návrh na spolupráci Lechi a nacistického Německa. Stern v něm vyjádřil sympatie s nacistickým plánem na Evropu bez Židů () a ocenil nacistický postoj vůči sionistickým aktivitám v Německé říši. Součástí návrhu bylo následující:\nZa spolupráci při boji proti Britům však nepožadoval pouze německou podporu vzniku židovského státu, ale i podporu židovské emigrace z nacistického Německa do Palestiny. Je třeba uvést, že Stern vnímal Adolfa Hitlera pouze jako jednoho z řady antisemitských utlačovatelů a nikoliv jako člověka, který chce Židy vyhladit (v tomto názoru mimochodem nebyl zcela osamocen). Rovněž tak myšlenka konečného řešení židovské otázky byla v roce 1940 nepředstavitelná (ostatně byla přijata až o dva roky později). Mimo to se Stern naivně domníval, že nacisté pragmaticky oddělují svou zahraniční politiku od své rasové teorie. Další pokus o navázání spolupráce uskutečnil v roce 1941, avšak neexistuje záznam o německé reakci ani v jednom ze zmíněných případů. Němci též Sternovy návrhy nebrali vážně. Tyto výzvy nacistickému Německu byly v přímém rozporu s názory ostatních sionistů, například Ze'eva Žabotinského, který chtěl jak britské vítězství nad nacisty, tak vyhnání Britů z Palestiny.\n\nStern byl hledán bezpečnostními složkami po celém britském mandátu a na jeho hlavu byla vypsána odměna. Putoval proto z jednoho úkrytu do druhého, přičemž si v kufříku nosil skládací lehátko. Když už nezbývaly žádné nové bezpečné úkryty, přespával ve schodišťových šachtách obytných domů. Nakonec se přestěhoval do telavivského bytu ve čtvrti Florentin, pronajatého Mošem a Tovou Svorajovými, kteří byli členy Lechi. Mošeho chytili britští detektivové při zátahu na jiný byt, při němž byli dva příslušníci Lechi zabiti a on s dalším zraněn a hospitalizován. Sternův kontakt v rámci skupiny, Hisia Šapirová, se domnívala, že je sledována a přestala zprostředkovávat vzkazy, které jí předával. Poslední vzkaz mu přinesla 12. února 1942 od Hagany, která mu nabídla bezpečný úkryt po zbytek války, pokud se na oplátku vzdá boje proti Britům. Stern však nabídku odmítl a naopak vyzval Haganu, aby s Lechi proti Britům bojovala. O několik hodin později detektivové začali s prohlídkou domu, kde se schovával. Kolem půl desáté dopoledne byl odhalen ve skříni v bytě Svorajových, kam byly kvůli dosvědčení náležitosti prohlídky přivedeny dvě sousedky žijící o patro níž. Poté, co odešly, byla odvedena i Tova Svorajová a Stern zůstal sám se třemi ozbrojenými policisty. Následně byl, za dosud neznámých okolností, zastřelen. Byl dvakrát zasažen do hrudi. Zemřel následkem vykrvácení při vynášení z domu.\nTajná policejní zpráva, vypracovaná pro britskou mandátní vládu uvádí, že: „Stern si (…) zrovna zavazoval tkaničky, když se náhle vymrštil k protějšímu oknu. Když byl na půl cesty ven z okna, byl zastřelen dvěma ze tří policistů v místnosti“. Zastupující superintendant Geoffrey J. Morton, nejvýše postavený přítomný policista, později ve svých pamětech uvedl, že měl obavu, že se Stern chystá odpálit výbušné zařízení, kterým v minulosti v případě svého zajetí vyhrožoval.\n\nPolicejní verzi však odmítli Sternovi stoupenci a řada ostatních, kteří věřili, že byl Stern chladnokrevně zabit. Bývalý příslušník Lechi, Binjamin Gepner, který v roce 1980 provedl rozhovor s dalším policistou, přítomným Sternovy smrti, uvedl, že bývalý policista Stewart fakticky přiznal, že byl Stern zavražděn, avšak později svůj výrok odmítl zopakovat. Policista Bernard Stamp, jehož zbraň na Sterna mířila, dokud Morton nedorazil, prohlásil v roce 1986 v rozhovoru pro Kol Jisra'el, že Mortonova zpráva byly „žvásty“. Morton, podle Stampa, vytáhl Sterna z gauče, na kterém seděl, „trochu na něj tlačil, otočil ho a zastřelil“. Podle Stampa tak byl Stern zabit neozbrojený bez naděje na útěk. Tova Svorajová ve svých pamětech uvádí:\nStern byl pohřben na hřbitově Nachalat Jicchak v Tel Avivu. Pět měsíců po jeho smrti se mu narodil syn Ja'ir, který je reportérem a televizním moderátorem.\n\nLechi se pokusila Sternovu smrt několikrát neúspěšně pomstít bombovými útoky. Po jeho smrti jej v čele Lechi nahradil triumvirát, tvořený Jicchakem Šamirem (šéf operací), Natanem Jelin-Morem (šéf politického odboru) a Jisra'elem Eldadem (šéf propagandy). Akce skupiny se zradikalizovaly, podnikala i atentáty na přední britské představitele. V listopadu 1944 zavraždili příslušníci Lechi bývalého britského ministra kolonií lorda Moynea v Káhiře. V dubnu 1948 spáchala skupina společně s Irgunem masakr v arabské vesnici Dejr Jásin. V září téhož roku, tedy již v době existence Izraele, zavraždil Jehošua Kohen z Lechi švédského diplomata a vyslance Organizace spojených národů hraběte Folke Bernadotta, který se jménem OSN pokoušel mezi izraelskou a arabskou stranou první arabsko-izraelské války vyjednat mír. Lechi byla izraelskou prozatímní vládou prohlášena teroristickou organizací a premiér David Ben Gurion rozkázal zatknout všechny její vůdce. Nikdo z osob zodpovědných za Bernadotteho vraždu však nebyl nikdy souzen a vláda nakonec udělila všem členům Lechi amnestii. V roce 1949 byla Lechi rozpuštěna.\n\nTelavivský dům, kde byl Stern zabit, byl přeměněn na muzeum Lechi a posmrtně došlo k vydání jeho poezie, kterou sepsal v podzemí. Na jeho počest nese jeho jméno, respektive přezdívku, město Kochav Ja'ir (doslova „Ja'irova hvězda“) v centrálním Izraeli a několik ulic izraelských měst. V roce 1978 nechala izraelská vláda, pod vedením premiéra Menachema Begina, vydat poštovní známku se Sternovým portrétem. Dne 29. ledna 2008 připomenul Kneset na svém mimořádném zasedání sté výročí narození Avrahama Sterna. Tehdejší premiér Ehud Olmert ve svém projevu ocenil Sternovu osobnost a její význam pro založení židovského státu, i když, jak uvedl, „si v sionistickém hnutí zvolil velmi samostatnou cestu.“\n\n\n"}
{"id": "50361", "url": "https://cs.wikipedia.org/wiki?curid=50361", "title": "Simona", "text": "Simona\n\nSimona je ženské jméno pocházející z hebrejštiny a znamená „slyšící“, „naslouchající“. Dalšími formami jména jsou Simeona a staročeské jméno Šimona.\n\nPodle statistik Ministerstva vnitra ČR žilo na území České republiky k 1. září 1999 22 585 Simon a šlo o 59. nejčastější ženské jméno.\n\nNásledující tabulka uvádí četnost jména v ČR a pořadí mezi ženskými jmény ve srovnání roků, pro které jsou dostupné údaje MV ČR – lze z ní tedy vysledovat trend v užívání tohoto jména:\n\nZměna procentního zastoupení tohoto jména mezi žijícími ženami v ČR (tj. procentní změna se započítáním celkového úbytku žen v ČR za sledovaných 10 roků) je +22,2 %, což svědčí o poměrně značném nárůstu obliby tohoto jména.\n\nK počtům uvedeným v tabulkách je nutno připočítat zdrobněliny (2× Šimonka, 1× Simonka, 1× Simeonka) a hlavně dvojjmenné entity, které lze používat od r. 2000 a jsou tak v žebříčku uvedeny samostatně a neovlivňují pořadí základní varianty: 71× Simona v různých kombinacích, 1× Šimona Juliána, 1× Simeona Ines.\n\nSimča, Simonka, Simonečka, Simi\n\n\n\n\n"}
{"id": "50362", "url": "https://cs.wikipedia.org/wiki?curid=50362", "title": "Vývojová větev", "text": "Vývojová větev\n\nVývojová větev je vlastně řada vzájemně geneticky příbuzných organizmů, které se postupně vyvíjejí od nejpůvodnějších k nejodvozenějším.\n\n"}
{"id": "50363", "url": "https://cs.wikipedia.org/wiki?curid=50363", "title": "Vývojový stupeň", "text": "Vývojový stupeň\n\nVývojový stupeň, je soubor organizmů, které dosáhly v určitém znaku stejné organizační výše a jsou si v tomto znaku podobné. Nemusí být ale vzájemně příbuzné, protože mohly vzniknout v různých vývojových větvích. Nesmějí být spojovány do jednoho taxonu, tzn. že takovou skupinu organizmů pak označujeme jako vývojový stupeň.\n"}
{"id": "50370", "url": "https://cs.wikipedia.org/wiki?curid=50370", "title": "Becquerel", "text": "Becquerel\n\nBecquerel (značka Bq) je jednotka intenzity záření zdroje radioaktivního záření v soustavě SI. Je pojmenovaná po francouzském fyzikovi Henrim Becquerelovi, který radioaktivitu objevil.\nTaké je možné ji označit zjednodušeně jako aktivitu zdroje.\n\nnebo také\n\nBecquerel je odvozená jednotka definovaná jako aktivita radioaktivní látky, v níž dojde k jedné přeměně atomového jádra za sekundu. Soustava SI tuto jednotku používá namísto převrácené sekundy s proto, aby se předešlo možným záměnám a nedopatřením.\n\nStarší jednotkou radioaktivity je curie (Ci); převodní vztah mezi nimi je:\n\nV praxi se pro určení radioaktivity látek často používají relativní jednotky, např. Bq/m pro plyny nebo Bq/kg pro pevné látky.\n\n"}
{"id": "50371", "url": "https://cs.wikipedia.org/wiki?curid=50371", "title": "Zbytek po dělení", "text": "Zbytek po dělení\n\nZbytek po dělení nebo také modulo je početní operace související s operací celočíselného dělení.\nNapříklad \"7 / 3 = 2\" se zbytkem 1. Také můžeme říci, že \"7 modulo 3 = 1\", zkráceně \"7 mod 3 = 1\".\nJe-li zbytek po dělení \"a/n\" nula, říkáme že \"a\" je dělitelné \"n\".\n\nProtože není intuitivně jasné, jak by se měla operace zbytku po dělení chovat u záporných čísel, používají se přinejmenším dvě definice této operace:\n\n\n\nV programovacích jazycích je častěji implementována druhá varianta. Pokud je formula_18 a současně formula_19, dávají obě varianty stejné výsledky.\n\nV praktickém životě se modulo někdy používá jako prostředek pro kontrolu úplnosti a správnosti. Například většina rodných čísel osob narozených po roce 1953 je dělitelných číslem 11.\n\nOperace modulo se hojně využívá v programování a návrhu algoritmů, např. při testu sudosti čísla nebo výpočtu dne v týdnu. Také se často používá při generování kontrolních součtů, které bývají součástí komunikačních protokolů.\n\nJe také důležitou součástí algebry, kde se při konstrukci konečných celočíselných algeber využívá modulární aritmetika. \n\nNěkteré kalkulačky mají tlačítko s funkcí codice_1 a mnoho programovacích jazyků má funkci codice_1 nebo přímo operátor codice_1 nebo codice_4. Zápis operace modulo může být\nnebo\nnebo\n\nPlatí, že v číselné soustavě o radixu \"N\" představuje zbytek po dělení číslem N, N, N, N, …, N, … poslední jednu, dvě, tři, čtyři, …, respektive formula_20 číslic z dělence.\n\nToho se někdy využívá ve výpočetní technice (kde se v drtivé většině případů používá binární soustava). V případech, kdy je třeba zjistit zbytek po dělení dvěma, čtyřmi, osmi, …, 2, … se místo (na výpočetní výkon náročnější) operace dělení provádí bitový součin (též bitová konjunkce, operace AND), kde druhým operandem je formula_21.\n\nZbytek po dělení je 42. Druhý operand, 64, je 2, lze tedy použít bitový (binární) součin s číslem 2-1. Pokud bychom tedy spočítali 170 and 63, dostaneme:\n\nO celých číslech říkáme, že jsou kongruentní modulo \"n\" (pro celé číslo \"n\" větší než jedna), pokud jejich rozdíl je násobkem \"n\". Tato relace tvoří ekvivalenci na množině celých čísel. Například:\n\nPro celé číslo \"n\" větší než jedna aritmetikou modulo \"n\" rozumíme množinu celých čísel od 0 do \"n\"-1 s operacemi sčítání, odčítání, násobení a dělení definovanými tak, aby výsledek operace byl kongruentní modulo \"n\" s výsledkem v klasické algebře. \n\nPříklad: V aritmetice modulo 7 je 5×6 = 2. V obvyklém násobení je 5×6 = 30. Jediné číslo z množiny 0 až 6, které je kongruentní s 30, je číslo 2 (protože 30-4×7 = 2). Výsledek operace je vždy takto jednoznačný.\n\nJiná (ale ekvivalentní) definice aritmetiky modulo \"n\" je, že se jedná o rozklad (tedy množina všech tříd ekvivalence) množiny celých čísel podle relace \"\"a\" je kongruentní s \"b\" modulo n\".\n\nAritmetika modulo \"n\" s operací sčítání tvoří komutativní grupu, se sčítáním a násobením tvoří okruh. Je-li \"n\" prvočíslo, tvoří dokonce těleso.\n\n\n"}
{"id": "50377", "url": "https://cs.wikipedia.org/wiki?curid=50377", "title": "Onomastika", "text": "Onomastika\n\nOnomastika, též onomatologie, je nauka o vlastních jménech. Zabývá se jejich vznikem, tvořením, rozšířením a povahou.\n\nOnomastika má tato hlavní odvětví:\n\nOnomastika má svůj původ v řeckém ὄνομα (onoma) – jméno.\n\n\n\n\n"}
{"id": "50381", "url": "https://cs.wikipedia.org/wiki?curid=50381", "title": "Bombový útok na hotel Krále Davida", "text": "Bombový útok na hotel Krále Davida\n\nBombový útok na hotel Krále Davida, který se uskutečnil 22. července 1946, byl teroristickým útokem provedeným militantní revizionisticko-sionistickou skupinou Irgun na hotel Krále Davida v západním Jeruzalémě, v němž sídlily orgány britské mandátní správy v Palestině. Útok byl namířen na křídlo, ve kterém sídlilo kromě vládních kanceláří i CID (Criminal Investigation Division) a vojenské velitelství, jako odvetu za „Černý Šabat“ a následné protižidovské zátahy z 29. 6. 1946.\n\nÚtok nařídil velitel Irgunu Menachem Begin, pozdější premiér Izraele (1977–1983). Čas byl stanoven na 11:00. Členové Irgunu Josef Avni a Jisra'el Levi podminovali hotel pomocí dynamitu umístěného ve velkých konvích na mléko. Tyto konve se jim podařilo pronést v přestrojení za Araby a číšníky do spodních pater budov, do kuchyně. Když odcházeli, byli odhaleni, ale podařilo se jim prostřílet ven a utéct. Konví si nikdo nevšímal. Podle Beginova líčení byl CID varován telefonicky, ale podle Britů žádné varování nedostal. Některé vnitřní informace od britské policie, které během sedmdesátých let prosákly na veřejnost, údajně potvrdily, že Britové skutečně varováni byli. \n\n25 minut po údajném telefonickém varovaní došlo k explozi, která celé křídlo rozmetala a zabila 91 lidí (28 Britů, 41 Arabů, 17 Židů a 5 příslušníků dalších národností) a 45 bylo zraněno. Některé zdroje uvádějí 92 zabitých.\n\nVe dnech následujících ihned po útoku bylo CID prošetřováno několik tisíc lidí, byla zadržena řada nelegálních přistěhovalců, včetně uprchlíků před nacismem, kteří byli i s rodinami a dětmi internováni ve sběrných táborech na Kypru.\n\nÚtok je považován ze jeden z momentů, po kterém se Britové rozhodli složit svou správu nad mandátem Palestina a předat záležitost OSN.\n\nPřipomenutí 60. výročí teroristického útoku za účasti oficiálních izraelských politiků (např. Benjamin Netanjahu) vyvolalo ostrou diplomatickou reakci Velké Británie.\n\n"}
{"id": "50383", "url": "https://cs.wikipedia.org/wiki?curid=50383", "title": "Lord Moyne", "text": "Lord Moyne\n\nWalter Edward Guinness, první baron Moyne (29. března 1880 − 6. listopadu 1944) byl britský státník, vlastník pivovaru Guinness, a politik. Roku 1944 byl zavražděn v Káhiře dvěma příslušníky židovské podzemní radikální skupiny Lechi.\n\nGuinness se narodil v Irsku a stal se členem Konzervativní strany. Byl hrdinou búrské a první světové války. Od roku 1929 byl baronem. Během druhé světové války sloužil, mimo jiné, též jako ministr kolonií.\n\nDne 10. ledna 1945 byli oba pachatelé usvědčeni a oběšeni. Sionistické hnutí se od vraždy distancovalo a odsoudilo jí, Hagana a Irgun vydaly řadu příslušníků Lechi britské policii. Přesto vražda znamenala velké ochlazení vztahů s britskou Churchillovou vládou a znamenala i ochladnutí Churchillových sympatií k sionismu.\n"}
{"id": "50386", "url": "https://cs.wikipedia.org/wiki?curid=50386", "title": "Severní Afrika", "text": "Severní Afrika\n\nSeverní Afrika, která je od zbytku afrického kontinentu oddělena pouští Saharou představuje nejsevernější část tohoto kontinentu. Z geopolitického hlediska, podle definice OSN zahrnuje tento region následujících sedm zemí:\n\n\nSporné území Západní Sahara, ležící na západní části severní Afriky, je okupováno Marokem.\n\nNěkdy se do tohoto regionu řadí také: Azory, Kanárské ostrovy, Etiopie, Eritrea, Madeira, Mali, Mauritánie, Niger a Čad.\n\nSeverozápadní část Afriky, tj. území států Maroka, Západní Sahary, Alžíru, Tuniska, Libye a Mauritánie (tedy kromě údolí Nilu) je nazývána Maghreb nebo Tamazgha. Ve francouzštině se takto označují tři bývalé francouzské kolonie. V arabských jazycích se takto označuje pouze oblast Maroka.\n\nV severní části Maroka také leží oblasti pod svrchovaností Španělska – španělské severoafrické državy (exklávy). Jsou jimi Ceuta a Melilla.\n\nNěkteré státy na severu Afriky, zejména Egypt a Libye, se často počítají do území označovaného jako Blízký Východ, protože mají podle určitých aspektů blíže k západní Asii než k oblasti Maghreb. Část Sinajského poloostrova patřícího Egyptu spadá také pod Asii, což z Egypta tvoří transkontinentální zemi.\n\nJen úzký pruh pobřeží Středozemního moře a povodí dolního Nilu má příjemné subtropické podnebí.Tam je také osídlení nejhustší. V Severní Africe jinak převažují rozsáhlé pouště. Od ostatních částí Afriky se tato oblast výrazně odlišuje nejen krajinou, ale i lidmi.\n\nLidé v severní Africe mohou být rozděleni do následujících skupin: obyvatelé (většinou Berbeři) oblasti Maghreb, obyvatelé saharské oblasti (např. Tuaregové a další skupiny), obyvatelé nilského údolí (např. černošťí obyvatelé údolí – tzv. Nilotikové) a další menší skupiny původního černošského a berberského obyvatelstva.\n\nMaghrebští Berbeři mají světlejší pokožku než ti ze západu. Jsou považováni za původní obyvatelstvo této oblasti a za potomky černých Berberů smíšených s kavkazkými a asijskými národy, které migrovaly přes kontinent.\n\nPo období středověku bylo území pod kontrolou Osmanské říše až na Maroko. Po 19. století bylo kolonizováno Francií, Velkou Británií, Španělskem a Itálií. Během 50. až 70. let získaly všechny severoafrické státy nezávislost, až na malé španělské severoafrické državy na severu Maroka a Západní Saharu, které přešla pod marockou vládu.\n\nV severní Africe se většinou chová a pěstuje to samé. Nejčastější je pšenice, pomeranče, olivy, čirok a neméně častými jsou datle, fazole, citrusy, rajčata, kedlubny a proso. Nejvíce chovanými zvířaty jsou kozy, ovce, hovězí dobytek, velbloudi, a protože jsou to většinou pobřežní státy tak se zde vyskytuje i hodně ryb.\n\nV Egyptě, Maroku a Západní Sahaře se nachází 3/4 světových zásob fosfátů. Jsou zde i ložiska železné rudy, stříbra, olova a mědi. Na severu se též hojně nachází ložiska ropy.\n\n\n"}
{"id": "50391", "url": "https://cs.wikipedia.org/wiki?curid=50391", "title": "Lechi", "text": "Lechi\n\nLechi (: , akronym pro \"Lochamej cherut Jisra'el\", t. j. Bojovníci za svobodu Izraele, : ) byla ozbrojená podzemní sionistická skupina v mandátní Palestině. Jejím cílem bylo násilně vyhnat britskou správu z Palestiny, umožnit neomezenou imigraci Židů a vytvoření židovského státu. Zprvu se jmenovala Národní vojenská organizace v Izraeli. Někdy byla Lechi označována podle jejího zakladatele Avrahama Sterna jako Sternova skupina či (názvem používaným Brity) Sternův gang.\n\nNejmenší a nejradikálnější ze tří sionistických vojenských skupin (Hagana, Irgun a Lechi) nikdy neměla více než několik set členů. Lechi se v roce 1940 odtrhla od Irgunu a v roce 1948 se identifikovala jak s náboženským sionismem (přestože většina členů nebyli ortodoxní Židé), tak s levicovým nacionalismem (i když většina členů chtěla zůstat politicky nestranná). Lechi stála za vraždou lorda Moynea v Káhiře v listopadu 1944 a prováděla řadu útoků proti britské správě a palestinským Arabům. Britskou mandátní správou byla označena za teroristickou organizaci a nově vzniklou izraelskou vládou byla zakázána podle protiteroristického zákona, schváleného tři dny poté, co příslušník Lechi v září 1948 zavraždil vyslance Organizace spojených národů Folke Bernadotta. Rada bezpečnosti OSN označila Bernadotteho vrahy za „kriminální skupinu teroristů“ a Lechi byla obdobně odsouzena dalším vyslancem OSN Ralphem Bunchem.\n\nIzrael vyhlásil 14. února 1949 amnestii vztahující se na všechny členy Lechi. V roce 1980 byla skupina poctěna zavedením stuhy Lechi, vojenského vyznamenání udíleného „za vojenskou službu před založením Státu Izrael.“ Jedním z vůdců Lechi byl pozdější izraelský premiér Jicchak Šamir.\n\nLechi se oddělila od organizace Irgun, která patřila mezi hlavní vojenské organizace revizionistického křídla sionistického hnutí, na rozdíl od Hagany, která spadala pod hlavní světovou sionistickou organizaci. Důvod oddělení byl ten, že Irgun se podvolil tlaku Hagany a přislíbil pomáhat Britům po dobu války s nacistickým Německem. Avraham Stern naopak považoval Brity za hlavního nepřítele a rozhodl se proti nim nadále bojovat. Svou organizaci nazval \"Irgun cvaj leumi be-Jisra’el\", „Národní vojenská organizace v Izraeli“ (její zkratka dává dohromady \"Ecel Bet\", tj. \"Irgun B\" nebo \"2. Irgun\"). Britové skupinu označovali jako Sternův gang, název \"Lechi\" přijala až po Sternově smrti. Ačkoli Lechi byla malá skupina a její vliv na politické dění byl minimální (stejně jako sympatie veřejnosti k ní), zapsala se svými činy do historie více než jiné židovské skupiny bojující za nezávislost židovského státu.\n\nRozchodem z Irgunem (a tím pádem i definitivním rozchodem s Haganou) se Lechi odřízla od zdroje financí, neboť Hagana byla financována Židovskou agenturou (Sochnut). Lechi tak musela získávat prostředky různým pokoutním a nezákonným způsobem, ze soukromých darů, výpalného a bankovních loupeží. V očích Britů i většiny představitelů sionistického hnutí byla Lechi skutečným zločineckým gangem. Mezi jejími oběťmi tak kromě britských vojáků a Arabů byla i řada Židů, kteří zahynuli při útocích buď náhodně nebo byli přímo cílem akce.\n\nPo vraždách lorda Moynea a Folke Bernadotteho následovaly ze strany Hagany vždy tvrdé sankce. Příslušníci Lechi byli vydávání Britům a jejich zbraně zabavovány. Výjimkou byla válka za nezávislost, kdy Lechi, Irgun a Hagana částečně spolupracovaly. Přesto se Lechi a Hagana nevyhnuly konfrontaci v případě masakru v arabské vesnici Dejr Jásín.\n\nLechi byla formálně rozpuštěna izraelskou armádou 31. května 1948. Lechi však nadále pokračovala ve skryté činnosti a to až do září 1948. Po vraždě Folke Bernadotteho 16. září 1948 byla většina členů Lechi zatčena a organizace de facto byla nucena ukončit svou činnost. Někteří členové Lechi později vstoupili do politiky (např. Natan Jelin-Mor (Friedman), který se stal krátce poslancem Knesetu nebo Jicchak Šamir, pozdější premiér Izraele).\n\nČlenové Lechi vždy popírali, že by byli teroristy nebo že by jejich akce měly nést punc terorismu. Jejich cílem bylo zviditelnit se před světem a dokázat mu, že Židé z Lechi se nepodvolují okupaci (tj. britské mandátní správě a jejím nařízením) a převzít kontrolu nad Izraelem ozbrojeným bojem. Tyto cíle samozřejmě skupina nemohla splnit. Zatímco se Hagana a Irgun soustředily na tehdy ilegální imigraci Židů z Evropy do Palestiny, Lechi koncentrovala svou činnost na ozbrojené útoky proti vojákům i civilnímu obyvatelstvu. Podle Nachmana Ben Jehudy byla Lechi zodpovědná za více než 40 vražd, z toho polovinu obětí tvořili Židé. Oběti byli jak obyčejní lidé, kteří nechtěli platit výpalné, tak i domnělí „zrádci“ a „kolaboranti“. Dalšími útoky byly dopisní bomby zasílané britským politikům, sabotáže proti infrastruktuře apod.\n\nLechi podnikla několik bankovních loupeží v Tel Avivu za účelem získání finančních prostředků, během těchto loupeží bylo zabito několik náhodných kolemjdoucí, poslední takové 9. ledna 1942. Po těchto událostech podnikla britská CID proti Lechi zátahy, při nichž byl zatčen a zastřelen Avraham Stern. To ochromilo činnost skupiny až do září, kdy v čele stanul Jicchak Šamir, Elijahu Giladi, Natan Jelin-Mor a Jisra'el Eldad. Po záhadné smrti Giladiho zbylí tři vedli Lechi až do jejího zániku.\n\nV letech 1940 a 1941 se Avraham Stern prostřednictvím svého vyslance Naftali Ljubenčika pokoušel jednat s nacistickým Německem o společném boji proti Británii prostřednictvím nacistického úředníka Wernera Otto von Hentiga. Návrhy Lechi byly ovšem německou stranou ignorovány (Lechi pravděpodobně netušili, že tou dobou již docházelo k intenzivní spolupráci mezi nacistickým Německem a velkým muftím Hadž Amínem al-Husejním).\n\nNabídka na spolupráci byla přeposlána přes Istanbul německému velvyslanectví v Ankaře a odtud 21. ledna 1941 do Berlína. Berlín na tuto nabídku nikdy neodpověděl. Z hlediska pozdějšího vývoje se jedná o jednu z nejabsurdnějších situací druhé světové války.\n\nLord Moyne, nejvyšší představitel Britského impéria v oblasti, se stal díky svému vysokému postavení terčem atentátu, který na něj spáchali dva členové Lechi, Elijahu Chakim a Elijahu Bejt Curi. Moyne byl zavražděn 6. listopadu 1944. Vrazi byli následně dopadeni a oběšeni. Vražda znamenala velký rozkol mezi Churchillem a umírněným sionistickým hnutím a počátek bující židovsko-britské nevraživosti.\n\nJicchak Šamir později vraždu Moyna obhajoval tím, že Moyne byl antisemita a podporoval rasové teorie, podle nichž byli Arabové rasově nadřazeni Židům.\n\nFolke Bernadotte byl švédský diplomat a vyslanec OSN mající za úkol vyjednat podmínky mírové smlouvy mezi Židy a Araby. Po dvou neúspěšných návrzích byl Bernadotte zavražděn v autě v západním Jeruzalémě 17. září 1948. Vrazi byli převlečeni do izraelských uniforem a jednalo se o příslušníky Lechi – Jehošuu Kohena, Jicchaka Ben Mošeho a Avrahama Steinberga. Kohenova totožnost, coby Bernadotteho vraha, však vyšla najevo až po jeho smrti, když ji potvrdili jeho někdejší kolegové z Lechi.\n\n12. ledna 1947 spáchala Lechi útok na britskou policejní stanici v Haifě, při kterém čtyři lidé zahynuli a na 140 bylo zraněno. 29. února byla Lechi podminována trať Haifa–Káhira severně od Rechovotu. Při útoku bylo zabito 28 vojáků a 35 zraněno. Při útoku 31. března 1948 bylo při útoku na tutéž trať severně od Binjaminy zabito 40 civilistů, většinou Arabů, a 60 zraněno. Útok byl připisován rovněž Lechi.\n\nLechi se 9. dubna společně s Irgunem zúčastnila útoku na arabskou vesnici Dejr Jásín ležící v jeruzalémském koridoru, při kterém bylo kolem 100–120 lidí zavražděno, zbytek vyhnán a vesnice zničena. Ironií osudu se v tomto případě jednalo o vesnici, jejíž obyvatelé uzavřeli mírovou dohodu se sousedními židovskými obcemi.\n\nŘada ulic v izraelských městech byla po nástupu vlády Menachema Begina v sedmdesátých a osmdesátých letech pojmenována po Lechi. Zároveň byla v roce 1980 vydána \"stuha Lechi\" v barvách červená-černá-šedá-světle modrá-bílá, kterou mohou nosit bývalí členové Lechi.\n\nOba členové Lechi oběšení za vraždu Lorda Moyna byli v roce 1975 pohřbeni v Izraeli se státními poctami. Oba se také dočkali svého zpodobnění na poštovních známkách, stejně jako zakladatel Avraham Stern. Jichak Šamir byl v letech 1983–84 a 1986–92 premiérem Izraele.\n\nLechi je většinou historiků, včetně izraelských, nahlížena jako ultrapravicová, fašistická skupina, jejímž jediným cílem bylo učinit z Izraele fašistický stát. Pro tento svůj záměr nikdy nezískala podporu obyvatelstva a počet jejích přívrženců dosahoval vždy maximálně dvou set.\n\n"}
{"id": "50392", "url": "https://cs.wikipedia.org/wiki?curid=50392", "title": "Souhvězdí Hada", "text": "Souhvězdí Hada\n\nHad je souhvězdí na nebeském rovníku.\nZ dnešních souhvězdí je jedinečné tím, že je rozděleno na dvě části, Serpens Caput (hlava hada) na západě a Serpens Cauda (ocas hada) na východě. Mezi těmito dvěma částmi je souhvězdí Hadonoše.\n\n\n"}
{"id": "50393", "url": "https://cs.wikipedia.org/wiki?curid=50393", "title": "Souhvězdí Severní koruny", "text": "Souhvězdí Severní koruny\n\nSeverní koruna je malé souhvězdí v severní části hvězdné oblohy. Jméno souhvězdí je inspirované jeho tvarem, nejjasnější hvězdy souhvězdí tvoří nepříliš dokonalý půlkruh. Je severním protějškem Jižní koruny. Je jedním z 48 souhvězdí, které uvádí ve svém díle z 2. století \"Almagest\" řecký astronom Ptolemaios a je jedním z 88 moderních souhvězdí. V antické mytologii je Severní koruna čelenkou či královskou korunou Ariadny, dcery řeckého krále Minóa a manželky boha Dionýsa. Po její smrti čelenku Dionýsos vyhodil na hvězdnou oblohu, aby ji již žádná jiná žena nemohla nosit. V jiných kulturách souhvězdí zpodobňuje orlí hnízdo či medvědí doupě.\n\nNejjasnější hvězdou souhvězdí je Gemma (α CrB) o hvězdné velikosti 2,2. Žlutá proměnná hvězda R Coronae Borealis je veleobrem 6. hvězdné velikosti, a její jasnost se snižuje v nepravidelných intervalech až na 14. hvězdnou velikost. Hvězda vyvrhuje obrovská mračna plynů bohatá na uhlík, která ji zastiňují a způsobují pokles jasnosti. Je chudá na vodík a probíhá v ní termonukleární fúze z helia na uhlík. T Coronae Borealis patří mezi neobvyklé proměnné hvězdy známé opakujícím se zjasněním. Obvykle má hvězdnou velikost 10, při svém posledním zjasnění v roce 1946 byla 2. hvězdné velikosti. Jedná se o těsný dvojhvězdný systém skládající se z červeného obra spektrálního typu M3 s hmotností přibližně 0,7 hmoty našeho Slunce a bílého trpaslíka přibližně 1,35násobku sluneční hmotnosti. ADS 9731 a Sigma Coronae Borealis (σ CrB) jsou hvězdné systémy, které se skládají z šesti a pěti složek. Z objektů hlubokého vesmíru je nejvýraznější vysoce koncentrovaná kupa galaxií Abell 2065 ve vzdálenosti jedné miliardy světelných let od Sluneční soustavy. Obsahuje více než 400 členů, a je sama součástí nadkupy galaxií v souhvězdí Severní koruny.\n\nSouhvězdí má rozlohu 179 čtverečných stupňů, tj. 0,433 procenta hvězdné oblohy. Rozlohou je z 88 souhvězdí hvězdné oblohy na 73. místě. Na severu a západě má hranici se souhvězdím Pastýře, na jihu se nachází hlava Hada a na východě souhvězdí Herkula. Třípísmená zkratka souhvězdí, ve znění přijatém Mezinárodní astronomickou unií v roce 1922, je \"CrB\". Oficiální hranice souhvězdí, jak je vyznačil Eugène Delporte v roce 1930, jsou vymezeny polygonem osmi segmentů. V rovníkových souřadnicích je rektascenze mezi 15 h 16,0 m a 16 h 25,1 m, zatímco deklinaci popisují souřadnice mezi 31,71° a 25,54°. Jeho poloha na severní polokouli nebeské polokouli znamená, že celé souhvězdí je viditelné pro pozorovatele severně od 50. stupně jižní šířky. Má svůj protějšek - souhvězdí Jižní koruny - na jižní nebeské polokouli, které nápadně svým tvarem připomíná souhvězdí Severní koruny.\n\nTvar koruny tvoří sedm hvězd, od západu popořadě théta, beta, alfa (Gemma), gama, delta, epsilon a ióta. S výjimkou nejjasnější hvězdy souhvězdí Gemmy jsou to hvězdy 4. hvězdné velikosti. Německý kartograf Johann Bayer dal ve svém hvězdném atlasu Uranometria z roku 1603 označení celkem dvaceti hvězdám souhvězdí, řeckými písmeny od alfy po ypsilon. Složky dvojhvězdy Zéta Coronae Borealis (ζ CrB) byly označeny zeta¹ a zeta², a John Flamsteed dále označil hvězdy ný¹ a ný² jako 20 a 21 Coronae Borealis. V oblasti vymezené hranicemi souhvězdí je 37 hvězd jasnějších než nebo rovnající se zdánlivé hvězdné velikosti 6,5.\n\nJméno nejjasnější hvězdy souhvězdí Gemmy (α Crb) znamená „drahokam“. Arabové tuto hvězdu nazývali Alphekka. Gemma je modrobílá hvězda zdánlivé hvězdné velikosti 2,2. Je zákrytovou proměnnou hvězdou typu Algol. Její jasnost se mění o 0,1 magnitudy s periodou 17,4 dní. Primární je bílá hvězda hlavní posloupnosti spektrálního typu A0V, která je 2,91krát hmotnější než Slunce a 57krát jasnější než Slunce, a která je obklopena prachoplynovým diskem o poloměru 60 astronomických jednotek. Její průvodce se podobá našemu Slunci, je žlutým trpaslíkem hlavní posloupnosti spektrálního typu G5V, o průměru 0,9 Slunce. Hvězda se nachází 75,0±0,5 světelných let daleko od Země. Gemma má pravděpodobně společný původ s hvězdami z obrazce Velké Medvědice, má s nimi podobné stáří, pohyb vesmírem a vzdálenost od Sluneční soustavy.\n\nBeta Coronae Borealis (β CrB) neboli Nusakan je spektroskopická dvojhvězda, která se nachází ve vzdálenosti 112±3 světelných let od Země. Její dvě složky jsou od sebe vzdáleny 10 astronomických jednotek a oběhnou kolem společného těžiště jednou za 10,5 roku. Jasnější složka je rychle pulzující hvězda s periodou 16,2 minuty. Je spektrálního typu A5V s povrchovou teplotou kolem 7980 K, má 2,09 hmotnosti Slunce, 2,63 slunečního poloměru a 25,3 svítivosti Slunce. Menší hvězda spektrálního typu F2V má povrchovou teplotu 6750 K, 1,4 hmotnost Slunce, 1,56 slunečního poloměru a svítivost mezi 4 a 5 Slunci. V blízkosti Nusakanu se nachází Theta Coronae Borealis (θ CrB), dvojhvězdný systém, jehož obě složky dohromady mají svítivost 4,13 Slunce a nachází se ve vzdálenosti 380±20 světelných let od Země. Jasnější složka, Theta Coronae Borealis A, je modrobílá hvězda s velkou rychlostí rotace, 393 km za sekundu. Slabší složka dvojhvězdy je obklopena prachoplynovým diskem.\n\nNa východ od Gemmy se nachází Gamma Coronae Borealis (γ CrB), další dvojhvězda, jejíž složky oběhnou kolem společného těžiště jednou za 92,94 roku a jsou od sebe vzdáleny přibližně jako Slunce a Neptun. Jasnější složka bývá označována za proměnnou hvězdu typu delta Scuti, ačkoli o tom nepanuje mezi astronomy shoda. Obě složky jsou hvězdami hlavní posloupnosti, spektrálních typů B9V a A3V. Nachází se 170±2 světelných let od Země. Delta Coronae Borealis (δ CrB) má hvězdnou velikost 4,06 a je žlutým obrem spektrálního typu G3.5III, má 2,4 hmotnosti Slunce a poloměr 7,4 Slunce. Povrchová teplota hvězdy je 5180 K. Pro většinu doby své existence byla Delta Coronae Borealis modrobílou hvězdou hlavní posloupnosti spektrálního typu B, než jí došel vodík v jejím jádru. Její světelnost a spektrum naznačují, že právě mění svojí polohu na Hertzsprungově diagramu, že skončila fúze vodíku v jejím jádru a začalo spalování vodíku v plášti, který obklopuje jádro.\n\nHvězda Zéta Coronae Borealis (ζ CrB) je dvojhvězda s dvěma modrobílými složkami vzdálenými od sebe 6,3 vteřiny, které lze snadno rozlišit již při 100násobném zvětšení v dalekohledu. Jasnější složka má hvězdnou velikost 5,1 a slabší složka hvězdnou velikost 6,0. Hvězda Ný Coronae Borealis (ν CrB) je optická dvojhvězda, jejíž složky jsou v podobné vzdálenosti od Země, ale mají různé radiální rychlostí, a proto jsou považovány za oddělené hvězdy. Jasnější složka, ný¹ je červený obr spektrálního typu M2III a hvězdné velikosti 5,2, ve vzdálenosti 640±30 světelných let od Země, a slabší složka, ný² je oranžově zbarvený obr spektrálního typu K5III hvězdné velikosti 5,4, ve vzdálenosti 590±30 světelných let. John Flamsteed označil hvězdy ný¹ a ný² čísly 20 a 21. Sigma Coronae Borealis (σ CrB) je hvězdný systém skládající se z více hvězd rozlišitelných již malými amatérskými dalekohledy. Primární systém tvoří dvě hvězdy hmotnější než Slunce, které obíhají okolo společného těžiště jednou za 1,14 dne. Třetí hvězda podobná Slunci oběhne primární systém jednou za 726 let. Všechny tři hvězdy obíhají ještě čtvrtá a pátá hvězda, dva červení trpaslíci, kteří jsou 14 tisíc AU vzdálení od ostatních tří hvězd a jsou spektroskopickou dvojhvězdou. ADS 9731 je vícenásobný systém složený ze šesti hvězd, z nichž dvě jsou spektroskopické dvojhvězdy.\n\nV Severní koruně se nachází dvě zajímavé proměnné hvězdy. T Coronae Borealis je jednou z mála doposud pozorovaných rekurentních nov (ostatní jsou: RS Ophiuchi, T Pyxidis, V1017 Sagittarii a U Scorpii). Za normálních okolností je hvězdou hvězdné velikosti kolem 10. magnitudy, hvězda má minimální hvězdnou velikost 10,2, maximální okolo 9,9. Jednou za čas se hvězda zjasní na hvězdnou velikost 2. magnitudy. První zjasnění T Coronae Borealis bylo zaznamenáno v roce 1866; její druhý výbuch byl pozorován v únoru 1946. T Coronae Borealis je poměrně těsná dvojhvězda, jasnější složka je červený obr spektrálního typu M3 o hmotnosti asi 0,7 hmoty Slunce. Slabší složka je bílý trpaslík 1,35násobku hmotnosti Slunce; jejich oběžná doba je přibližně 8 měsíců. Dochází k přenosu materiálu z červeného obra na bílého trpaslíka prostřednictvím akrečního disku. Při překročení kritické hranice dojde k prudké termonukleární reakci a vnější vrstvy bílého trpaslíka explodují a dojde ke zjasnění hvězdy, k nově.\n\nR Coronae Borealis je žlutě zbarvená nepravidelná proměnná hvězda, která je vzdálená přes 7000 světelných let od Země a která je prototypem třídy hvězd známých jako proměnné hvězdy typu R Coronae Borealis. Hvězda je chudá na vodík a probíhá v ní termonukleární fúze z helia na uhlík. Normálně má hvězdnou velikost 6, její jasnost klesá nepravidelně na velmi nízkou hvězdnou velikost 15 a pak se pomalu zvyšuje v průběhu několika následujících měsíců. Tyto poklesy způsobuje oblak plynu a prachových částic bohatý na uhlík, který je vyvrhován z hvězdy a zakrývá ji. Hvězda se zahalí do prachového závoje. Během několika týdnů až měsíců se temný oblak tlakem záření rozptýlí a hvězda se pozvolna vrátí ke své původní jasnosti. Přímé zobrazování pomocí Hubblova kosmického dalekohledu ukazuje rozsáhlá oblaka prachu okolo hvězdy do vzdálenosti 2 tisíce AU.\n\nV souhvězdí se nachází další proměnné hvězdy vhodné k pozorování amatérskými astronomy, včetně tří dlouhoperiodických proměnných hvězd typu Mira. Jasnost S Coronae Borealis kolísá mezi hvězdnou velikostí 5,8 až 14,1 v periodě 360 dnů. Hvězda se nachází okolo 1946 světelných let od Země, září svítivostí 16643krát větší než Slunce a má povrchovou teplotu 3033 K. Je jednou z nejčervenějších hvězd na obloze. V Coronae Borealis je podle výpočtů astrofyziků McDonalda, Ziljstry a Boyera hvězda s povrchovou teplotou 2877 K, se svítivostí 102831krát větší než Slunce a nachází se ve vzdálenosti 8810 světelných let od Země. Její jasnost se pohybuje v rozmezí 6,9 až 12,6 v periodě 357 dne. Hvězda se nachází v blízkosti souřadnice, kde se stýkají hranice souhvězdí Severní koruny, Herkula a Pastýře. W Coronae Borealis se nachází 1,5° severovýchodně od Tau Coronae Borealis (τ CrB), její jasnost se pohybuje mezi hvězdnou velikostí 7,8 a 14,3 v periodě 238 dní. Další červený obr, RR Coronae Borealis spektrálního typu M3, je polopravidelnou proměnnou hvězdou, jejíž jasnost se pohybuje mezi 7,3 a 8,2 v období 60,8 dne. U Coronae Borealis mění svojí jasnost v rozsahu 7,7 až 8,8 během 5 hodin, navíc je zákrytovou proměnnou hvězdou s periodou 3 dny a 19 hodin.\n\nExtrasolární planety byly v souhvězdí potvrzeny u pěti hvězd, čtyři planety byly nalezeny metodou měření radiálních rychlostí. Analýzou spektra Epsilon Coronae Borealis (ε CrB) během dlouhodobého měření v letech 2005–2012 byla identifikována planeta 6,7krát hmotnější než Jupiter, která obíhá hvězdu jednou za 418 dní v průměrné vzdálenosti cca 1,3 AU. Epsilon Coronae Borealis má hmotnost 1,7 Slunce, je oranžovým obrem spektrálního typu K2III, o poloměru 21 Sluncí a svítivosti 151 Sluncí. Kappa Coronae Borealis (κ CrB) je oranžový podobr hmotnosti dvou Sluncí se spektrálního typu K1IV, se zbytkem protoplanetárního disku a obíhá ji jedna potvrzená planeta s periodou asi 3,4 roku. Hmotnost planety se pohybuje kolem 2,5 hmotností Jupitera. Rozměry trosek protoplanetárního disku ukazují, že ji velice pravděpodobně obíhá druhý plynný obr. Omicron Coronae Borealis (ο CrB) je oranžovým obrem spektrálního typu K a obíhá ji jedna potvrzená planeta o hmotnosti 0,83 Jupitera, která ji oběhne za 187 dní. Jedná se o jednoho z nejméně hmotných známých plynných obrů obíhajících kolem veleobra. HD 145457 je oranžovým obrem spektrálního typu K0III a bylo zjištěno, že ji obíhá jedna planeta s 2,9 hmotnosti Jupitera. Byla objevena Dopplerovou metodou v roce 2010 a hvězdu oběhne za 176 dní. Hvězda XO-1 je hvězdné velikosti 11, je žlutým trpaslíkem a nachází se přibližně 560 světelných let od Země, její hmotnost a poloměr jsou srovnatelné se slunečními. V roce 2006 byl u hvězdy zjištěn horký Jupiter. Exoplanetu XO-1b obíhající XO-1 objevil tranzitní metodou dalekohled XO na Haleakalā na Maui na Havaji. Planeta je zhruba o velikosti Jupitera a oběhne svou hvězdu za tři dny.\n\n.Pomocí analýzy radiální rychlosti hvězdy Ró Coronae Borealis (ρ CrB) byla v roce 1997 objevena planeta o hmotnosti Jupitera. Hvězda dvojnásobné hmotnosti Slunce se nachází ve vzdálenosti 57 světelných let. Přesnější analýza dat ze satelitu Hipparcos ukázala, že její domnělý planetární průvodce je 100 až 200krát hmotnější než Jupiter a jedná se nejspíše o slabou hvězdu. Možné stabilní dráhy planet v obyvatelné zóně byly vypočteny u dvojhvězdy Eta Coronae Borealis (ε CrB), která se skládá ze dvou žlutých hvězd hlavní posloupnosti hvězd spektrálního typu G1V a G3V, majících tedy podobnou hmotnost a spektrum jako Slunce. Žádná planeta zde nebyla nalezena, ale v roce 2001 byl objeven hnědý trpaslík, přibližně 63krát hmotnější než Jupiter spektrálního typu L8, který obíhá dvojici hvězd ve vzdálenosti 3640 AU.\n\nSeverní koruna obsahuje několik galaxií pozorovatelných amatérským dalekohledem. NGC 6085 a 6086 jsou slabé spirální respektive eliptické galaxie ležící dostatečně blízko u sebe, takže je lze pozorovat ve stejném zorném poli dalekohledu. Kupa galaxií Abell 2142 je obrovský (o průměru šest milionů světelných let) zdroj rentgenového záření. Jedná se o výsledek stále pokračující srážky dvou kup galaxií. Abell 2142 má rudý posuv 0,0909, což znamená, že se od nás pohybuje rychlostí 27 250 km/s, a zdánlivou hvězdnou velikost 16. Je od Země vzdálena asi 1,2 miliardy světelných let (320 Mpc). Další kupou v souhvězdí je RX J1532.0+3021, vzdálená přibližně 3,9 miliardy světelných let od Země. Ve středu kupy se nachází velká eliptická galaxie obsahující obří černou díru. Abell 2065 je vysoce koncentrovaná kupa galaxií, čítající více než 400 členů, z nichž nejjasnější má zdánlivou hvězdnou velikost 16. Je vzdálena více než jednu miliardu světelných let od nás. Abell 2065 dále spolu s Abell 2061, Abell 2067, Abell 2079, Abell 2089 a Abell 2092 tvoří ještě mnohem rozsáhlejší Nadkupu galaxií v Severní koruně. Další kupa galaxií, Abell 2162, je zase členem Nadkupy galaxií v Herkulovi.\n\nV řecké mytologii je Severní koruna spojena s legendou o Theseovi a Minotaurovi. Obecně se považuje za korunu, kterou Dionýsos dal Ariadně, dceři krétského krále Mínóa, poté, co byla opuštěna athénským princem Theseem. Dionýsos po sňatku s ní přenesl korunu na nebesa jako připomínku svatby. V alternativní verzi má omámený Dionýsos dát korunu Ariadně, která ji poté na oplátku dá Theseovi za to, že na Krétě zabije Minotaura.\n\nArabové nazývali souhvězdí Alphekka (později název hvězdy Alfa Coronae Borealis), což znamená \"oddělené\" nebo \"rozebrané\" (الفكة al-Fakkah), odkaz na podobnost hvězd Severní koruny s volným řetězem šperků. Souhvězdí též představovalo rozbitou misku. Mezi beduíny bylo souhvězdí známé jako qaṣ'at al-masākīn (قصعة المساكين), nebo \"mísa chudých lidí\".\n\nSeverní koruna je jedním z mála souhvězdí, které starověcí čínští astronomové nakreslili podobným způsobem jako západní astronomové. Čínští astronomové považují za asterismus devět hvězd, dalšími hvězdami jsou Pí a Ró Coronae Borealis. Je poměrně snadné ho určit na čínských hvězdných mapách. Číňané souhvězdí viděli jako vězení pro chudé.\n\nLidé Skidi, původní obyvatelé Ameriky, viděli ve hvězdách Severní koruny kmenovou radu, Polárka pak představovala jejího náčelníka. Indiáni Mi'kmaq z východní Kanady si souhvězdí představovali jako jámu nebeského medvěda, \"Mskegwǒm.\"\n\nPolynéské národy také uznávaly Severní korunu jako samostatný asterismus, lidé z Tuamotu ji pojmenovali \"Na Kaua-ki-tokerau\" a pravděpodobně i \"Te Hetu\". Souhvězdí bylo na Havaji zřejmě nazýváno \"Kaua-mea\", na Novém Zélandu \"Rangawhenua\" a na Cookových ostrovech v atolu Pokapuka \"Te Wale-o-Awitu\". Její jméno u obyvatel ostrovů Tonga je dosud nejisté; jednalo se buď o \"Ao-o-Uvea\", nebo o \"Kau-kupenga\".\n\nAustralští Aboriginci souhvězdí kvůli jeho tvaru nazývají \"womera\" (v překladu \"bumerang\"). Lidé kmene Wailwun, obývající severozápadní část Nového Jižního Walesu, říkají Severní koruně \"mullion wollai\", v překladu \"orlí hnízdo\". Hvězdy Altair a Vega - obě zvané \"mullion\" - jsou podle nich dvojicí orlů, jíž hnízdo patří.\n\nSouhvězdí Severní koruny bylo v roce 1730 Cobrinianem Thomasem ve hvězdném atlase \"Mercurii Philosophicii Firmamentum Firminianum Descriptionem\" přejmenováno na \"Corona Firmiana\" na počest salcburského arcibiskupa, ale nové pojmenování nebylo ostatními kartografy hvězdné oblohy přijato.\n\nSouhvězdí Severní koruny je zmíněno v povídce Hypnos od H. P. Lovercafta, zveřejněné v roce 1923. Finská kapela Cadacross vydala v roce 2002 album s názvem Corona Borealis.\n\n"}
{"id": "50395", "url": "https://cs.wikipedia.org/wiki?curid=50395", "title": "Dějiny marketingu", "text": "Dějiny marketingu\n\nDějiny marketingu lze rozdělit do tří základních etap:\n\nPoprvé se to, čemu se dnes říká marketing, začíná objevovat v USA na konci 19. století. Tehdy byla konkurence slabá, zboží si bylo velmi podobné a poptávka převažovala nad nabídkou. Bylo to období tzv. výrobně orientovaného marketingu – lidé kupovali pouze to, co museli koupit, propagace i distribuce tak byla velmi jednoduchá. V prvním desetiletí minulého století ale začínají vznikat první přebytky zboží jako následek přesycení některých trhů, tuto situaci se snažili výrobci řešit. Průkopníkem, právě v automobilovém průmyslu, byl Henry Ford. Pomocí nové koncepce automobilu a nových metod propagace svých výrobků docílil velkého úspěchu.\n\nPo velké hospodářské krizi v roce 1929, kdy došlo ke komplexním změnám jak v ekonomice celého světa, tak i v ekonomickém myšlení, a došlo i ke změně v marketingu. Rozšířil se marketing orientovaný na prodej, který již má některé znaky známé ze současnosti. Nyní se cílem stal prodej, konkurence sílila a začalo se více peněz vynakládat na reklamu. Výrobci se začali dále orientovat na zákazníka, na jeho potřeby. Plánováním dopředu se snažili zjišťovat trendy aby tak mohli určit, kam se bude poptávka vyvíjet.\n\nOd konce druhé světové války vzniká tzv. Absolutní marketing. Podle něj je cílem všech zaměstnanců v podniku orientovat se na potřeby zákazníka, který určuje strukturu celého trhu. Po téměř sto letech se tak situace přesně obrátila; zatímco dříve převažovala poptávka, nyní už převažuje nabídka. S příchodem asijských výrobků, které se rychle staly konkurencí zboží z Evropy začala tzv. Diferenciace zboží – evropské výrobky musely vypadat více evropsky a mít jasný image. Dříve masově vnímaný trh rozdělili specialisté v oboru na menší segmenty trhu, které vznikají podle společných potřeb zákazníků (mladí, staří, těhotné ženy apod.)\n\n"}
{"id": "50396", "url": "https://cs.wikipedia.org/wiki?curid=50396", "title": "Souhvězdí Hadonoše", "text": "Souhvězdí Hadonoše\n\nHadonoš (Ophiuchus) je jedním z 88 moderních souhvězdí, patří ale i k 48 souhvězdím uvedených již v Ptolemaiově Almagestu. Leží na nebeském rovníku, proto je alespoň jeho část viditelná ze všech míst na světě. Hadonoš je i jedním ze 13 souhvězdí, kterými prochází ekliptika, takže patří mezi zvířetníková souhvězdí, ale přesto jej astrologie nezařadila mezi znamení zvěrokruhu. Od 29. listopadu do 17. prosince se zde nachází Slunce, ale podle tradiční astrologie toto období připadá na souhvězdí Střelce.\n\nSeverně od Hadonoše (Ophiuchus) je Herkules (Hercules), jihozápadně Střelec (Sagittarius), jihovýchodně Štír (Scorpius), na východě je Hlava hada (Serpens Caput) a Váhy (Libra), zatímco na západě je Orel (Aquila), Štít (Scutum) a Ocas hada (Serpens cauda). Hlava a Ocas hada, ačkoli spolu nesousedí, tvoří jediné oficiální souhvězdí Had (Serpens). Odpradávna byl Hadonoš a Had součástí jediného souhvězdí, ale při ustanovení nových hranic souhvězdí v roce 1930 bylo rozděleno na dvě.\n\nV tomto souhvězdí se nachází několik hvězd patřících mezi nejbližší ke sluneční soustavě, přitom Barnardova šipka je po třech složkách systému Alfa Centauri nejbližší hvězdou ke Slunci. Nachází se jen necelých 6 světelných let od Země, ale pouhým okem viditelná není.\n\nV roce 1604 vzplanula v tomto souhvězdí Keplerova supernova, poslední supernova pozorovaná v naší Galaxii. Supernova vzdálená nanejvýš 6 kiloparseků byla viditelná pouhým okem a v době maximálního jasu zastínila každou hvězdu noční oblohy.\n\nSouhvězdí obsahuje 25 kulových hvězdokup\na 7 z nich je tak jasných, že byly zařazeny do Messierova katalogu a je možné je vidět i triedrem.\nVíce kulových hvězdokup než v Hadonoši je pouze v sousedním souhvězdí Střelce.\n\nSouhvězdí Hadonoše obsahuje 5 hvězd jasnějších 3. magnitudy:\n\nα Oph (Ras Alhague, : „hlava krotitele hadů“) je nejjasnější hvězdou v Hadonoši. Je to dvojhvězda vzdálená od Země 47 světelných let, kterou tvoří bílá hvězda spektrální třídy A5 s hmotností 2,4 hmotností Slunce a její slabší průvodce, který není běžnými hvězdářskými dalekohledy viditelný.\nη Oph (Sabik, : „první přicházející“) je druhou nejjasnější hvězdou v Hadonoši (Bayerovo označení obvykle přiřazuje druhé nejjasnější hvězdě v souhvězdí písmeno „β“, ale souhvězdí Hadonoše je v tomto ohledu jednou z mnoha výjimek, protože jsou jeho nejjasnější hvězdy označeny spíše podle své polohy).\nTaké Sabik je dvojhvězda, kterou nelze rozlišit běžnými hvězdářskými dalekohledy. Od Země je vzdálená asi 85 světelných let, na obloze dosahuje magnitudy 2,4 a jejími složkami jsou dvě bílé hvězdy s magnitudami 3,1 a 3,6.\n\nζ Oph (Han) má magnitudu 2,6 a je to mladá horká hvězda spektrální třídy O9, která je od Země vzdálená kolem 450 světelných let. Její hmotnost je 20 násobkem hmotnosti Slunce.\nJejí jas je velmi výrazně tlumen mezihvězdným prachem, jinak by dosahovala magnitudy 1.\n\nδ Oph (Yed Prior, „yed“ znamená „ruka“, „prior“ „přednější“, představuje přední část levé ruky Hadonoše)\nleží na hranici se souhvězdím Hada, má magnitudu 2,7 a od Země je vzdálená 170 světelných let. Jde o červeného obra spektrální třídy M1, jehož červené zbarvení je rozeznatelné i pouhýma očima.\n\nβ Oph (Cebalrai, „pastýřův pes“) dosahuje magnitudy 2,77 a je to oranžový obr spektrální třídy K2 vzdálený od Země 82 světelných let.\nBarnardova šipka je hvězda s největším vlastním pohybem na obloze a ve střední Evropě je to po Slunci druhá nejbližší pozorovatelná hvězda, vzdálená od Země pouze 6 světelných let. K jejímu spatření je však nutný dalekohled o průměru alespoň 60 mm, protože má magnitudu 9,5. Je to červený trpaslík třídy M4, který má pouze 17 % sluneční hmotnosti. Nejblíže ke Slunci, vzdálená pouhé asi 4 světelné roky, by se měla nacházet za přibližně 10 000 let.\n\nV Hadonoši se také nacházejí dvojhvězdné systémy 36 Ophiuchi a 70 Ophiuchi, které se oba skládají ze dvou oranžových trpaslíků podobných Slunci, ale chladnějších a slabších. Oba systémy jsou od Země méně než 20 světelných let daleko a dají se rozlišit i malými dalekohledy. 36 Ophiuchi má navíc ještě třetího oranžového trpaslíka, který je vidět 12 úhlových minut východně od hlavní dvojhvězdy.\n\nGJ 1214 b je exoplaneta obíhající kolem červeného trpaslíka GJ 1214, který je od Země vzdálen 42 světelných let. Exoplaneta byla nalezena v roce 2009, má šestinásobek hmotnosti Země a svoji mateřskou hvězdu obíhá po velmi výstředné dráze.\n\nV souhvězdí Hadonoše se nachází 25 kulových hvězdokup a není to náhoda. Sousední souhvězdí Střelce je totiž místem oblohy, ve kterém se při pohledu ze Země nachází střed Galaxie. Právě hojný výskyt kulových hvězdokup v této části oblohy vedl v roce 1917 Harlowa Shapleyho k myšlence, že se střed Galaxie musí nacházet ve velké vzdálenosti od Země směrem k souhvězdí Střelce. Ze 25 je jich 7 tak jasných, že se dostaly do Messierova katalogu.\nNejjasnější kulovou hvězdokupou v souhvězdí Hadonoše je Messier 62 (M 62), ale leží na jižním okraji souhvězdí u hranice se souhvězdím Štíra, takže ve střední Evropě vychází pouze nízko nad obzor. Díky své jasnosti 6,45 magnitudy\nje však viditelná i triedrem. Od Země je vzdálená 22 tisíc světelných let, ale od jádra Galaxie necelých 6 000 světelných let, takže slapová síla jádra způsobuje protažení jejího tvaru.\n\nDalší jasnou kulovou hvězdokupou je Messier 10, která se svou vzdáleností 14 tisíc světelných let leží mnohem blíže k Zemi než M 62 a díky tomu má také větší úhlovou velikost 20′.\nNěkolik jednotlivých hvězd se v ní dá rozeznat i středně velkým hvězdářským dalekohledem.\n\nMessier 12 je málo zhuštěná kulová hvězdokupa 9. stupně podle Shapleyho–Sawyerové klasifikace.\nV porovnání s M 10 je o trochu vzdálenější, má menší úhlovou velikost a je trochu méně jasná.\n\nMessier 19 leží necelých 5 000 světelných let od jádra Galaxie a je ještě protaženější než M 62, takže je dokonce považována za nejoválnější známou kulovou hvězdokupu.\nMessier 14 má absolutní hvězdnou velikost -9,0 tedy větší než další jasné kulové hvězdokupy tohoto souhvězdí, M 10 a M 12 (větší absolutní hvězdnou velikost -9,1 má pouze M 62), které ovšem leží blíže k Zemi a zdají se tedy být jasnější. Svítivost hvězdokupy je srovnatelná se 400 000 sluncí.\nI tato hvězdokupa je viditelná triedrem, ale na hvězdy ji začíná rozkládat až velký hvězdářský dalekohled.\n\nZa příznivých podmínek je triedrem viditelná i kulová hvězdokupa Messier 9, která také leží blízko jádra Galaxie. Její magnituda je 7,7 a na severozápadní straně ji částečně zastiňuje temná mlhovina Barnard 64.\n\nV malých dalekohledech je snadno viditelná i kulová hvězdokupa Messier 107, která má magnitudu 7,9. Dosahuje 10. stupně podle Shapleyho–Sawyerové klasifikace, takže je uprostřed pouze slabě zhuštěná.\n\n80′ severovýchodně od M 9 leží NGC 6356, která je od Země vzdálená 48 000 světelných let a má magnitudu 8,25. V jižním výběžku souhvězdí se dají malým až středním dalekohledem vyhledat ještě další slabší kulové hvězdokupy, například NGC 6284, NGC 6293, NGC 6304, NGC 6316 a NGC 6355.\n\nNejjasnější, nejrozsáhlejší a k Zemi velmi blízkou otevřenou hvězdokupou tohoto souhvězdí je Melotte 186 (Cr 359), která má úhlovou velikost 240′ (4°), od Země je vzdálená kolem 800 světelných let\na protože je 3. magnitudy,\nje viditelná i pouhým okem.\nIC 4665 je mladá jasná a rozsáhlá otevřená hvězdokupa s magnitudou 4,2\nvzdálená od Země pouhých 1 150 světelných let. Je velmi jasná, takže je na tmavé obloze viditelná i pouhým okem jako mlhavá skvrna, ale nejlépe je viditelná triedrem, protože v dalekohledech už se nemusí vejít do zorného pole. Její stáří je kolem 40 milionů let.\n\nTaké NGC 6633 je velmi jasná a rozsáhlá, takže je vidět pouhým okem jako mlhavá skvrnka, ale s odhadovaným stářím 426 milionů let je alespoň 10x starší než IC 4665. I ona se nachází poměrně blízko k Zemi, vzdálená je pouhých 1 225 světelných let. Její výraznou vlastností je protažený tvar viditelný v triedru. Hvězdářský dalekohled ji rozloží na několik desítek hvězd.\n\nDalší rozsáhlou a blízkou otevřenou hvězdokupou je Collinder 350, která má úhlovou velikost 39′ a od Země je vzdálená asi 900 světelných let. Malý dalekohled v ní umožní rozeznat 2 desítky hvězdy slabších 8. magnitudy.\n\nNejsnadněji pozorovatelnou planetární mlhovinou v Hadonoši je NGC 6572. Při své magnitudě 8 je poměrně jasná, ale má malé rozměry, takže je potřeba pozorovat ji při velkém zvětšení.\n\nVýrazně slabší je mlhovina NGC 6369, která se někdy nazývá Malý duch. Ze střední Evropy je obtížně pozorovatelná, protože vychází jen nízko nad obzor a dosahuje pouze 11. magnitudy. Hlavní prstenec mlhoviny má úhlovou velikost asi 30′. Podobně jasná a podobně velká je i planetární mlhovina NGC 6309.\nNejvýraznější temnou mlhovinou tohoto souhvězdí je Mlhovina Dýmka. Mlhovina zakrývá hustá pole hvězd na pozadí a svůj název dostala podle svého zahnutého tvaru.\nShlukováním tmavého plynu a prachu v ní vznikají nové hvězdy.\nOd Země je vzdálená asi 450 světelných let a její skutečný rozměr je 6 světelných let.\n\nV souhvězdí Hadonoše je možné najít i několik galaxií. Nejjasnější z nich je obří spirální galaxie NGC 6384, která má magnitudu 10,5 a úhlovou velikost 6,0′×4,3′. Je to objekt viditelný až středně velkými hvězdářskými dalekohledy. Tato galaxie je od Země vzdálená asi 80 milionů světelných let.\n\nZajímavou galaxií je NGC 6240, která ukazuje výsledek doznívajícího sloučení dvou galaxií. Z obou galaxií vycházejí dlouhé proudy srážkou vyvržených hvězd, plynu a prachu a jsou místem, kde překotně vznikají nové hvězdy. Tento objekt je od Země vzdálen 400 milionů světelných let.\n\n"}
{"id": "50406", "url": "https://cs.wikipedia.org/wiki?curid=50406", "title": "Souhvězdí Fénixe", "text": "Souhvězdí Fénixe\n\nFénix je jedno z 88 souhvězdí moderní astronomie, leží na jižní obloze. Bylo prvně popsáno dánskými mořeplavci Pieterem Dirkszoon Keyserem a Frederickem de Houtmanem. Johann Bayer ho v roce 1603 zobrazil ve svém atlase Uranometria a pomohl tak k jeho rozšíření.\n\nPojmenováno je podle mýtického ptáka Fénixe, který získává nový život tím, že povstane z popela svého předchůdce.\n\nSouhvězdí se skládá ze 13 hvězd, které dosahují nejvýše 5. hvězdné velikosti (zhruba 40 do 6. magnitudy). Souhvězdí je viditelné prakticky pouze jižně od 45° s.š.. Leží mimo Mléčnou dráhu mezi Fomalhautem z Jižní ryby a Achernarem z Eridana. Lze říci, že nad obzor vystupuje jen jeho severní část v jarních měsících. Těsně nad obzorem se celé souhvězdí objevuje až v jižních oblastech Středozemního moře.\n\nNejjasnější hvězda, Alfa Phoenicis se jmenuje Ankaa, což je arabský výraz pro Fénixe. Jedná se o oranžového obra se zdánlivou velikostí 2,4 mag. Beta Phoenicis je dvojhvězda složená ze dvou žlutých obrů a zdánlivé velikosti 3,3. Ný Phoenicis má prachový disk, přičemž souhvězdí má dalších deset hvězdných systémů se známými planetami. Gamma Phoenicis je červený obr vzdálený 235 světelných let. HE0107-5240 je možná jedna z nejstarších dosud objevených hvězd (musela vzniknout velmi brzy po Velkém třesku). Je 10 000krát slabší než nejslabší hvězdy viditelné pouhým okem a je zhruba 36 000 světelných let daleko.\n\nV souhvězdí lze nalézt nedávno objevené galaktické kupy El Gordo a kupa Fénix, které se nacházejí 7,2 a 5,7 miliard světelných let od nás. Jedná se o jedny z největších objektů ve viditelném vesmíru. Jinak je poměrně chudé na významné hvězdokupy. NGC 625 je trpasličí nepravidelná galaxie o hvězdné velikosti 11,0 mag, vzdálená 12,7 milionů světelných let. Robertův Kvartet je skupina čtyř galaxií (složená z nepravidelné galaxie NGC 87 a tří spirálních NGC 88, NGC 89 a NGC 92), leží zhruba 160 mil. světelných let daleko.\n\nV souhvězdí leží radiant meteorického roje \"Phoenicidy\", který se vyskytuje kolem 5. prosince. Poprvé byl pozorován 3. prosince 1887, smršť meteorů byla zvláště intenzivní v prosinci 1956 a bývá spojována s rozpadem komety 289P / Blanpain.\n\n"}
{"id": "50407", "url": "https://cs.wikipedia.org/wiki?curid=50407", "title": "Souhvězdí Sochaře", "text": "Souhvězdí Sochaře\n\nSochař je jedno z 88 souhvězdí moderní astronomie, leží na jižní obloze. Souhvězdí zavedl Nicolas-Louis de Lacaille v roce 1754 původně pod názvem Sochařská dílna (z lat. \"Apparatus Sculptoris\"). Později byl název zkrácen. V Sochařovi se nachází jižní galaktický pól na souřadnicích rektascenze = 0h 42', deklinace = -28°.\n\nSochař je poměrně malé souhvězdí chudé na jasné hvězdy a objekty. Žádná hvězda v něm svou jasností nepřevyšuje 4. magnitudu. Nejjasnější hvězda Alfa Sculptoris má jasnost 4,2 mag., je spektrálního typu B7III a její vzdálenost od Země je 672 světelných let.\n\nEpsilon Sculptoris je dvojhvězda, jejíž složky mají jasnost 5,4 a 9,4 mag. a jejich uhlová vzdálenost je přibližně 4,7\". Na rozeznání musíme mít dalekohled s průměrem větším než 10 cm.\n\nNa jižním okraji souhvězdí, na hranici s Fénixem, se nachází spirálová galaxie NGC 55. Je k nám natočena svou nejužší stranou a podle odhadů je vzdálená 7,5 až 10 milionů světelných let. Další podlouhlou spirálovitou galaxií je NGC 253 anebo Galaxie Sochař, která leží téměř na severním okraji souhvězdí. Tyto dvě galaxie tvoří s některými dalšími objekty (např. NGC 300, NGC 7793 a NGC 247 ve Velrybě) prostorově související skupinu někdy označovanou jako \"skupina galaxií v Sochaři\".\n\nNGC 288 je kulová hvězdokupa. Leží ve vzdálenosti cca 40 000 světelných let. Lze ji najít už polním dalekohledem při dobrých světelných podmínkách.\n\nAsi 4° jižně od hvězdy Alfa Sculptoris leží střed elipsovité trpasličí galaxie Sculptor.\n\nSochař je nenápadné souhvězdí bez výrazného obrazce, které můžeme identifikovat díky tomu, že se nachází na východ od jasné hvězdy Fomalhaut ze souhvězdí Jižní ryby. Sochař vychází jen velmi nízko nad obzor a v severních částech Evropy jej není možné vůbec pozorovat.\n\n"}
{"id": "50408", "url": "https://cs.wikipedia.org/wiki?curid=50408", "title": "Souhvězdí Pece", "text": "Souhvězdí Pece\n\nPec je jedno z 88 souhvězdí moderní astronomie, leží na jižní obloze. Zavedl ho Nicolas Louis de Lacaille v roce 1754 původně jako Chemickou pec 'lat. \"Apparatus Chemicus\" anebo \"Fornax Chemica\") na počest svého přítele Antoina Lavoisiera.\n\nNejjasnější hvězda je dvojhvězda Dalim (Alfa Fornacis) s magnitudou 3,8. Je to jediná hvězda v souhvězdí, jejíž jasnost přestahuje čtvrtou magnitudu. Ostatní hvězdy v tomto souhvězdí nemají žádné jméno.\n\nDalší dvojhvězdou je Omega Fornacis, jejíž hlavní složka má jasnost 4,9 mag a její průvodce 7,9 mag. Zdánlivá vzdálenost mezi nimi činí 10,8\" a lze je rozeznat už 5cm dalekohledem.\n\nPec neobsahuje žádné objekty pozorovatelné malým dalekohledem. V blízkosti východní hranice s Eridanem je Kupa galaxií Pec, ale její galaxie jsou také vzdáleny a tak slabé, že se dají zkoumat jen velkými dalekohledy. Nejjasnější z nich je NGC 1316, další jasnější galaxie této kupy jsou NGC 1380 (magnituda 11,0), NGC 1317 (11,0), NGC 1399 (9,9), NGC 1404 (10,3) a NGC 1365 (11,2).\n\nPřibližně ve středu souhvězdí se nachází o něco bližší objekt - tzv. systém Fornax, což je galaxie, která patří do Místní skupiny galaxií.\n\nPec je malé souhvězdí složené jen z několika slabých hvězd. Leží tak daleko na jihu, že se ze severní Evropy nedá pozorovat a ve střední Evropě je možné ho vidět jen těsně nad jižním obzorem. Období jeho pozorovatelnosti v prosinci je velmi krátké.\n\n"}
{"id": "50411", "url": "https://cs.wikipedia.org/wiki?curid=50411", "title": "Souhvězdí Mikroskopu", "text": "Souhvězdí Mikroskopu\n\nMikroskop je jedno z 88 souhvězdí moderní astronomie, leží na jižní obloze. Souhvězdí zavedl Nicolas-Louis de Lacaille roku 1754. Pojmenoval ho podle vynálezu, který koncem 16. století způsobil obrovský pokrok ve vědě, protože vědci mohli poznávat přírodu ve velmi malých rozměrech.\n\nMikroskop je souhvězdí mimořádně chudé na jasné hvězdy a objekty. Nejjasnější hvězda gama Microscopii dosahuje hvězdné velikosti jen 4,67. Tato hvězda původně patřila do souhvězdí Jižní ryba jako 1 Piscis Austrini. Alfa Microscopii má jasnost jen 4,88 magnitud. Má průvodce desáté magnitudy ve vzdálenosti 10,5\". Jasnější složky má spektrální typ G8, a proto je zbarvená dožluta. Jasnost ostatních hvězd přesahuje pátou magnitudu anebo se k ní blíží. Theta Mic je trojhvězda. U těsného páru hvězd se vzdáleností jen 0,5\" se nachází třetí složka vzdálená 78,4\". Hvězdy jasnějšího páru mají magnitudy 6,4 a 7,0, jejich slabší společník přibližně 10,5.\n\nSouhvězdí je bez jasných zajímavých objektů. Lze v něm nalézt jen několik slabých galaxií, z nichž nejjajsnější je spirálová galaxie NGC 6925. Severozápadně od ní leží další spriálová galaxie NGC 6923, ta je však téměř o magnitudu slabší (jasnost 12,1 mag).\n\nMikroskop patří mezi nejnezřetelnější a nejnenápadnější souhvězdí vůbec. V našich zeměpisných šířkách dokonce nevychází celé nad obzor. Jestli žádná jeho hvězda nepřesahuje jasnost 4,5 magnitud, u nás v našich městech sotva uvidíme něco víc, než jen prázdnou oblast bez hvězd. V jižnějších zeměpisných šéřkách je možné (s problémy) ji najít přímo pod Kozorohem. Na východě sousedí s Jižní rybou, na západě s poměrně výraznem obrazcem Střelce.\n\n"}
{"id": "50412", "url": "https://cs.wikipedia.org/wiki?curid=50412", "title": "Souhvězdí Dalekohledu", "text": "Souhvězdí Dalekohledu\n\nDalekohled je malé souhvězdí na jižní nebeské polokouli, jedno.z dvanácti vytvořených v 18. století francouzským astronomem Nicolsaem Louisem de Lacaillem a jeden z několika na oblohu přenesených vědeckých přístrojů. Jeho jméno je latinizovaná forma řeckého slova pro dalekohled. Dalekohled byl později ve své velikosti zredukován Francisem Bailym a Benjaminem Gouldem.\n\nNejjasnější hvězda v souhvězdí je Alfa Telescopii, modrobílý podobr o zdánlivé velikosti 3,5, následuje oranžový obr Zeta Telescopii o velikosti 4,1. Eta a PZ Telescopii jsou dva mladé hvězdné systémy s prstenci prašných trosek (angl. \"debris disk\") a hnědými trpaslíky jako jejich společníky. Dalekohled hostí dvě neobvyklé hvězdy s velmi malým množstvím vodíku, které pravděpodobně skončí jako dva bílí trpaslíci: HD 168476, známá jako PV Telescopii, je horká modrá extrémně heliová hvězda, zatímco RS Telescopii je proměnná hvězda typu R Coronae Borealis. RR Telescopii je kataklyzmatická proměnná hvězda, která se jako nova do velikosti  rozzářila v roce 1948.\n\nDalekohled byl představen světu v roce 1751–1752 Nicolasem Lousiem de Lacaillem pod francouzským názvem \"le Telescope\" znázorněném jako letecký dalekohled poté, co pozoroval a katalogizoval na 10 000 jižních hvězd během dvouletého pobytu na Mysu Dobré naděje. Vytvořil 14 nových souhvězdí na neprozkoumaných oblastech jižní nebeské polokouli, která není viditelná z Evropy. Jedná se o jeden z oceňovaných nástrojů, které symbolizovaly osvícenství. Pokrývá 40° na noční obloze a je natažen severně mezi Střelce a Štíra. Lacaille latinizoval svůj název na \"Telescopium\" od roku 1763.\n\nSouhvězdí bylo známé pod jinými jmény. V 18. století bylo nazýváno jako \"Tubus Astronomicus\", přičemž existovaly další dvě souhvězdí s vyobrazením dalekohledu – \"Tubus Herschelli Major\" mezi Blíženci a Vozkou a \"Tubus Herschelli Minor\" mezi Býkem a Orionem, oba se přestaly používat během devatenáctého století. Johann Bode to nazýval jako \"Astronomische Fernrohr\" ve svém \"Gestirne\" z roku 1805, avšak ponechal jejich velikost. Později astronomové Francis Baily a Benjamin Gould zmenšili hranice souhvězdí. Ztratilo několik jasnějších hvězd ve prospěch sousedních souhvězdí: Beta Telescopii se stala Eta Sagittarii, kterou předtím Lacaille umístil do Dalekohledu, Gama byla Gouldem přemístěna do Štíra a přejmenována na G Scorpii, Theta Telescopii se vrátila ke svému starém označení d Ophiuchi a Sigma Telescopii byla umístěna do Vlasů Bereniky. Zpočátku byla nekatalogizovaná, nyní je známá jako HR 6875. Původní objekt Lacaillem pojmenovaném jako Eta Telescopii – otevřená hvězdokupa M7 – se nyní nachází ve Štírovi. Gould používá Bayerovo označení pro hvězdu 5. magnitudy tam, kde cítí písmeno jako oprávněné.\n\nMalé souhvězdí Dalekohledu je ohraničené Střelcem a Jižní korunou na severu, Oltářem na západě, Pávem na jihu a Indiánem na východě, stáčené na severovýchodě k Mikroskopu. Třípísmenná zkratka souhvězdí byla Mezinárodní astronomickou unii přijata v roce 1922 jako \"Tel\". Oficiální hranice souhvězdí určené Eugènem Delportem v roce 1930, jsou definovány čtyřúhelník (znázorněno na obrázku v infoboxu). V rovníkových souřadnicích leží rektascenze těchto hranic mezi 18 h 9,1 m a 20 h 29,5m, zatímco deklinace mezi −45,09° a −56,98°. Celé souhvězdí je viditelné pro pozorovatele jižně od 33° zeměpisné šířky.\n\nViz též – seznam hvězd v Dalekohledu\n\nV rámci hranic souhvězdí existuje 57 hvězd jasnější nebo rovných zdánlivé velikosti 6,5. S velikostí 3,5 je Alfa Telescopii nejjasnější hvězdou v souhvězdí. Je to modrobílý podobr spektrálního typu B3IV, který leží asi 250 světelných let od nás. V blízkosti Alfa Telescopii jsou dvě modrobílé hvězdy sdílející označení Delta Telescopii. Delta 1 Telescopii je spektrálního typu B6IV o zdánlivé velikosti 4,9, zatímco Delta 2 Telescopii je spektrálního typu B3III o velikosti 5,1. Tvoří optickou dvojhvězdu, jelikož se jejich vzdálenost odhaduje na zhruba 710 respektive 1190 světelných let. Nevýrazná (12,23 mag) Gliese 754, červený trpaslík spektrálního typu M4.5V, je jednou z nejbližších 100 hvězd k Zemi, leží \"pouze\" 19,3 světelných let daleko. Její výstřední orbita kolem galaxie naznačuje, že mohla vzniknout v hustém disku (\"thick disk\") Mléčné dráhy.\n\nNejméně čtyři z patnácti hvězd viditelných pouhým okem jsou oranžoví obři spektrální třídy K. Druhá nejjasnější hvězda v souhvězdí o zdánlivé velikosti 4,1 – Zeta Telescopii, je oranžový podobr spektrálního typu K1III-IV. Je asi 1,53x hmotnější než Slunce a její zářivost je 512násobná oproti Slunci. Nachází se 127 světelných let od Země, bývá popisována jako žlutá nebo načervenalá. Epsilon Telescopii je oranžový obr spektrálního typu K0III o zdánlivé velikost 4,52, jeho souputník Epsilon Telescopii B o magnitudě 13 je od primární složky vzdálen 21 úhlových vteřin a je viditelný je 15cm dalekohledem za tmavé noci. Tento systém je 417 světelných let daleko. Iota Telescopii a HD 169405 s magnitudou 5 jsou oranžoví obři spektrálních typů K0III resp. K0.5III.- dohromady tvoří kvartet. Jsou od Slunce vzdáleni kolem 370 resp. 497 světelnými lety. Další stárnoucí hvězda, Kappa Telescopii je žlutý obr spektrální třídy G9III o zdánlivé velikosti 5,18. Je přibližně 1,87 miliard let stará, v budoucnu se ze svého 1,6 násobku průměru Slunce rozroste až na 11 násobek. Nachází se přibližně 293 světelných let od Země a dále tvoří optickou dvojhvězdu.\n\nXi Telescopii je nepravidelná proměnná hvězda, která se pohybuje mezi hodnotami magnitudy 4,89 a 4,94. Leží 1079 světelných let od nás, jedná se o červeného obra spektrálního typu M2III s průměrem 5,6 krát větším než má Slunce a se svítivosti 2973násobku Slunce. Další nepravidelná proměnná, RX Telescopii, je červený veleobr pohybujícím se v rozmezí 6,45 až 7,47 magnitudy. Je viditelná pouhým okem jen za dobrých pozorovacích podmínek. BL Telescopii je Algolu podobná zákrytová dvojhvězda, jejíž zdánlivá velikosti se pohybuje mezi 7,09 a 9,09 v průběhu něco přes 778 dnů (2 roky a 48 dní). Primární složkou je žlutý superobr, která je sám o sobě proměnný. Mezi hodnotami zdánlivé velikosti 9,6 až 16,5 se pohybuje vzácná proměnná typu R Coronae Borealis – RS Telescopii. RS Telescopii je vzácná proměnná typu R Coronae Borealis. Vědci se domnívají, že extrémní nedostatek vodíku tohoto nadobra vznikl v důsledku fúze se dvěma bílými trpaslíky; od roku 2012 jich bylo objeveno méně než 100. Matnost je zřejmě způsobena uhlíkovým prachem vyvrhovaným hvězdou. PV Telescopii je extrémní heliová hvězda spektrálního typu B (modrá), jedná se o prototyp třídy proměnných hvězd známých jako proměnné typu PV Telescopii. Při prvním objevu v roce 1952 bylo zjištěno, že mají velmi nízkou úroveň vodíku. Jedna teorie jeho původu má za to, že se jedná o výsledek spojení helia- a uhlíku-kyslíku z bílého trpaslíka. Pokud kombinovaná hmotnost nepřesahuje Chandrasekharův limit, hmota na druhé hvězdě se zažehne a vytvoří veleobra. Později se, ještě než dojde k ochlazení, stane extrémní heliovou hvězdou a nakonec skončí jako bílý trpaslík.\n\nZatímco RR Telescopii, též označovaná jako \"Nova Telescopii 1948\", často nazývaná pomalou novou, je nyní klasifikována jako systém symbiotické novy složený z M5III pulzujícího rudého obra a bílého trpaslíka; mezi lety 1944 a 1948 se rozjasnila asi o 7 magnitudu, než si ??. QS Telescopii je kataklyzmická dvojhvězda složená z bílého trpaslíka a hlavní dárcovské hvězdy. V tomto případě jsou obě složky dost blízko sebe, aby zde fungovala vázaná rotace. Materiál dárcovské hvězdy netvoří akreční disk kolem bílého trpaslíka, ale spíše proudí přímo na něj. Děje se tak v důsledku přítomnosti silného magnetického pole bílého trpaslíka. Tento specifický systém se označuje v odborné terminologii jako polar (záření z nich vycházející je totiž silně \"polar\"izováno – odtud název).\n\nAčkoli nebyly v Dalekohledu dosud potvrzeny žádné planety, u několika z nich bylo zjištěno, že mají za společníka hnědé trpaslíky. Člen 12 milionů let staré Beta Pictoris skupiny pohybujících se hvězd sdílející vlastní pohyb v prostoru, Eta Telescopii, je mladá bílá hvězda hlavní posloupnost o zdánlivé velikosti 5.0 a spektrálního typu A0V. Má prstenec prašných trosek a hnědého trpaslíka spektrálního typu M7V nebo M8V, 20 až 50násobně hmotnějšího než Jupiter. Tento systém je komplexní, neboť má společný vlastní pohyb (a je gravitačně vázán) s hvězdou HD 181327, mající rovněž svůj vlastní disk prašných trosek. Tato druhá hvězda je žlutobílá hlavní posloupnosti spektrálního typu F6V o zdánlivé velikosti 7,0. PZ Telescopii je další mladá hvězda s prstenci prašných trosek a společníkem hnědým trpaslíkem, i když se stářím 24 miliony let se zdá být příliš starý na to, aby byl součástí pohybující se skupiny Beta Pictoris. HD 191760 je žlutý podobr spektrální třídy G3IV/V, který se ochlazuje a rozšiřuje mimo hlavní posloupnost. Odhaduje se, že je pouze přibližně čtyři miliardy let starý, mírně (1,1 až 1,3x) masivnější než Slunce, 2,69x zářivější a má 1,62násobný poloměr. Použitím spektrografu HARPS na 3,6m dalekohledu ESO bylo zjištěno, že je hnědý trpaslík asi 38 krát hmotnější než Jupiter a obíhá v průměrné vzdálenosti 1,35 AU jednou za 505 dní. U Jedná se o nezvykle krátkou vzdálenost od hvězdy v rozsahu nazývaném \"pustina hnědých trpaslíků\" (\"brown dwarf desert\").\n\nKulová hvězdokupa NGC 6584 leží v blízkosti Theta Arae a je 45 000 světelných let od Země. Je to hvězdokupa typu Oosterhoff I a obsahuje alespoň 69 proměnných hvězd, z nichž většina je proměnná typu RR Lyrae. Planetární mlhovina IC 4699 o 13. magnitudě leží na půli cesty mezi Alfa a Epsilon Telescopii.\n\nIC 4889 je eliptická galaxie o zdánlivé velikosti 11.3, kterou lze nalézt 2 stupně severozápadně od Nu Telescopii 5,3 magnitudy. Pozorování přes 40cm dalekohled odhalí její ústřední oblast a svatozář. Skupina Telescopium je skupina dvanácti galaxií klenoucí se tři stupně na severovýchodní části souhvězdí. Leží asi 37 megaparseků (120 milionů světelných let) od naší Galaxie. Nejjasnějším členem je eliptická galaxie NGC 6868 a na západ od ní ležící spirální galaxie NGC 6861. Jedná se o nejjasnější členy dvou jednotlivých podskupin v rámci skupiny galaxií, v budoucnu dojde k jejich sloučení. Zabírá plochu zhruba 4' x 2'. NGC 6845 je interagující systém čtyř galaxií – dvou spirálových a dvou čočkových. Jejich vzdálenost se odhaduje na zhruba 88 megaparseků (287 milionů světelných let). SN 2008da je supernova typu II, pozorovaná v jedné ze spirálních galaxií – NGC 6845A, v červnu 2008. SN 1998bw byla zářící supernova pozorovaná ve spirálním rameni galaxie ESO184-G82 v dubnu 1998 a je pozoruhodná tím, že je vysoce pravděpodobným zdrojem zářením záblesků gama GRB 980425.\n\n"}
{"id": "50413", "url": "https://cs.wikipedia.org/wiki?curid=50413", "title": "Souhvězdí Oltáře", "text": "Souhvězdí Oltáře\n\nOltář je souhvězdí na jižní obloze.\n\n\n"}
{"id": "50416", "url": "https://cs.wikipedia.org/wiki?curid=50416", "title": "Sanace (ekologie)", "text": "Sanace (ekologie)\n\nSanace (z lat. \"sanare\", uzdravit, napravit) znamená přijetí opatření k nápravě škod způsobených lidskou činností na krajině nebo majetku. Sanace je samotné odstranění příčin a následků způsobených škod. Nápravná opatření učiněná v krajině jsou revitalizace a rekultivace.\n\nPráce, které je těžební společnost povinna učinit k odstranění škod na krajině vzniklých těžební činností (§ 31 odst. 5 horního zákona). Většinou zahrnuje odstranění techniky a technologických zařízení používaných při dobývání surovin a manipulaci s nimi. Samotný technologický proces likvidace škod po povrchové a hlubinné těžbě se nazývá rekultivace.\n\nSanace ekologických zátěží je proces odstraňování materiálů a látek ohrožující dlouhodobě složky životního prostředí. Lze sem zahrnout i likvidace ekologických havárií.\n\n"}
{"id": "50419", "url": "https://cs.wikipedia.org/wiki?curid=50419", "title": "Rekultivace", "text": "Rekultivace\n\nRekultivace je souhrn zásahů, které mají zahladit nežádoucí antropogenní zásahy do krajiny. Nejčastěji je předmětem rekultivace území postižené těžbou nerostných surovin (zbytkové jámy po povrchové těžbě uhlí, výsypky, vytěžené pískovny, kamenolomy, pinky). Výsledkem rekultivace může být přeměna vytěžených ploch na pole a lesy, vybudování rekreačního zázemí městských aglomerací nebo záměrný vznik „nové divočiny“.\n\nNěkteré definice rekultivace:\n\nV Česku povinnost rekultivací ukládá novela horního zákona z roku 1900.\n\nCílem technické fáze rekultivace je vymodelování nového terénu. Je využívána těžká technika (dozery, buldozery, příkopové pluhy, frézy). Průběh rekultivace je většinou následující: těžební sloje či patra se začnou zavážet, začnou se izolovat místa pro vodohospodářské rekultivace, začne se modelovat terén. Práce zahrnují přesun zemin, ukládání, rozprostírání, hutnění, navezení skrývkové ornice.\n\nJiž v této fázi je třeba znát pozdější využití terénu. To má vliv na volbu hornin, kterými se budou zavážet jednotlivé části. Na místa, kde bude stát zástavba, cesty, parkoviště apod. je možné navážet neúživné horniny. Na místa, kde bude pole či sad, se naveze ornice (zákon ukládá povinnost selektivní skrývky ornice a její nové použití na rekultivaci území).\n\nModelování profilu terénu je náročná a nákladná činnost. Plánovači musí počítat s tím, že navezený materiál ještě dlouhá léta pracuje – sedá a pohybuje se. Požaduje se také, aby nový terén nebyl z estetického hlediska monotónní, má se vzhledem blížit „přirozenému“ terénu, jak by asi mohl vypadat.\n\nPo vytvoření terénu nastupuje biotechnická etapa, která má za úkol nové území oživit. Tato fáze zahrnuje úpravu fyzikálních a chemických vlastností půd (kyselost, struktura), hnojení a dodávání živin do půd. Navazují agrotechnická opatření (kypření, smykování, válcování) a pěstování vhodných plodin. Na polích začíná běžet speciální osební cyklus s cílem zúrodnit půdu. Vzhledem k narušeným hydropedologickým podmínkám je při delších obdobích sucha nutná zálivka sazenic.\n\nPřed zatravňováním či zalesňováním je často používána chemická příprava půdy; pokud jsou plochy zarostlé bujnou ruderální (rumištní) vegetací, k jejímu odstranění se používají chemické postřiky celoplošné či místní. Nálety nežádoucích dřevin stejně jako materiál z prořezávek se zpracovává štěpkováním, čímž je urychlen rozklad organické hmoty a zároveň je výrazně omezen vývoj případných hmyzích škůdců.\n\nV 60. letech v Československu byly preferovány zemědělské rekultivace, od začátku 80. let přibývá rekreačních funkcí, v 90. letech se populární stává napouštění velkých rekultivačních jezer.\n\nV procesu zemědělské rekultivace se zakládají pole, louky, vinice nebo sady. Začíná se návozem a rozprostřením organické hmoty, následuje orba, vláčení, smykování, setí přípravných plodin, jejich zaorání, hnojení a následuje již pěstování cílových plodin nebo zatravnění.\n\nVýsledkem lesnické rekultivace je vznik nových lesů. Z ekologického hlediska by se měly vysazovat různé druhy stanovištně a geograficky původních dřevin. V praxi se v naprosté většině však jedná o výsadbu monokultur, někdy jsou vysazovány i nepůvodní či dokonce invazní druhy. Tento typ rekultivace sice vede k vytváření nové ekologické stability půd a krajiny, ale to v tomto případě nelze považovat za pozitivní přínos. Tím se totiž zničí stanoviště vzácných druhů organismů vázaných na podmínky vzniklých těžbou. Jediným pozitivním přínosem této rekultivace je zpevnění půdy.\n\nPod vodohospodářské rekultivace spadá zatápění vytěžených lomů, obnova říčních ekosystémů, úprava a zvyšování vodní bilance.\n\nSem se řadí budování rekreačních oblastí, golfových hřišť, letišť. Často se centrem rekreační oblasti stane rekultivační jezero.\n\nNázor, že „krajina musí být ekologicky vyvážená, za nejúčinnější stabilizační prvky je považována výsadba lesů, parků, lesoparků a vodních ploch“ bývá kritizován ze strany krajinných ekologů (např. Jiří Sádlo, Václav Cílek), kteří upozorňují, že taková „vyprojektovaná“ krajina je z biologického hlediska velmi chudá.\n\nPodstatou přírodě blízkých rekultivací je ponechání průběhu přirozené sukcese. Místo nákladně vytvářeného a udržovaného rekreačního lesa či lesoparku pak může vznikat „nová divočina“. Na půdách chudých na živiny (typicky výsypky) se často vyvíjejí společenstva vzácných rostlinných a živočišných druhů, která byla z úrodné, prohnojené zemědělské krajiny vytlačena.\n\nKrajina ovšem podléhá nadále sukcesi; pokud je požadováno zakonzervovat určitou fázi vývoje ekosystému, jsou i zde nutné pravidelné lidské zásahy jako je odstraňování dřevin, ruderálních a invazních druhů, obnova zarůstajících tůní apod.\n\n\n\n"}
{"id": "50432", "url": "https://cs.wikipedia.org/wiki?curid=50432", "title": "The Triumph of Steel", "text": "The Triumph of Steel\n\nTriumph of Steel je sedmé studiové album americké heavymetalové skupiny Manowar vydané v roce 1992.\n\nPo čtyřech letech od posledního studiového alba se Manowar vrátili s novým kytaristou Davidem Shanklem a také novým bubeníkem Kenny Earlem přezdívaným Rhino. Nejvýraznějším počinem jejich nejdelšího alba je 28 minutová úvodní skladba \"Achilles, Agony and Ecstasy in Eight Parts\", která v osmi částech nabízí power metalové zpracování Achillova příběhu z Trojské války dle Homérovy Iliady. V průběhu skladby jsou chronologicky zmíněny některé zásadní události jako je Patroklova smrt, Achilova pomsta nebo znesvěcení Hektorova těla. Často dochází ke změně tempa a některé pasáže jsou čistě instrumentální; například \"Armor of the Gods\" je sólo na bicí nástroje.\n\nDalší materiál na albu je inspirován tradičními motivy Manowar jako jsou fantasy (v rychlých skladbách \"Ride the Dragon\" a \"The Power of Thy Sword\") nebo koncertní óda na pravý metal ve skladbě \"Metal Warriors\". Tematicky se vymyká středně rychlá \"Spirit Horse of the Cherokee\", která textově odkazuje na bezpráví vůči americkým indiánům a zmiňuje skutečné historické\nudálosti jako masakr u Wounded Knee nebo vynucené přemístění některých kmenů známé jako „Trail of Tears“. Album uzavírá baladická \"Master of the Wind\".\n\n\n\nAutor všech skladeb Joey DeMaio. Autoři skladeb 3, 5, 7 Joey DeMaio a David Shankle.\n"}
{"id": "50439", "url": "https://cs.wikipedia.org/wiki?curid=50439", "title": "Kasiterit", "text": "Kasiterit\n\nKasiterit (Beudant, 1832), česky cínovec, chemický vzorec SnO (oxid cíničitý), je čtverečný minerál.\n\nNázev pochází z řeckého \"κασσίτερος (kassíteros)\" – cín. Historický český název je cínovec. Pojmenování obce Cínovec v Krušných horách souvisí s místem jeho největšího naleziště v Čechách. Autorem jeho českého a slovenského názvu je Jan Svatopluk Presl.\n\nKasiterit vzniká krystalizací z hydrotermálních vysokoteplotních roztoků, které jsou doprovodným jevem magmatické činnosti. Hovoříme tzv. o pneumatolytickém vzniku. Greiseny jsou horniny, které vznikají reakcí již utuhlé části těles granitických hornin (obvykle cínonosných granitů) se zbytkovými horkými roztoky, které jsou bohaté určitými prvky (typicky Li, F, Sn, W, B). Tyto horké roztoky jsou vysoce agresivní a způsobí složitou kaskádou chemických reakcí alteraci již utuhlé horniny za vzniku tzv. greisenů (v anglické literatuře mohou být označovány i jako skarny).\n\nKasiterit se také často vyskytuje na hydrotermálních žilách, které vznikají v exokontaktu granitových těles. Pokud hydrotermální roztok s vysokým obsahem cínu unikne do okolí, například po zlomech v horninách, dojde k jeho krystalizaci za vzniku křemenných žil s kasiteritem, často společně s řadou dalších minerálů. Křemenné žíly a pně se obvykle vyskytují společně s greiseny.\n\nVzácněji může kasiterit vznikat přímo v magmatické hornině, například v pegmatitech.\n\nKasiterit se díky své mechanické i chemické odolnosti druhotně hromadí v náplavech.\n\nTvoří dobře omezené dipyramidální nebo sloupcové krystaly, které jsou téměř pravidelně laminárně zdvojčatělé podle plochy {101}. Můžeme také nalézt vícenásobné srůsty krystalů a to včetně cyklických, které se nazývají tzv. cyklické kroupy. Výjimkou nejsou ani zrnité agregáty.\n\n\n\nfluorit, topaz, wolframit, scheelit, křemen, muskovit, turmalín, topaz, lepidolit, arsenopyrit, bismut, molybdenit\n\nEkonomicky využitelná ložiska kasiteritu jsou vázaná především na greiseny, na LCT pegmatity, dále pak na hydrotermální žíly, které doprovázejí magmatické horniny a na vulkanoanosedimentární sulfidická ložiska. Dále se získává rýžováním z náplavů, což je také nejstarší způsob dobývání.\n\nJe to důležitá ruda pro výrobu cínu. Nejbohatší rudy mají obsah cínu až kolem 78 %. Zajímavostí je, že cín je velmi měkký kov, kdežto kasiterit je poměrně tvrdý minerál. Výjimečně se průsvitný kasiterit brousí jako drahý kámen.\n\nČasto se vyskytující minerál.\n\n\n\n"}
{"id": "50444", "url": "https://cs.wikipedia.org/wiki?curid=50444", "title": "Trolejbusová doprava v Ústí nad Labem", "text": "Trolejbusová doprava v Ústí nad Labem\n\nV krajském městě Ústí nad Labem funguje trolejbusová síť, kterou provozuje Dopravní podnik města Ústí nad Labem.\n\nO zavedení trolejbusové dopravy v Ústí nad Labem se uvažovalo už před první světovou válkou. Tehdy mělo jít o obdobný systém, jaký byl v provozu v Českých Budějovicích nebo Českých Velenicích. Časem přestala být trolejbusová doprava na pořadu dne, plán na její zavedení se objevil až v roce 1969, jako náhrada za zrušené tramvaje. Plán však byl zamítnut, protože prioritní byl, jak říkají mnozí, rozvoj autobusové dopravy. K realizaci došlo tak až v roce 1984, kdy byl položen základní kámen trati Všebořice – \"centrum\" – Severní Terasa. Provoz byl zahájen o čtyři roky později, 1. července 1988, na úseku Stříbrníky – \"centrum\" – Holoměř. V únoru 1989 došlo k prvnímu rozšíření trolejbusové sítě: byla zprovozněna trať ze Severní Terasy přes centrum a Holoměř do Všebořic, kde byla předána do užívání vozovna (do té doby byly trolejbusy odstavovány ve smyčkách). 6. května téhož roku došlo k dalšímu rozšíření sítě – trolejbusy vyjely i do dnešní \"Rooseveltovy\" a \"Bělehradské ulice\".\n\nVýstavba tratí probíhala i v dalších letech; na konci roku 1990 byla trať do Stříbrníků prodloužena do Dobětic, o dva roky později došlo ke zprovoznění dvou tratí do Krásného Března, v roce 1993 byl zahájen provoz i na trati na Klíši v západní části města. Velké rozšíření proběhlo v letech 1994 a 1995. Nejprve byla zprovozněna trať z centra města do Starých Předlic, později došlo k otevření dlouhé trati podél Labe do Neštěmic a dále do Mojžíře na východě města. Tím rozvoj ústeckých trolejbusových tratí na téměř 10 let ustal.\n\nDalší rozšíření trolejbusové sítě nastalo až v roce 2004, kdy byl zahájen provoz na krátké trati k hypermarketu Globus. Délka sítě trolejbusů v Ústí nad Labem byla prodloužena také v roce 2005. Šlo o trať \"Vinařská\" – Bukov – Severní Terasa dlouhou 3,06 km. Nejnovějším úsekem je v současnosti trať na Střekov, která byla zprovozněna v prosinci 2007. Tímto novým úsekem, který začíná na \"Mírovém náměstí\", pokračuje přes most Dr. Edvarda Beneše na Kamenný Vrch, \"Novosedlické náměstí\" a končí na konečné \"Karla IV.\", se elektrická trakce opět dostala na pravý břeh Labe (dříve sem již jezdily tramvaje). 13. prosince 2009 byla otevřena trolejbusová trať kolem hlavního vlakového nádraží. Trať je dvoustopá, dočasně se však používá pouze jedna stopa pro směr Střekov. Druhá stopa bude otevřena až po přestavbě křižovatky na Předmostí. Poté bude trolejbusový provoz přes Mírové náměstí pro směry Krásné Březno a Dobětice zastaven.\n\nK zahájení provozu bylo do Ústí nad Labem dodáno 5 standardních trolejbusů Škoda 14Tr. Čtyři vozy byly roku 2001 odprodány do maďarského Szegedu, poslední trolejbus 14 Tr byl v březnu 2017 odstaven kvůli závadě na řídícím regulátoru. Nejpočetněji jsou v tomto trolejbusovém provozu zastoupeny dvoučlánkové (kloubové) vozy Škoda 15Tr, respektive jejich modernější varianta Škoda 15TrM. Těch bylo dohromady dodáno 62 kusů. Dále v Ústí nad Labem jezdí tři nízkopodlažní kloubové trolejbusy Škoda 22Tr (včetně druhého prototypu). Na sklonku roku 2006 bylo dodáno šest nových nízkopodlažních vozů typu Škoda 25Tr Irisbus ze Škody Electric. Další nové trolejbusy byly zakoupeny v roce 2011, jednalo se o dva patnáctimetrové třínápravové vozy Škoda 28Tr Solaris.\n\nOd listopadu 2009 je v provozu první modernizovaný trolejbus Škoda 15Tr (ev. č. 542). V tomto roce byly také odkoupeny z Hradce Králové dva vozy 15Tr (v Ústí ev. č. 567 a 568), které byly následně odeslány na modernizaci do firmy Zliner Zlín. Další královéhradecké trolejbusy, tentokrát tři nízkopodlažní sólo vozy Škoda 21Tr, byly získány v roce 2013; nasazovány jsou především na špičkové linky 58 a 59. Od roku 2014 probíhá, jako náhrada za nejstarší vozy 15Tr, dodávka 10 nových článkových trolejbusů Škoda 27Tr Solaris, na které v roce 2015 navázalo dodání 16 ks třínápravových vozů Škoda 28Tr Solaris.\n\nV únoru 2020 bylo v provozu 72 trolejbusů následujících typů:\n\nDPmÚL si provádí ve vozovně Všebořice tempem asi 4 vozů za rok i kompletní generální opravy a modernizace trolejbusů 15Tr, jejichž životnost tak prodlouží o přibližně 10 let.\n\nSeznam trolejbusových linek provozovaných k 1. lednu 2018:\n\n"}
{"id": "50448", "url": "https://cs.wikipedia.org/wiki?curid=50448", "title": "Pietismus", "text": "Pietismus\n\nPietismus (z francouzského \"pieté\" < lat. \"pietatem\" (nom. \"pietas\"), \"zbožnost\") je po protestantské reformaci nejvýznamnějším reformním hnutím v rámci protestantských církví, které vzniklo ve 2. polovině 17. století.\n\nPietismus reagoval na strnulost protestantské ortodoxní dogmatiky. Klade důraz na praktickou zbožnost; křesťan musí veškerý svůj vnitřní i vnější život vědomě podřídit křesťanským zásadám. Kdo v takovéto jednotě s Bohem a se stejně smýšlejícími stojí, ten je v pietistickém pojmosloví obrácen neboli znovuzrozen.\n\nZa zakladatele pietismu je pokládán Philipp Jacob Spener, který nastínil reformní program pietismu v díle \"Pia desideria\". Mezi základní požadavky pietismu dle Spenerova díla patří důkladnější znalost bible, účast laiků v činnosti církve na základě všeobecného kněžství a křesťanská životni praxe, namísto pouhé znalosti dogmatiky. Mezi další představitele patřil také např. August Hermann Francke. Z hlediska sociologického byl pietismus protestem proti klerikalizaci církve a zásadnímu vlivu světské moci ve věcech víry a náboženství v luterských církvích.\n\nV pietismu se vytvořilo několik směrů. Mezi nejvýznamnější patří:\n\nPietismus silně ovlivnil tajné nekatolíky v Čechách a na Moravě, jakož i tolerované luterány ve Slezsku.\n\nV Čechách a na Moravě byl pietismus klíčovým faktorem, který umožnil tajným protestantům přetrvat v 18. století při své víře až do vydání tolerančního patentu.\n\nJedním z center slezského pietismu se stal Těšín, kde působili pietisté hallského směru; mezi ně patří Johann Adam Steinmetz, Jiří Sarganek či Jan Liberda.\n\n\n"}
{"id": "50449", "url": "https://cs.wikipedia.org/wiki?curid=50449", "title": "Valdemar I. Švédský", "text": "Valdemar I. Švédský\n\nValdemar I. Švédský (šv. \"Valdemar Birgersson\", 1243 – 26. prosince 1302 Nyköping) byl švédský král od roku 1250. Byl synem princezny Ingeborgy, sestry krále Erika XI. Jeho otcem byl jarl Birger Magnusson z Bjölbo.\n\nJiž od roku 1248 vládl Švédsku jako regent jeho otec, jarl Birger Magnusson. Králem byl zvolen na otcův popud v roce 1250, když zemřel Erik XI.. Birger byl tehdy na křížové výpravě ve Finsku. I poté, co Valdemar v roce 1257 dosáhl plnoletosti, byl Birger nadále faktickým vládcem Švédska.\n\nPo otcově smrti v roce 1266 se Valdemar dostal do konfliktu se svým mladším bratrem Magnusem, tou dobou jarlem, který chtěl trůn získat pro sebe. Ve Švédsku opět vypukla občanská válka, v níž byl Valdemar poražen a musel vládu v roce 1275 předat svému mladšímu bratrovi Magnusovi, kterého podporoval i Erik V. Dánský. Oficiálně se však trůnu zřekl až o pět let později. Později však začal opět vyvíjet snahy ke znovuzískání, načež byl Magnusem údajně z důvodu duševní poruchy v roce 1288 uvězněn na hradě Nyköpingu, kde v pohodlném vězení v roce 1302 zemřel. K poslednímu odpočinku byl uložen údajně v klášteře Vreta. Existuje také možnost pohřbu v kostele Riddarholmen.\n\nV roce 1260 se jeho manželkou stala Žofie Dánská († 1286), dcera dánského krále Erika Plovpenninga. Manželství nebylo zdařilé a manželé se rozešli.\n\nValdemar měl řadu milenek: nejznámější z nich je jeho švagrová Jutta Dánská, sestra jeho první ženy Žofie, která byla do roku 1271 abatyší v klášteře v Roskilde, avšak poznavši krále, rozhodla se odložit řeholní roucho a opustit klášter. Měla mu dokonce porodit dceru. Dále se uvádějí Kristina Dánská, Kateřina z Gützkow a Ludgarda (její původ není znám). S některou z nich zřejmě mohl uzavřít manželství.\n\nVšechny známé děti pocházejí z manželství se Žofií:\n"}
{"id": "50450", "url": "https://cs.wikipedia.org/wiki?curid=50450", "title": "Kolonialismus", "text": "Kolonialismus\n\nKolonialismus (z původního příjmení španělského mořeplavce a kolonizátora Kryštofa Kolumba \"Cristóbal Colón\") představuje rozšiřování svrchovanosti určitého národa na teritorium a lid mimo vlastních hranic, často za účelem zlepšení vlastní ekonomiky prostřednictvím využívání domorodých přírodních zdrojů, pracovní síly a místního trhu.\n\nKolonialismus je na rozdíl od antické nebo středověké kolonizace považován za moderní, téměř výhradně západní (nebo evropský) jev, a to i přestože politika expanze s různou formou nadvlády a udržování hegemonie nebyla v minulosti výhradně západním jevem. V tomto ohledu má kolonialismus vztah k říši (impériu). Moderní kolonialismus se obvykle datuje od 16. století do poloviny 20. století.\nKolonialismus jako systém nadvlády a kontroly neměl jenom ekonomickou dimenzi, ale neméně významné byly jeho politické a kulturní dimenze.\n\nHistoricky je možné odlišit několik typů moderního kolonialismu:\nJako všechny typologie je i tato typologie pomocná a nevystihuje pojem kolonialismu v celé jeho šíři.\n\nPokud ponecháme stranou řeckou kolonizaci nebo formy hegemonie, spojené s Perskou říší, říší Alexandra Velikého, Římskou říší, Čínou nebo Osmanskou říší ad., které jsou označovány jako imperialismus, moderní kolonialismus je asociovaný s následujícími zeměmi:\nV Evropě:\n\nMimo Evropu:\n\nV obecném pojetí začínají dějiny moderního kolonialismu s objevením Ameriky (respektive Amerik: Jižní, Střední a Severní) po roce 1492. Už kolem poloviny 15. století ale Portugalci objevovali a navazovali první kontakty na západním pobřeží Afriky. Počátek kolonialismu je tak spojen s dobou tzv. objevných plaveb, ve kterých od konce 15. až do poloviny 16. století dominovali právě Portugalci a Španělé. Pod španělskou vlajkou se vylodil Kryštof Kolumbus na ostrovech Karibiku. Španělští a portugalští conquistadoři během zhruba 50 let postupně objevili většinu Jižní, Střední Ameriky a jih Severní. Již v roce 1494 smlouvou z Tordesillas došlo ke geografickému rozdělení sféry vlivu mezi Španělsko a Portugalsko, a to podél severo-jižního poledníku, 370 mil od Kapverdských ostrovů. Toto dělení umožňovalo Portugalcům kontrolu nad zhruba dnešní Brazílií. Zatímco Španělé se zaměřovali téměř výlučně na Ameriku (s několika výjimkami jako byla například Španělská Východní Indie), Portugalci měli od 15. století zájmy také v Africe a v Asii (například Goya na Indickém poloostrově, misie v Japonsku, Macao).\n\nObjevení Ameriky a počátek jejího kolonizování byl významný také z hlediska kulturního a biologického. Během relativně krátké doby došlo díky kolonizaci k revoluční výměně mezi Starým a Novým kontinentem, který se týkal zemědělských produktů respektive biologické změny (výměna se týkala rostlin, zvířat ale také nemocí), tato kulturně-biologická výměna je odborně nazývána Kolumbovskou výměnou (\"Colombian exchange\"). V tomto smyslu změnilo objevení Ameriky a její kolonizování evropskou ale i americkou a následně i asijskou, africkou či australskou krajinu, jídelníček i kulturní zvyky.\n\nZatímco první polovinu 16. století dominovali evropskému kolonialismu jako novému jevu v evropských dějinách Španělé a Portugalci, situace se změnila po polovině 16. století s postupným nástupem dvou nových velmocí Anglie a Francie. Španělsko a Portugalsko si své kolonie nicméně udržely do začátku 19. století a v některých případech až do poloviny 20. století. Od počátku 17. století se k Anglii a Francii připojuje třetí významný hráč, kterým bylo Nizozemí. Anglie a Francie se nejprve zaměřily na osídlovací kolonialismus v Severní Americe (tzn. na sever od Španěly kontrolovaného Nového Španělska). V Severní Americe se setkáváme během 17. století také s několika pokusy o kolonizaci ze strany Švédů (stát Delaware) a Nizozemců (Nový Amsterdam, dnes New York). Tyto pokusy ale neuspěly tváří v tvář anglicko-francouzské konkurenci. Naopak Nizozemci byli relativně velmi úspěšní v oblastech především jihovýchodní Asie, ale na rozdíl od Španělů nebo Angličanů dávali přednost spíše kontrole obchodní výměny a dovozu do Evropy, než budování rozsáhlých více či méně centralizovaných koloniálních administrativ. V 18. století vedl konkurenční boj o kolonie v Severní Americe a v Indii k několika krvavým konfliktům mezi Velkou Británií a Francii se spojenci. K nejvýznamnějším patří sedmiletá válka, která byla bojována na celkem třech kontinentech – v Evropě, Asii (Indie) a v Severní Americe. Výsledky sedmileté války předznamenaly nástup Velké Británie jako největší koloniální říše v moderních dějinách, ke kterému došlo v 19. století.\n\nV souvislosti s kolonialismem je nutné zmínit také případ Ruské říše. Je nepochybné, že některé expanzivní prvky politiky Ruské říše je možné považovat za koloniální politiku. Šlo například o dobývání a osídlování Sibiře, které začalo v 16. století. Osídlení a kontrola severoamerické Aljašky mezi roky 1741–1867 je dalším příkladem ruské koloniální expanze. Ruská politika 19. století ve Střední Asii i na Kavkaze vykazovala také celou řadu prvků kolonialismu exploatačního typu doplněného ideologií civilizační mise. Stejné prvky vykazovala politika Ruska vůči Číně (Mandžusko) ke konci 19. a na začátku 20. století. Na druhou stranu je ale nutné zmínit poněkud odlišný charakter Ruské říše, který byl ovlivněn na prvním místě geografií. Ruská expanze neměla námořní respektive zámořský charakter a často spíše geostrategické než obchodní motivy. Například charakter a síla ruské flotily byla v 18. a 19. století více méně regionální. Není možné si také nevšimnout, že ruská expanze směřovala do \"blízkého\" zahraničí, ale postrádala globální či transkontinentální charakter (odhlédneme-li od toho, že se Rusko rozkládalo a rozkládá na dvou kontinentech v Evropě a v Asii). Prodej Aljašky v roce 1867 nakonec ukázal, že Rusko na transkontinentální charakter expanze rezignovalo. Kromě toho mělo ruské impérium v oblasti mezinárodního obchodu a výměny spíše okrajové postavení. I přes koloniální expanzi bylo ještě v 19. století závislé na vývozu obilí na západ Evropy a obecně tvořilo relativně uzavřený trh. Na rozdíl od ostatních koloniálních zemí, Rusko také zaostávalo v řadě dalších společenských jevů (na prvním místě šlo o absenci silných středních vrstev, které byly základem pro moderní kapitalismus), které byly v západoevropském případě úzce navázány na kolonialismus. Kromě toho je více než sporné, zda byla ruská expanze na Západ – do oblasti Pobaltí, Polska a Finska, ale nakonec i Gruzie kolonialismem. V tomto ohledu je vhodnější hovořit spíše o imperialismu a zdůraznit skutečnost, že Rusko bylo v době své imperiální existence vnitrozemsky orientovanou mnohonárodní říší podobně jako Rakousko-Uhersko.\n\nDruhá polovina 18. století a počátek 19. století znamenaly krizi moderního kolonialismu, a to právě v oblastech, kde koloniální velmoci užívaly politik osídlovacího kolonialismu. Příchozí kolonizátoři se během několika generací již necítili vázáni k mateřské zemi a přijali vlastní identitu. Skutečnost, že mateřská země zaváděla často politiky, které místní osídlení politicky nebo ekonomicky diskriminovala, vedla postupně ke vzniku opozice. V Severní Americe se nakonec politice Velké Británie postavilo 13 severoamerických kolonií na východním pobřeží a zformovalo nový nezávislý stát – Spojené státy americké. Tato situace se netýkala Kanady a jihu dnešních Spojených států (Louisiana a Florida, Texas a Nové Mexiko, Kalifornie). Jestliže byly motivy americké revoluce ekonomicko-politické je možné říci, že motivy latinsko-amerického osvobozeneckého hnutí na počátku 19.století byly spíše politicko-ekonomické. Během prvním dvaceti let 19. století se v Latinské Americe zformovalo několik, formálně nezávislých států. Brazílie získala nezávislost v roce 1822. Roku 1889 byla v Brazílii svržena monarchie a vyhlášena republika. Problémem ale zůstávala jejich pokračující ekonomická a kulturní závislost na Evropě.\n\nMnohem více než na Ameriku se ale zájem koloniálních velmocí zaměřoval v 19. století na Asii a Afriku. Zatímco Španělé, Portugalci a Nizozemci v 19. století ustoupili spíše do pozadí, objevili se během 19. století noví aktéři kolonialismu: Belgie, Německo, Itálie, Japonsko a konečně i Spojené státy. Nicméně nikomu z nich se nepodařilo zpochybnit pozici Velké Británie, která v 19. století upevnila svoji nadvládu ve své nejvýznamnější kolonii – v Indii. Skutečností také bylo, že území, která nebyla ještě kontrolována (a tedy mohla být kolonizována) byla v 19. století malá. V podstatě se jednalo o oblast Afriky, kde mezi sebou soupeřily Velká Británie, Francie, Německo, Belgie a Itálie. V Asii se do hry přidalo ve druhé polovině 19. století také Japonsko, jehož koloniální expanze se zaměřovala na Korejský poloostrov a do Číny, což vedlo ke konfliktu s Ruskem. Spojené státy americké se zařadily ke koloniálním zemím na konci 19. století v souvislosti se španělsko-americkou válkou a ziskem Filipín a Kuby a dále s americkou politikou v Panamě či Portoriku. Soupeření o koloniální nadvládu bylo jednou z hlavních příčin první světové války. Je nakonec symptomatické, že jako výsledek porážky Německa došlo k odejmutí jeho kolonií ve střední Africe.\n\nMeziválečné období je možné charakterizovat jako dobu největšího rozkvětu britsko-francouzského kolonialismu. Nicméně i tak kolonialismus směřoval ke své další, tentokrát konečné krizi, která se plně projevila po druhé světové válce. Symbolickým počátkem dekolonizace bylo dosažení samostatnosti nejvýznamnější britské kolonie Indie v roce 1947. Během 50. let 20. století zasáhla vlna dekolonizace oblasti jižní Asie, a to především francouzské Indočíny. Na začátku 60. let 20. století se dekolonizační hnutí rozšířilo do Afriky, kde během této doby vzniklo několik desítek nových států. Je nutné připomenout, že ke dekolonizaci docházelo v kontextu Studené války a jejího bipolarismu. Dekolonizace tak byla vnímána jako vytvoření mocenského vakua a obě soupeřící strany se snažily nově vzniklé státy a režimy dostat na svou stranu. Pokusy o tzv. hnutí nezúčastněných zemí, ve kterém byly vedle Jugoslávie zastoupeny největší dekolonizované země (Indie, Egypt, Kuba a mnoho dalších) stát mimo bipolární dělení světa nebyly úspěšné. V celé řadě případů USA nebo SSSR nepřímo i přímo zasahovaly do politiky v nově osamostatněních zemích (Kongo nebo Angola) a často také negativně narušovaly jejich vývoj. Dekolonizace a bipolarismus stály také za zrozením konceptu tzv. Třetího světa.\n\nO významu kolonialismu svědčí, že statisticky bylo kolem roku 1930 celkem 84,6% povrchu planety Země kolonizováno jednou z moderních koloniálních velmocí. Pouze části Arábie, Persie, Afghánistánu, Mongolska, Tibetu, Číny, Siamu a Japonsko nebyly zahrnuty pod formální koloniální nadvládu.\n\nDiskuze o významu, ale také dopadech moderního kolonialismu je velice komplexní problém. Naneštěstí do posuzování významu kolonialismu často zasahují různé ideologické pozice a snahy kolonialismus ospravedlnit či jej naopak očernit.\nV 19. století byl kolonialismus pokládán za zcela legitimní formu civilizačního procesu. Evropané se tímto způsobem snažili ospravedlnit svou koloniální nadvládu a často zamlčovali její ekonomickou a exploatační roli, zdůrazňujíce misijní nebo charitativní politiky (zakládání škol a nemocnic, modernizace atp.). Civilizační mise sloužila jako hlavní argument v pozitivním vnímání kolonialismu. Tento argument není možné plně pochopit bez odkazu na dva další jevy, kterými jsou eurocentrismus a rasismus.\n\nEvropané si díky koloniální expanzi vykonstruovali představu o nadřazenosti všeho evropského. Ve střetávání se nebo setkávání se s jinými kulturami a civilizacemi tak stavěli tu evropskou nejvýše a evropskou zkušenost pokládali za univerzální zkušenost. Kromě toho se od 16. století v Evropě začal objevovat koncept rasy, který hierarchizoval lidské jedince do několika skupin podle barvy pleti a dalších fyziognomických a kulturních kritérií. Během 18. století byl koncept rasy vědecky rozpracován a sloužil jako nástroj k ovládání a vykořisťování po celé 19. století a částečně také ještě ve 20. století. Rasismus a kolonialismus jsou jevy, které není možné od sebe oddělit. V této souvislosti je dobré připomenout také moderní otroctví a jeho význam pro kolonialismus.\n\nDiskuze o významu kolonialismu je také významně ovlivněna rozdílnými zkušenostmi s kolonialismem v metropoli a v kolonii. Zatímco metropole má tendenci vidět v kolonialismu slavné období pro dějiny daného národa, v koloniích převažuje spíše negativní hodnocení kolonialismu jako exploatace, zvůle a příčin řady současných problémů. V posledních třiceti či čtyřiceti letech jsou největší koloniální metropole nicméně konfrontovány s důsledky kolonialismu například v podobě příchodu imigrantů ze svých bývalých kolonií, který vede k závažným celospolečenských a kulturním změnám v zemích jako je Velká Británie, Francie nebo Belgie. Tato konfrontace s koloniálním dědictvím vede v některých případech k revizi jeho chápání.\n\nV globálním měřítku je význam kolonialismu naprosto zásadní. Řada autorů jako například James M. Blaut, André Gunder Frank, Janet Abu-Lughod a další poukazuje na skutečnost, že teprve objevení a kolonizování Ameriky bylo příčinou vzestupu Evropy (respektive západní Evropy), která byla doposud spíše periferii. Kolonizování Ameriky a vybudování transatlantického obchodu vedlo k možnosti prvotní akumulace kapitálu v Evropě a k její následné globální expanzi. Tito autoři tak ukazují na to, že to nebyla Evropa sama o sobě, co zaručilo její globální nadvládu. Stejně tak se v této souvislosti hovoří o tom, že to bylo setkání s \"druhým\" (neevropskou kulturou) v měřítku, které umožnil kolonialismus, jež vedlo k definování některých prvků evropské identity a Západu.\nVýznam kolonialismu je také diskutován v souvislosti s globalizací či světosystémem I. Wallersteina. V obou případech má kolonialismus nezaměnitelné místo, ale jedná se spíše o snahu o jeho (jakkoli kritické) interpretování z pohledu Západu.\n\nDiskuze o významu a dopadech kolonialismu má zásadní význam v bývalých koloniích. Ve všech případech kolonialismus měl a má konkrétní politické, hospodářské a kulturní důsledky, které se ale značně liší podle zemí a kontinentů. Jedním z významných snah o obecné vysvětlení významu kolonialismu je tzv. teorie závislosti. V rámci této teorie se zdůrazňuje nerovné postavení kolonií ve vztahu k metropoli, které se promítalo a nadále promítá v postavení a možnostech bývalých kolonií v rámci světové ekonomiky. Vztah mezi (bývalou) kolonii a metropolí je charakterizován pomocí kategorii satelitu a metropole (Andre Gunder Frank) nebo periferie a jádra (I. Wallerstein). Ekonomicky se závislost projevuje v dělbě práce, ve které se kolonie zaměřuje na produkci primárních surovin pro metropoli. Metropole potom produkuje sekundární zboží: často se ale jedná rovněž o klíčové technologie. Vedle závislosti ekonomické je závislost kulturní a politická. Například v Latinské Americe (z její zkušenosti teorie vychází) došlo k tomu, že se ziskem politické nezávislosti byla moc přesunuta z koloniálních pánů na místní elity, které vytvořily politické oligarchie. Tyto elity byly často zainteresovány na pokračování koloniální obchodní výměny, jelikož z ní jako majitelé velkých statků, dolů atp. profitovali. Tato závislost politických elit byla ještě doplněna kulturními vazbami na Evropu, které byly také důsledkem evropského kulturního imperialismu a eurocentrismu. Kromě toho latinsko-americké oligarchie představovaly často kreolskou menšinu v těchto zemích, čímž docházelo k další reprodukci rasově založeného systému nadvlády.\nDalší účastníci diskuze se pokusili o interpretaci důsledků kolonialismu v globálním měřítku pomocí pojmu nerovnoměrné výměny (uneven exchange) či nerovného rozvoje. K hlavním zastáncům této interpretace patří Afričan Samir Amin.\n\nObhájci kolonialismu argumentují přínosem pro kolonizované země plynoucím z rozvoje ekonomiky a politické infrastruktury nutné pro modernizaci a demokracii. Poukazují na bývalé kolonie jako Spojené státy americké, Kanada, Austrálie, Nový Zéland, Hong Kong a Singapur jako příklady úspěšného postkoloniálního rozvoje. Tyto národy však nereprezentují většinový trend postkoloniálního vývoje, protože jsou to ve skutečnosti národy původně evropských osadníků nebo obchodní města.\nS kolonialismem je také úzce spojena problematika rozvoje. Teorie modernizace jako jedna z teorií rozvoje v 50. a 60. letech 20. století problém kolonialismu téměř ignorovala a navrhovala úzce západní recepty na dosažení rozvoje postkoloniálních ekonomik jako byly investice do průmyslu nebo sekularizace a demokratizace. Mnozí její kritici tak poukazují na její koloniální zakotvení, a to v tom smyslu, že užívala paternalistický a úzce eurocentrický pohled, který byl mocensky zabarven a napomáhal k udržení západní nadvlády i bez kolonialismu (neokolonialismus). Konečně se kritiky dočkala i samotná myšlenka rozvoje, založená opět na úzce západním, lineárním vidění času (směřování od-k) a skryté nadřazenosti všeho západního. V rámci této kritiky se hovoří také o problematizování chudoby, která se stala pro Západ problémem až během 40. let 20. století v souvislosti s inaugurační řečí prezidenta H.S. Trumana.\n\nV neposlední řadě je významná kulturní kritika důsledků kolonialismu po dekolonizaci. V tomto ohledu se užívá také termín postkolonialismus. Kritikové kolonialismu jako třeba Frantz Fanon a Aime Cesaire poukazují na politické, psychologické a morální škody, které kolonialismus páchá. V této souvislosti se diskutují problémy jako je kulturní hybridita nebo problematika \"podřízeného\" tzv. \"subaltern studies\". Další autoři (Anibal Quijáno) hovoří o rasistické podstatě globální dělby práce, kterou kolonialismu vybudoval a na které je postavena současná globální ekonomika. Edward Said zase připomenul, do jaké míry kolonialismus ovlivnil evropské vidění jiných kultur a civilizací i to, do jaké míry se na tomto v podstatě ideologickém zkreslení podílela evropská věda. Said tento jev interpretuje jako orientalismus.\nNeokoloniální a postkoloniální kritika dále poukazuje na přetrvání mechanismů západní nadvlády v bývalých koloniích a na odlišné prostředky této nadvlády než v koloniální minulosti.\n\nPrůzkum britské agentury YouGov v roce 2014 ukázal, že 59 % Britů považuje Britské impérium za „něco, na co mohou být hrdí“ a jen 19 % „cítí hanbu“ za koloniální impérium a jeho zločiny. 34 % Britů by si přálo, aby impérium stále existovalo, zatímco 45 % Britů by si existenci impéria nepřálo. \n\n\n"}
{"id": "50462", "url": "https://cs.wikipedia.org/wiki?curid=50462", "title": "Dějiny Chorvatska", "text": "Dějiny Chorvatska\n\nÚzemí dnešního Chorvatska bylo osídleno po celou dobu pravěku. Fosílie člověka neandrtálského ze středního paleolitu byly nalezeny v severním Chorvatsku, nejznámější oblastí výskytu pak je okolí města Krapina. Zbytky neolitické a eneolitické kultury byly nalezeny po celém území země. Většina nálezů se vyskytla hlavně v údolích chorvatských řek, kde byly nalezeny památky z kultur Starčevo, Vučedol nebo kultury Bádenské.\n\nDoba železná zanechala po sobě stopy v podobě nálezů z období osidlování území národem Ilyrů a Keltů. Později se na území státu objevují řecké kolonie, hlavně na ostrovech Hvar a Vis.\n\nV dobách před naším letopočtem žily v oblasti jihovýchodní Evropě, tedy i na území dnešního Chorvatska ilyrské kmeny, podle kterých toto území nazývalo Illyria. Zdejší obyvatelstvo se muselo od 3. století př. n. l. bránit římské expanzi a vedlo s Římany časté války. Později zde byla zřízena římská provincie Illyricum. Doba jejího vzniku není přesně známa. Mohlo se to stát již ve 2. století př. n. l., ale nejpozději za Caesara. Po rozdělení římské říše v roce 395 připadlo Illyricum k východní části římského impéria, později se stalo součástí byzantské říše.\n\nOd konce 6. století trpělo území dnešního Chorvatska nájezdy kočovných Avarů a Slovanů. Slované postupně přivodili úpadek zdejšímu politickému panství Byzance, její církevní organizaci i byzantské kultuře. Podle vyprávění císaře Konstantina VII. Porfyrogenneta, který psal v polovině 10. století, sem prý přišli počátkem 7. století na pozvání císaře Herakleia Chorvaté. Tyto slovanské kmeny prý dosud sídlily kdesi za Karpatami v místě nazývaném Velké nebo Bílé Chorvatsko. Porazily Avary, část jich pobily a část zotročily, a s Herakleiovým souhlasem se tu usadily.\n\nChorvaté osídlili nejprve byzantské území při jadranském pobřeží (Dalmatské Chorvatsko), a později, po pádu avarské říše, také Dolní Panonii (Panonské Chorvatsko). Přestože do těchto oblastí i nadále zasahovaly mocenské zájmy východního císařství, nebyli Chorvaté vystaveni tak silnému byzantskému vlivu jako sousední Srbové. O to větší zájem jevila o jejich území od 8. století franská říše. Pod její svrchovanost se v 9. století dočasně dostali vládcové Panonského i Dalmatského Chorvatska. Současně se Chorvaté prosazovali ve vlastní Dalmácii, kde řada měst uznala jejich nadvládu. O jadranské pobřeží a ostrovy měly zájem také Benátky a Byzanc.\n\nV roce 867 se Basileovi podařilo osvobodit z arabského obležení významné přístavní město Ragusu (Dubrovník) a poté zrestaurovat byzantské panství na jadranském pobřeží Balkánu, kde vzniklo thema Dalmácie. Podle císařova příkazu odváděla významná dalmatská města jako Split, Trogir nebo Zadar, který byl střediskem thematu, poplatky chorvatskému panovníkovi. Šlo zřejmě o \"tributum pacis\" – poplatek za svobodnou plavbu byzantských lodí po Jadranu.\n\nZ církevního hlediska podléhalo Chorvatsko více římskému papežství, i když některá biskupství patřila stále pod svrchovanost konstantinopolského patriarchátu. Vzhledem k tomu, že k první christianizaci Chorvatů došlo již za Herakleiovy vlády, mohla zde být obnovena původní církevněsprávní centra z římské doby. Tak bylo například ve Splitu obnoveno starší salonské biskupství a také Římem založené biskupství v Ninu navázalo na starší tradici. Zřízením ninské diecéze v sídle chorvatských vládců dosáhl kníže Trpimír roku 864 vzniku samostatné chorvatské církevní organizace, o niž usiloval. V Ninu působilo později několik Metodějových žáků, kteří zde pěstovali slovanskou liturgii a písemnictví. Panonské Chorvatsko přijalo slovanskou liturgii již dříve, neboť se na výzvu papeže Jana VIII. stalo roku 873 součástí moravsko-panonské arcidiecéze, v jejímž čele stál arcibiskup Metoděj. Trpimír byl prvním vladařem, který použil pojem \"Chorvati\" pro obyvatelstvo svého knížectví. Založil vlastní dynastii (Trpimírovci) a právo vybírání daní uznala jemu i jeho následovníkům i mocná Byzantská říše.\n\nPanovník často měnil své sídlo. Hlavní město se tak přesouvalo mezi městy jako např. Biograd na moru, Omiš, Bihać a další.\n\nPo zřízení thematu Dalmácie došlo k druhé christianizaci Chorvatů a k prvním christianizačním misiím u Srbů. Z Dalmácie pronikali do slovanského vnitrozemí řečtí misionáři a šířili zde byzantský vliv. Významnějších úspěchů na církevním poli bylo v tomto prostoru dosaženo po roce 886, kdy sem přišli žáci moravsko-panonského arcibiskupa Metoděje.\nVýznamným chorvatským vládcem byl kníže Tomislav z rodu Trpimírovců. Brzy po nástupu na trůn v roce 910 se mu podařilo připojit větší část Panonského Chorvatska, které bylo po roce 907 obsazeno maďarskými kočovníky. Toto území nese od 10. století název \"Sclavonia\" – Slavonie. Orientace chorvatského vládnoucího rodu Trpimírovců na papežství přinesla Tomislavovi významný zisk v podobě královského titulu (924 nebo 925). Zároveň první synoda ve Splitu v roce 925 výrazně omezila na podnět papeže Jana X. konání slovanských bohoslužeb v Chorvatsku a rozhodla o jednoznačné církevní orientaci země na Řím. Druhá synoda konaná ve Splitu roku 928 zrušila biskupství v Ninu, kde se slovanská liturgie pěstovala, a začlenila Chorvatsko do splitské arcidiecéze. V době ohrožení Chorvatska bulharskou expanzí navázal Tomislav spojenectví s Byzancí a pomohl jí s definitivní platností porazit cara Symeona. Byzanc uznávala královu svrchovanost v Dalmácii, která mu platila podobně jako Benátky tribut, a udělila mu čestný titul prokonzula.\n\nRoku 1102 se Chorvatsko spojilo personální unií s uherským královstvím (tzv. \"pacta conventa\").. Následně byl ve městě Biograd na Moru korunován Koloman Uherský za chorvatského krále. Podle dohody byl panovník jeden, ve všech ostatních záležitostech však měly být obě království samostatné. Dalmácie byla kontrolována od roku 1167 Byzantskou říší, od roku 1409 Benátskou republikou. Uherský král byl schopen obsadit Dalmácii jen na krátkou dobu. Na jihu regionu od 14. století existovala nezávislá Republika Dubrovník. Od poloviny 15. století bylo Chorvatsko a především jeho východní část Slavonie vystaveno tureckému výboji. \n\nVe 13. století byl poprvé sezván chorvatský Sabor, v roce 1273 nejprve v Záhřebu, svůj vlastní měla i Slavonie. V Saboru zasedali šlechtici a jeho předsedou byl chorvatský bán. Kromě šlechticů se jednání účastnili také zástupci královských měst. V roce 1351 zasedal první Sabor také v jižní části dnešního Chorvatska, a to v Lice. Kvůli tureckému nebezpečí byly chorvatský a slavonský Sabor přesídleny nejprve do Záhřebu, a poté po roce 1557 přestaly zasedat zcela.\n\nJiž na konci 14. století začali Turci sporadicky pronikat do oblasti řek Sávy a Drávy. Teprve ale až ve století patnáctém začaly turecké vpády na území nejprve nejvýchodnější Slavonie, a později i zbytku regionu a i centrálního Chorvatska přicházet s přibývající intenzitou. V roce 1477 se Turci objevili u dnešního města Varaždin. Do 80. let 15. století získali celou Bosnu a začali ohrožovat i dalmatské přístavy. Vojenskou pomoc vyslal tehdejší král Matyáš Korvín městům Zadar a Šibenik. Turci však obsadili celou oblast mezi řekami Cetina na severu a Neretva na jihu. Benátská republika s nimi sice uzavřela na krátkou dobu mír, již okolo roku 1520 se však turecké oddíly nacházely opět v blízkosti pobřežních měst.\n\nPo bitvě u Moháče bylo od 1. ledna 1527 Chorvatsko v rámci Uher v personální unii s Rakouskem. Při bitvě padl poslední uherský král a podle dohodnuté smlouvy měla uherská (a tedy i chorvatská) koruna připadnout Habsburkům. V roce 1527 nakonec i chorvatský sněm souhlasil s korunovací Ferdinanda I. za chorvatského krále. \n\nRoku 1529 byla zřízena tzv. Vojenská hranice. Do této oblasti při dnešní hranici s Bosnou a Hercegovinou směřovala vlna křesťanských uprchlíků z oblasti dnešního Srbska, kteří zde změnili náboženskou a později i etnickou strukturu. Turecké výboje sice pokračovaly, Osmanům se však nedařilo postupovat do chorvatského Záhoří a dále na sever. Přestože uskutečnili několik vpádů, nebyli s to celou oblast ovládnout. Z Chorvatska nicméně zbylo jen velmi malé území; nemalý zábor Osmanské říše ještě rozšířila i militarizace pohraničních zón. Území země se zmenšilo na 16 800 km \n\nAž okolo roku 1700 došlo k osvobození Slavonie od turecké nadvlády, jejíž území bylo rozděleno mezi Vojenskou hranici a nově vzniklou rakouskou korunní zemi Království Slavonie, jež bylo roku 1745 spojeno s užším Chorvatskem do Chorvatsko-Slavonského království.\n\nBěhem napoleonských válek porazila Francie roku 1809 Rakousko, a značná část území dnešního Chorvatska je pak až do roku 1814 v rámci tzv. Ilyrských provincií anektována Francií. Kromě území Dalmácie jako takové a tamní části vojenské hranice tam byla nakonec začleněna i Republika Dubrovník, k jejíž neslavnému konci došlo na začátku roku 1808. Francouzi v okupovaných oblastech začali provádět rozsáhlé proměny; upravovali správu podle svého vzoru, což vedlo k modernizaci.\n\nEkonomicky bylo Chorvatsko jedním z nejslabších článků Rakouska. Přestože zavedením tzv. Code civil a modernizací ve školství se dosáhlo ve Francouzi okupovaných oblastech jistého pokroku, Chorvatsko nenastupovalo na cestu zprůmyslnění stejně rychlým způsobem, jako ostatní evropské země. Vznikaly sice nové cechy, několik textilních manufaktur, které byly na přelomu 18. a 19. století v zemi vybudováno, se ale neujalo a většina z nich zanikla. Teprve až ve 20. století se dařilo zakládat nové provozy a zvýšit tak výrobu. Manufaktury vznikaly často také s účastí Němců, kteří již ve své domovině byli na takový způsob produkce zvyklí a Chorvatsko bylo vhodným místem, kde bylo možné využít levnou pracovní sílu. Někteří odborně vzdělaní pracovníci ovšem nebyli v Chorvatsku dostupní, přijížděli z rozvinutějších oblastí, například z Vídně. Vyrábělo se sklo, zpracovávalo se dřevo, dařilo se hedvábnictví. První železniční tratě získalo dnešní Chorvatsko až v roce 1860 a později.\nOd roku 1815 pak dochází v souvislosti s růstem národního uvedomění Maďarů k posilování maďarizačních snah. Reakcí na ně bylo roku 1849 osamostatnění Chorvatsko-Slavonského království v rámci Rakouska. Po rakousko-uherském vyrovnání vyrovnání roku 1867, bylo Chorvatsko-Slavonsko vráceno do rámce Uher, ale roku 1868 získalo po Uhersko-Chorvatském vyrovnání částečnou autonomii v rámci Zalitavska, v němž pak setrvalo až do roku 1918. Velkým snem tehdejší politické reprezentace se stalo vyrovnání revidovat tak, aby míra autonomie byla vyšší a zároveň byla země postavena na roveň obou dvou celků mocnářství, tedy tzv. trialismus. Trialismus měl být řešením především v souvislosti s tzv. Bosenskou krizí, kdy Bosna a Hercegovina se sice stala součástí Rakousko-Uherska, žádná z částí monarchie však nebyla schopna ji přičlenit ke svému území.\n\n1. prosince 1918 se stává součástí Království Srbů, Chorvatů a Slovinců (Království SHS), a to spojením Státu Slovinců, Chorvatů a Srbů, který se na podzim 1918 utvořil z jihoslovanských území Rakousko-Uherska (Chorvatsko a Slavonie, Dalmácie, Bosna a Hercegovina, Kraňsko a Dolní Štýrsko), se Srbským královstvím, ke kterému se připojila i Černá Hora a bývalé rakouskourehské oblasti Banat, Bačka a Baranja. V rámci Království SHS dochází spojením Chorvatska-Slavonska a Dálmacie ke vzniku Chorvatska, které bylo jednou z autonomních zemí království SHS. 3. října 1929 se Království SHS přeměnilo na centralistické Království Jugoslávie.\n\nChorvatsko patřilo k bohatším částem Jugoslávie, neboť jako součást Rakousko-Uherska sem bylo podstatným způsobem investováno, a to v nemalé míře. Na druhou stranu byly však v Chorvatsku vyšší daně než v Srbsku, místní peníze se po skončení války směňovaly za nové dináry v kurzu 4:1 což vzbudilo nemalou vlnu nevole. Hospodářská situace i tak však nebyla příliš šťastná, dobře se dařilo hlavně německým a dalším komunitám.\n\nVe dvacátých letech 20. století se formovalo hnutí Ustašovců, které bylo zaměřeno proti Srbům, ale jejím hlavním cílem byla likvidace národní monarchie. Ustašovci se nicméně nevzdali plánu na ovládnutí celého Balkánu. Hnutí bylo vedeno Antem Paveličem. Spojence našli Ustašovci v makedonské VMRO, ale podporu získali i ze strany nově se formujících fašistických vlád v Evropě, hlavně v Itálii, jejíž režim byl vůči Bělehradu otevřeně nepřátelský a chorvatské fašisty podporoval. Silnými baštami povstalců se staly hornaté, těžko přístupné, chudé a etnicky smíšené oblasti tehdejšího Chorvatska. Hlavním cílem Ustašovců byl král, Srb Alexandr I. Karađorđević. Po prvním neúspěšném pokusu 17. prosince 1933 se ustašovskému komandu povedla akce z 9. října 1934. Při státní návštěvě v Marseille makedonský atentátník Vlado Černozemski krále smrtelně zranil. Jeho výstřely usmrtily i tehdejšího francouzského ministra zahraničí Barthoua a řidiče jejich automobilu.\n\nNa frontě demokratické politiky v Jugoslávii a tedy i Chorvatsku získala hlavní vliv Chorvatská selská strana pod vedením Stjepana Radiće. Ta se stavěla do opozice vůči tehdejším srbským i dalším (například islámským) politickým silám. V dobách značné nestability, kterou byla 20. léta docházelo k častému střídání vlád i napjatým vztahům. Ty vyvrcholily v roce 1928 střelbou v bělehradském parlamentu a zavedením centralistického režimu.\n\nV rámci královské Jugoslávie získalo roku 1939 Chorvatsko jistou autonomii vytvořením Chorvatské bánoviny. Vztahy mezi Srby a Chorvaty se začaly zhoršovat již v druhé polovině 30. let a autonomie Chorvatska měla být snahou jak situaci uklidnit. Po faktické likvidaci Jugoslávie nacistickým Německem okupací na jaře 1941 vyhlásili chorvatští ustašovci Nezávislý stát Chorvatsko, obsahující větší část chorvatských zemí a rovněž celou Bosnu a Hercegovinu. Hlavní postavou nového státu byl Ante Pavelić, který přijal titul vůdce.\n\nChorvatsko bylo prohlášeno monarchií, jako hlava státu byl oficiálně Tomislav II., který pocházel z savojské dynastie. Ten však ale nedisponoval žádnou reálnou mocí. První zákony chorvatského státu byly namířeny proti Srbům. Byly zavřeny jejich pravoslavné kostely, nesmělo se užívat jejich písmo – cyrilice, byl dán zákaz jejich vycházení v noci. Na rukávech museli nosit nápadné pásky s písmenem P (pravoslavný). Po upevnění moci Ante Paveliće byl rozpoután proti Srbům teror, který měl podobu vraždění civilního obyvatelstva, zřizování koncentračních táborů, vyhánění, či násilné katolizace. Tato genocida si vyžádala několik stovek tisíc životů Srbů, Židů i Romů. Naopak muslimské obyvatelstvo bylo zvýhodňováno, aby bylo možné zajistit jeho podporu pro tehdejší režim.\nZa války stál v čele partyzánského odboje budoucí jugoslávský prezident Josip Broz Tito. Právě partyzáni, kteří podnikali na území NDH různé záškodnické akce, se později stali reálným postrachem chorvatského fašistického režimu.\n\nV poválečném období bylo Chorvatsko ustanoveno jako lidová (1945 – 1963), resp. socialistická (1963 – 1990) republika v rámci Federativní lidové, resp. Socialistické federativní republiky Jugoslávie. V období let 1945 – 1990 bylo po Slovinsku druhou nejrozvinutější jugoslávskou republikou. Praxí, která byla zavedená během třetí pětiletky bylo zřízení tzv. fondu pro nerozvinuté republiky, do kterého muselo Chorvatsko přispívat stejně, jako ostatní. Díky vysoké úrovni ekonomiky (v poměru k celé Jugoslávii dosahovalo Chorvatsko 120 % průměru) přispívalo na řadu nerozvinutých oblastí země, jakými byly např. Kosovo, Makedonie, či Bosna a Hercegovina.\n\nPo tzv. Brionském plénu v roce 1966 došlo k personálním změnám ve vedení SKJ. Převážily decentralistické koncepce řízení státu. To znamenalo také i liberalizaci poměrů, která byla pro celý východní blok netypická a typicky jugoslávská. Nyní bylo možné o dlouhotrvajících problémech diskutovat, aniž by se politici museli obávat tvrdých trestů, internací apod., jako tomu bylo během 50. let. Z toho těžilo především Chorvatsko, které zastávalo antiunitaristické koncepce a bylo spíše příznivcem větší míry samostatnosti jednotlivých socialistických republik.\n\nV roce 1967 vydala řada chorvatských institucí s maticí Chorvatskou v čele Deklaraci o názvu a postavení chorvatského jazyka, čímž napadla koncept bratrství a jednoty jugoslávských národů a řadu vzájemných srbsko-chorvatských jazykových dohod. Společnost byla rozdělena, avšak postupem času získali stoupenci jazykové nezávislosti převahu, což vyvrcholilo v letech 1971 a 1972 procesem, známým jako Chorvatské jaro (také Maspok). Do popředí ale vystoupily i četné další otázky. Ekonomická reforma z poloviny 60. let umožnila nově vycestovat občanům Jugoslávie za prací do zemí západní Evropy, což sice vedlo k poklesu nezaměstnanosti, zároveň ale také k obavám, že postupem času by žádní Chorvaté také doma nemuseli zůstat a zemi by \"ovládla\" srbská menšina. Další ekonomickou otázkou pak bylo přerozdělování deviz, tedy \"tvrdých\" peněz, které Jugoslávie získávala od zahraničních turistů – především na jadranském pobřeží, které patří Chorvatsku. Jugoslávské politické vedení v čele s Josipem Brozem Titem se ocitlo v krizi, problém vyřešilo silou – potrestáním odpovědných osob a kompletní výměnou politických představitelů Chorvatska. Matice chorvatská byla reorganizována a její působnost byla značně omezena, tak, aby nemohla dále vystupovat – jak tvrdili komunisté – jako \"další politická strana\".\n\nBěhem 80. let se začaly problémy stupňovat. Kromě dosud nevyřešených komplikací, které byly již zmíněny, se začaly objevovat rozpory mezi srbským a chorvatským vnímáním samotné podstaty společného státu. Zatímco Srbové, kteří měli v Chorvatsku (ale i dalších svazových republikách) tíhli k centralistickým představám, chorvatské politické vedení toto ostře odmítalo. Ke společenské krizi, která zachvátila všechny socialistické země se velmi rychle přidala krize ekonomická. V samotné Jugoslávii se projevila především dramatickým růstem cen, následně inflací a nezaměstnaností. Vrcholem krize byl nástup Slobodana Miloševiće v sousedním Srbsku a oživení srbské nacionalistické rétoriky, která se kromě samotného Srbska stále nápadněji soustřeďovala především na oblasti chorvatské (tzv. Krajinu, tedy převážně Srby obývané oblasti Chorvatska).\n\nKomunistické vedení republiky projevovalo stále větší obavy z možného vměšování se do vnitřních záležitostí socialistické republiky Chorvatsko. V tisku se objevovala ostrá odmítnutí řady praktik Slobodana Miloševiće a Svazu komunistů Srbska. V chorvatské společnosti však byly otevřeny dveře k radikalizaci poměrů; po srbském nacionalismu se začal budit postupně i nacionalismus chorvatský, což vedlo také k obnovení starých antagonismů i z časů druhé světové války.\n\nRozklad mocenského monopolu komunistické strany, který začal v druhé polovině 80. let a vyvrcholil na 14. kongresu SKJ odchodem slovinské a chorvatské delegace ze sálu, pokračoval legalizací zcela nových politických uskupení. V Chorvatsku bylo zformováno Chorvatské demokratické společenství (HDZ) v čele s budoucím prezidentem nezávislého státu Franjem Tuđmanem, ve kterém řada politiků byla dříve zapojena do procesů Chorvatského jara. Kampaň HDZ před prvními demokratickými volbami byla masová. Konala se četná veřejná shromáždění, která neměla daleko do podobných v Srbsku před několika lety. Manifestace chorvatství vedla přirozeně k negativním odezvám mezi chorvatskými Srby. V prvních svobodných volbách získalo HDZ drtivou převahu; komunisté dosáhli sotva 14% výsledku. Nové vedení prosadilo dodatky republikové ústavy. Chorvatsko se stalo státem pouze Chorvatů, který sám rozhoduje o své účasti v jugoslávském svazku; Srbové byli nově definováni nikoliv jako konstitutivní národ, ale menšina, podobně jako byli již Maďaři, Italové, či Češi. Nová politická moc nacionalistického ražení začala rychle s opatřeními pro odstranění cyrilice z řady oblastí, např. v kultuře. Jedním z řady hesel se stal \"návrat k západní civilizaci\".\n\nSrbové v Chorvatsku považovali novou moc za něco nepřijatelného, ohrožujícího fungování jugoslávského státu. V neústupnosti měli již dlouhou dobu podporu Slobodana Miloševiće, který se pokusil spojit srbskou národnostní otázku s jugoslávskou, což vedlo v chorvatském, ale např. i slovinském prostředí k velmi rychlému nárůstu obav z velkosrbského nacionalismu. Svojí nespokojenost s rodící se demokratickou chorvatskou reprezentací, kterou potvrdily volby na jaře 1990, dali najevo na původně partyzánském shromáždění na Petrovoj gori v březnu 1990. V květnu pak došlo k nevídané rvačce mezi fanoušky Dinama Záhřeb a Crvene Zvezdy. Skandována byla nacionalistická hesla jak ze strany fanoušků srbských, tak chorvatských.\n\nJugoslávská lidová armáda, která se přirozeně obávala vypuknutí násilností, nechala v roce 1989 a 1990 zabavit všechny zbraně, kterými disponovaly jednotky místní teritoriální obrany (republikové armády). To v chorvatském politickém vedení vyvolalo urgentní potřebu získat jakoukoliv cestou zbraně a mediální diskuze o tom, jestli skutečně chorvatská vláda zajišťuje tajnými kanály zbraně z bývalé Východní Evropy. Dle Dejana Joviće byly do Chorvatska na konci roku 1990 převáženy zbraně z Maďarska přes hraniční řeku Drinu. Další zbraně potom přicestovaly z bývalého Východního Německa.\n\nNa konci srpna 1990 Srbové přijali \"Dekleraci suverenity a autonomie srbského lidu\", která měla chránit jejich zájmy, pokud se Chorvatsko skutečně odtrhne od federace. Tu schválili referendem a ve městě Knin ustanovili centrum tohoto nového autonomního regionu. Ten byl uznán ústavním soudem mladé republiky za neplatný a z chorvatské strany zrušen. K naplnění tohoto rozhodnutí však bylo potřeba síly; do krizových oblastí byly vyslány jednotky chorvatské policie, a došlo tak k prvním nepokojům.\n\n30. května 1991 rozhodl parlament v Záhřebu, že země se odtrhne od federace, pokud nebude do konce června dosaženo dohody o novém státoprávním uspořádání Jugoslávie. Obdobný krok učinilo i vedení Slovinska.\n\nVe stejný den Srbové vyhlásili Republiku Srbská Krajina jako samostatnou součást SFRJ, kde platily pouze srbské zákony. Mnoho obyvatel tehdejší Jugoslávie protestovalo v hlavním městě Bělehradě, demonstrující však rozehnala armáda. Tím zároveň i manifestovala svoje odhodlání bránit stát a potlačit národnostní nepokoje. Spory o okolí Plitvice mezi Srby a Chorvaty, kde navíc intervenovala i Jugoslávská lidová armáda, ukazovaly stále jasně, že konflikt eskaluje. Během několika letních měsíců získali srbští povstalci celou oblast pod svojí kontrolu. Chorvatské obyvatelstvo bylo vyháněno.\n\nJugoslávská armáda podpořila Srby žijící v Chorvatsku, začala válka. Objevil se však ještě další spor, a tím byla Bosna a Hercegovina, která se již také postupně oddělovala od umírajícího státu. Jako kompromis Srbové předložili plán přestavby země v konfederaci, na to bylo ale již příliš pozdě – země chtěly nezávislost. Do roku 1992 získali Srbové kontrolu nad jednou třetinou území Chorvatska, poškozena již byla města Vukovar a Dubrovník. Přestože v roce 1994 obě strany souhlasily se zastavením palby, rozhovory mezi nimi ztroskotaly. Boje nebylo schopné zastavit ani NATO, OSN či EU. Během roku 1995 provedla chorvatská armáda Operaci Bouře (chorvatsky \"Operacija Oluja\"), během níž se její síly rychle zmocnily západní části Slavonie, bylo vyhnáno na 200 000 Srbů a několik tisíc zabito. Armáda byla schopná se přesunout dále do východní Slavonie, tento přesun, který by donutil opustit domovy podstatně více Srbů, však byl pod nátlakem USA zrušen. Území Východní Slavonie bylo předáno pod správu OSN po tři roky, na začátku roku 1998 byla oblast opět předána Chorvatské vládě a zbývající Srbové, kteří zde žili, se stali chorvatskými občany.\n\nNezávislé Chorvatsko bylo po ukončení všech bojů z velké části zničené; hlavně ve východní Slavonii a v dalmatském vnitrozemí, stalo se příjemcem mezinárodní pomoci (pomáhají tu USA a EU ještě dnes). Za vlády Franja Tuđmana byly navíc \"„národnostní otázky důležitější než demokracie“\". Následkem toho bylo omezování tisku a pouze částečná spolupráce s \"Mezinárodním tribunálem pro bývalou Jugoslávii\" (ICTY). V roce 2000 byl prezidentem země zvolen spolupracovník Tuđmana, Stjepan Mesić, který slíbil, že Chorvatsko se stane mírumilovnější a evropštější zemí. Země měla také ambice vstoupit do NATO a Evropské unie; poslední překážka, generál Ante Gotovina, jehož vydání si země EU vyžádaly pro zahájení vstupních rozhovorů se zemí, byla splněna teprve v prosinci roku 2005. 1. dubna 2009 bylo Chorvatsko přijato do NATO. 1. července 2013 se Chorvatsko stalo členem EU..\n\nV únoru 2015 se prezidentkou země stala Kolinda Grabarová Kitarovićová.\n\n"}
{"id": "50467", "url": "https://cs.wikipedia.org/wiki?curid=50467", "title": "Novohradské hory", "text": "Novohradské hory\n\nNovohradské hory (; také ) jsou geomorfologický celek a pohoří nacházející se na hranicích Česka a Rakouska. Na českém území se rozprostírají na ploše 190,21 km² kolem obcí Nové Hrady, Horní Stropnice, Benešova nad Černou, Dolního Dvořiště a Malont až ke státní hranici. Jejich jižní částí je v Rakousku a Weinsberger Wald táhnoucí se až k údolí Dunaje.\n\nJedinečnost Novohradských hor spočívá především ve vzácně zachovalé přírodě, která na české straně zůstala ušetřena zásahů člověka díky své poloze v bývalém pohraničním pásmu.\n\nV roce 2000 byl vyhlášen Přírodní park Novohradské hory s rozlohou 162 km². Na počátku devadesátých let dvacátého století byl zveřejněn záměr vyhlásit chráněnou krajinnou oblast Novohradské hory, ale v roce 2004 bylo od jejího zřízení upuštěno.\n\nStřední výška pohoří dosahuje 809,9 metru. Geomorfologické členění české části hor uvádí následující tabulka:\n\nNejvyšším vrcholem Novohradských hor je Viehberg (1112 metrů). Z šestnácti novohradských vrcholů přesahujících tisíc metrů nad mořem se jich na českém území nachází pět. Nejvyšší jsou Kamenec (1072 metrů), Myslivna (1040 metrů) a Vysoká (1034 metrů). Podrobný seznam hor podle výšky a prominence uvádí Seznam vrcholů v Novohradských horách\n\nV Novohradských horách pramení Lužnice, Malše, Stropnice, Černá a Pohořský potok.\n\n"}
{"id": "50471", "url": "https://cs.wikipedia.org/wiki?curid=50471", "title": "Adolf Hoffmeister", "text": "Adolf Hoffmeister\n\nAdolf Hoffmeister (15. srpna 1902 Praha – 24. července 1973 Říčky) byl český spisovatel, publicista, dramatik, malíř, kreslíř, scénograf, karikaturista, překladatel, diplomat, právník, vysokoškolský profesor a cestovatel. Byl zakládajícím členem Devětsilu, předsedou Československého svazu výtvarných umělců, členem AICA, zastupoval Československo v UNESCO, PEN klubu a dalších mezinárodních organizacích.\nNarodil se v rodině pražského advokáta JUDr. Adolfa Hoffmeistera (1870–1936) a jeho manželky Marie, rozené Schnöblingové (1881–1967). Vyrůstal v kultivovaném intelektuálním prostředí – jeho strýci byli hudební skladatel a pedagog Karel Hoffmeister a klasický filolog Ferdinand Hoffmeister. Od roku 1914 bydlela rodina Hoffmeisterových v kubistickém domě Diamant na rohu Spálené ulice č. 4.\n\nV letech 1912–1921 studoval na reálném gymnáziu v Křemencově ulici v Praze, kde se sešla většina budoucích členů avantgardní skupiny Devětsil. Při založení Devětsilu 5.10.1920 se Adolf Hoffmeister stal jeho nejmladším členem a zároveň jednatelem. Roku 1919 se seznámil s bratry Čapky a s S.K. Neumannem. Po maturitě pokračoval v studiu na právnické fakultě Univerzity Karlovy v Praze, kterou dokončil v roce 1925 získáním doktorátu (JUDr). V letním semestru 1924 studoval na Cambridge University egyptologii. Nastoupil jako advokátní koncipient do právnické kanceláře svého otce, v letech 1930–1939 se stal jedním ze tří společníků. Po nástupu Hitlera k moci tato právní kancelář zastupovala řadu německých exulantů, mj. Thomase Manna.\n\nOd roku 1917 psal básně, které zprvu publikoval časopisecky pod různými pseudonymy, věnoval se kresbě a linorytu. Roku 1922 vydal první knihu básní a próz, zúčastnil se sedmnácti pracemi na jarní výstavě Devětsilu a v témže roce podnikl cestu do Paříže. Seznámil se s Man Rayem a Ossipem Zadkinem. Stal se členem \"Nové skupiny\", která se odštěpila z Devětsilu, a roku 1923 s ní vystavoval v síni Mánes. Členové Nové skupiny byli přijati do SVU Mánes, ale Hoffmeister v té době přestal malovat a o přijetí nepožádal. V následujícím období se věnoval karikaturám, které zasílal do Lidových novin.\n\nOd podzimu 1925 se stal kmenovým spolupracovníkem nakladatelství Aventinum a přispíval karikaturami, ilustracemi, články o umělcích a rozhovory s významnými zahraničními autory do Rozprav Aventina.\n\nPo ukončení studia práv cestoval pravidelně do zahraničí a působil jako dopisovatel mnoha časopisů. Kromě informací o kulturním dění zasílal také vlastní kresebné portréty osobností, se kterými se osobně seznámil (G.B. Shaw, G.K. Chesterton, Londýn 1926). Roku 1926 vydal román \"Obratník Kozoroha\" a sbírku básní \"Abeceda lásky\". Jako redaktor revue Pestrý týden se sblížil s šéfredaktorkou revue Stašou Jílovskou.\n\nV letech 1926–1930 byl ženat s prozaičkou a výtvarnou teoretičkou Marií Prušákovou (1903–2004) – později znovu provdaná Honzíková, manželka architekta Karla Honzíka.\n\nRoku 1927 měl první samostatnou výstavu ve výstavní síni Odeonu. V dubnu 1927 u něj během pobytu v Praze bydlel básník Vladimir Majakovskij. V divadle Dada Jiřího Frejky představil E.F. Burian program Voice-band se sborovou recitací veršů několika básníků, včetně A. Hoffmeistera. Spolu s Nezvalem provázel po Praze francouzského básníka Philippe Soupaulta a vydavatele Léona Pierre-Quinta. Miroslava Holzbachová provedla v Umělecké besedě Hoffmeisterův balet \"Park\" na hudbu Jaroslava Ježka a v Osvobozeném divadle měla premiéru jeho veselohra \"Nevěsta\" v režii Jindřicha Honzla. Fotografem představení byl Jaroslav Rössler. Začala trvalá spolupráce Hoffmeistera s Voskovcem, Werichem a Ježkem, pro které připravoval programy a plakáty a kreslil četné karikatury. SVU Mánes uspořádal velkou výstavu Hoffmeisterových kresebných portrétů a přijal ho jako řádného člena, nakladatelství Aventinum, pro které připravil reklamní kampaň k otevření prodejní galerie Aventinská mansarda, vydalo jeho knihu fejetonů ilustrovanou kresbami. Ilustroval také knihy G.K. Chestertona pro nakladatelství L. Kuncíř.\n\nV letech 1928–1930 pracoval jako redaktor v Lidových novinách a v letech 1930–1932 v Literárních novinách. Pro časopis Kmen, který řídil Julius Fučík, ilustroval vlastní satirickou stránku \"Pestrý týden\". Jako tvůrce obálek a ilustrátor spolupracoval s nakladatelstvími L. Kuncíř, V. Petr, A. Srdce, Odeon J. Fromka, Kvasnička a Hampl, Aventinum. Domluvil s Jamesem Joycem české vydání jeho díla Odysseus (nakl. V. Petr, 1930).\n\nRoku 1928 měl první samostatnou výstavu v Paříži (\"Visages par Adolf Hoffmeister\") v \"Galerie d'Art Contemporain\" a reprízu této výstavy v \"Galerie l'Epoque\" v Bruselu. Úspěšná výstava mu otevřela možnost spolupráce se zahraničním tiskem, zejména s listem \"L'Intransigeant\". Stal se členem výboru PEN klubu v Praze.\n\nOd roku 1929 byl členem pokrokové organizace českých intelektuálů Levá fronta. Vystavoval 149 portrétů v Aventinské mansardě (katalog s úvodem Karla Teige, zahájení V+W) a pro Rozpravy připravil cyklus \"České podoby\", který byl otištěn na první straně. Zúčastnil se výstavy karikatur v Louisville v USA. Ilustroval Gulliverovy cesty, kalendář Elišky Junkové Auto-kompas a vlastní \"Kalendář\" vydaný Aventinem (1930). Tvořil obálky pro nakl. J. Otto, F. Topič, Družstevní práce, Melantrich a hru \"Líčení se odročuje\" (V+W). Byl jedním z členů SVU Mánes, kteří vystoupili ze spolku na protest proti konzervativním trendům (tzv. \"Secese z Mánesa\") a zúčastnil se společné výstavy secesionistů v roce 1930. Zahajoval výstavu Josefa Šímy v Aventinské mansardě.\n\nRoku 1930 ho nakladatel Otakar Štorch-Marien vyslal na cesty po Evropě, aby udělal rozhovory s významnými osobnostmi evropské kultury a ilustroval je svými karikaturami. Hoffmeister se setkal s Tzarou, Joycem, Le Corbusierem, Gidem, Valérym, Groszem. Kniha rozhovorů \"Piš jak slyšíš\" vyšla roku 1931. Po návratu do Prahy složil advokátní zkoušky a stal se společníkem advokátní kanceláře \"Hoffmeister st., Tonder, Hoffmeister ml.\"\n\nV roce 1931 se vrátili umělci tzv. \"Secese z Mánesa\" zpět do SVU Mánes když jim byla nabídnuta plná umělecká svoboda. Hoffmeister se přechodně vrátil k malbě a vystavil dva obrazy na podzimní 162. členské výstavě SVU Mánes. V létě cestoval s Bedřichem Feuersteinem do Sovětského svazu a setkal se s Lunčarským, Tatlinem, Tairovem, E. Piscatorem, H. Meyerem a na zpáteční cestě v Leningradu s G.B. Shawem a A. Huxleyem. Zážitky vydal v knize \"Povrch pětiletky\". Navrhl výpravu ke hře V. Dyka \"Zapomětlivý\" v Národním divadle.\n\nV nové hře Osvobozeného divadla \"Cézar\" (1932) byla na scéně i v tištěné podobě užita Hoffmeisterova karikovaná mapa Evropy. Ve Stavovském divadle byla uvedena jeho kritická komedie \"Zpívající Benátky\" (knižně Melantrich, 1946). Hoffmeisterem přebásněná hra Carla Goldoniho \"Kavárnička\" byla úspěšně uvedena v Národním divadle a poté v divadlech po celé republice. Zúčastnil se výstavy surrealistického umění v Mánesu (\"Poezie 1932\"), navštívil Egypt a Palestinu.\n\nRoku 1933 vystavoval spolu A. Pelcem 106 karikatur v Českých Budějovicích (SJV) a byl zvolen do výboru SVU Mánes. Spolu s Nezvalem navštívil v Paříži Jamese Joyce a přivezl mu svůj český překlad \"Anna Livia Plurabella\". Angažoval se ve výměně redakční rady a zajištění financování časopisu Volné směry a jako právník při tvorbě nových stanov SVU Mánes. Autorsky se podílel na hře Osvobozeného divadla \"Svět za mřížemi\".\n\nRoku 1934 připravil v Mánesu mezinárodní výstavu karikatur a humoru, které se sám zúčastnil. Vystavená protifašistická díla Johna Heartfielda, který žil v Praze jako německý exulant, vyvolala nevoli německého velvyslance Waltra Kocha, který požadoval jejich odstranění. Budovu napadli pravicoví studenti a SVU se nakonec podvolil nátlaku policie, ale výstavu díky diplomatickému skandálu navštívilo 60 000 lidí. V srpnu jako člen delegace na 1. sjezdu sovětských spisovatelů Hoffmeister zachytil podoby Gorkého, Pasternaka, Babela, Bucharina, Bědného a Radka, které pak zveřejnily časopisy Ogoňok, Svět práce, Doba, byly vystaveny na členské výstavě v Mánesu a vydány jako album \"Podoby\". Koncem roku navštívil Španělsko, kde se schylovalo k občanské válce.\n\nRoku 1935 vystavoval karikatury s SVU Mánes v Ostravě, Bratislavě (Slovenská UB) a Košicích a s A. Pelcem v Benešově. Stal se členem protifašistického \"Klubu českoněmeckých divadelních pracovníků\", kde se seznámil s okruhem pražských Němců a skladatelem Hansem Krásou, pro kterého později napsal libreto dětské opery Brundibár (1938). D 35 v režii E.F. Buriana uvedlo jeho komedii \"Mládí ve hře\" s hudbou Hanse Krásy a ještě téhož roku ji uvedlo v německém překladu (\"Anna sagt nein\") pražské divadlo \"Kleine Bühne\". V březnovém čísle Teigeho časopisu \"Doba\" otiskl kritický článek \"Socialistický realismus\" o potřebě tvůrčí svobody a poměry v SSSR kritizoval i v sérii článků ve Volných směrech (1935–1936). V Praze doprovázel André Bretona a Paula Éluarda. Pro scénu představení Osvobozeného divadla \"Rub a líc\" vytvořil aktualizovanou mapu Evropy.\n\nPo smrti svého otce se stal roku 1936 šéfem advokátní kanceláře \"Hoffmeister, Tonder, Pacák\". Divadlo D 36 uvádělo \"Matiné karikatur\" – promítání karikatur Hoffmeistera, Bidla, Pelce a Heartfielda, doprovázené jevištními výstupy. Na podzim cestoval s arch. Fragnerem po USA a kresby s texty vydal v knize \"Americké houpačky\". Stal se členem \"Výboru pro pomoc demokratickému Španělsku\".\n\nRoku 1937 se zúčastnil jubilejní výstavy SVU Mánes k 50. výročí založení a přednášel o umění na akci SVU a na \"Výstavě československé avantgardy\" v Domě uměleckého průmyslu v Praze (Národní 38). Spolu s A. Pelcem vystavil karikatury na výstavě v Domě umění v Ostravě. Fašisté ve vedení spolku DU usilovali neúspěšně o odstranění kreseb Hitlera a Mussoliniho a skandál měl velký ohlas v tisku. Vedl zájezd SVU Mánes do SSSR. Sovětská cenzura vyloučila z výstavy československého výtvarného umění v Moskvě díla mnoha výtvarníků, včetně Hoffmeistera. Další cenzurní zásahy postihly i výstavu \"Dnešní Mánes\" v Praze a Emil Filla navrhl aby členové SVU Mánes vytvořili zvláštní díla pro výstavu \"Umělci žalují\".\n\nNa Světové výstavě v Paříži získal Adolf Hoffmeister zlatou medaili.\n\nV lednu 1938 se článkem v Tvorbě nazvaným \"NE!\" vymezil proti dřívějšímu útoku S.K. Neumanna a hájil právo umělce na svobodu nepodřízenou diktátu socialistického realismu. Zúčastnil se členské výstavy SVU Mánes \"Černo-bílá\". Obec spisovatelů ho vyslala na protifašistická shromáždění spisovatelů v Paříži a Londýně, aby hájil československé zájmy proti plánům W. Runcimana na připojení Sudet k Třetí říši. Po celý rok se angažoval v protifašistických aktivitách – v Paříži měl výstavu protifašistických karikatur v Maison de la Culture, kterou uvedl L. Aragon, navrhl finanční sbírku mezi členy SVU Mánes. Účastnil se kongresu PEN klubu v Praze a aktivit Obce československých spisovatelů.\n\nPočátkem roku 1939 byly jeho karikatury vystaveny v Topičově salonu na posmrtné výstavě Karla Čapka a na výstavě podobizen členů SVU Mánes.\n\nDva dny po obsazení Československa německými vojsky a vyhlášení Protektorátu dostal 18. března 1939 pozvání do Francie, které zařídil Aragon. Obdržel mimořádné francouzské vízum a 23. dubna uprchl do Paříže. Tam navázal kontakty s odbojovými organizacemi a s pomocí francouzských komunistů založil \"Maison de la Culture Tchécoslovaque\". V září 1939 po obsazení východního Polska sovětskými vojsky byl na základě anonymního udání zatčen a obviněn spolu s mnoha dalšími občany Československa (Pelc, Diviš, Reinerová, Kopf, ad.) jako agent Moskvy. Byl vězněn sedm měsíců ve vyšetřovací samovazbě ve věznici La Santé. Napsal zde loutkovou hru \"Trhanec aneb Král Hladomor\" pro své neteře a synovce, kterou z vězení vynesla jeho advokátka.\n\nRoku 1940 ho vojenský tribunál zprostil obvinění z protifrancouzské činnosti, ale byl nadále internován v koncentračních táborech v Roland Gaross (Paříž), Damigny (Normandie) a Bassens (Bordeaux). V den francouzské kapitulace unikl do Casablanky, ale byl znovu internován. Na záruku krajanů žijících v Maroku byl propuštěn a odejel lodí do Tangeru, zde byl znovu týden internován a nakonec se s nákladní lodí dostal do Lisabonu.\n\nV lednu 1941 se s pomocí Jana Wericha a Jiřího Voskovce přeplavil přes Havanu do New Yorku. V USA bydlel nejprve u J. Ježka a J. Wericha a pak za honorář za své kresby továrníků odejel s Voskovcem a Werichem do Hollywoodu, kde překládal do angličtiny popis své anabáze. Kniha doprovozená kresbami vyšla roku 1941 v New Yorku jako \"The Animals are in Cages\" a v Londýně pod názvem \"Unwilling Tourist\" (česky \"Turistou proti své vůli\", 1946).\n\nRoku 1942 se po pěti měsících vrátil do New Yorku a začal spolupracovat s novinami. Tiskl články a kresby v \"The Nation\", \"Zítřku\" (New York) a \"Obzoru\" (Londýn). Z pověření \"Internatinal Worker's Order\" (IWO) přednášel v krajanských střediscích po celých Spojených státech a poté byl vyzván US Office of War Information, aby pracoval jako hlasatel a redaktor Hlasu Ameriky. Uváděl i pořady Voskovce a Wericha (jako prof. Pivoňka). V New Yorku se zúčastnil výstavy československého umění a vydal zde hru \"Slepcova píšťalka aneb Lidice\", kterou v následujícím roce uvedl výbor IWO v New Yorku v režii J. Voskovce a v polském překladu také Polski Dom Narodowy NY. Z londýnského exilu za ním přijela Lilly Strichová, se kterou se znal z předválečného Pražského německého divadla.\n\nRoku 1943 se zúčastnil výstavy \"Art in Exile\" v New York Public Library a spolu s Antonínem Pelcem měl výstavu politických karikatur v Museum of Modern Art, kterou zahajoval Edvard Beneš. Soubor karikatur pak do roku 1944 putoval po dalších městech USA a Kanady. Jiná výstava \"Cartoons by Hoffmeister, Pelc, Trier, Stephen and Z.K.\" byla otevřena v Londýně a putovala v následujícím roce po anglických městech. Roku 1944 vyšly karikatury knižně jako \"Jesters in Earnest\" v Londýně. 26. září 1943 měla v terezínském ghettu premiéru dětská opera Hanse Krásy Brundibár, ke které Hoffmeister napsal libreto. Nedělní vydání The New York Times Magazine otisklo Hoffmeisterovy kresby \"Anti-Axis Algebra\", karikatury Hitlera \"The Prisoner of Stalingrad\", \"The Leader\" a alegorii \"Teheránská konference\".\n\nOd března 1944 vedl Hoffmeister československou sekci Hlasu Ameriky.\n\nV červnu 1945 ho vyzval ministr kultury Václav Kopecký k návratu do Československa. Hoffmeister vstoupil do KSČ a v listopadu 1945 se stal přednostou VI. odboru Ministerstva informací a osvěty, kde dostal na starost zahraniční kulturní styky. V této funkci působil do března 1948.\n\nRoku 1946 se oženil s Lilly Strichovou, která s ním za války žila v USA. Z manželství měl syny Martina Davida (režisér, * 1947) a Adama (výtvarník, * 1953). Pořídil si chalupu v Říčkách v Orlických horách, kde až do konce života často pracoval i odpočíval. Na výstavě SVU Mánes vystavil kresbu J.V. Stalina s názvem „i kdyby se však krkavci sebevíce halili v paví pera, nepřestanou býti krkavci“. Jako člen československé delegace se zúčastnil I. valného shromáždění UNESCO a podílel se na přípravě výstavy \"Art tchécoslovaque 1938–1946\" v Paříži. Francouzská vláda mu udělila Řád čestné legie.\n\nV následujícím roce byl členem delegace na II. valném shromáždění UNESCO v Mexiku a poté cestoval s Norbertem Frýdem po Mexiku a setkal se s Diegem de Riverou, Fridou Kahlo a J.C. Orozcem. Byl jmenován komandérem Řádu rumunské koruny a komandérem řádu Polonia restituta.\n\nV únoru 1948 se stal předsedou akčního výboru Svazu československých výtvarníků. V březnu vedl československou delegaci na mezinárodní konferenci o svobodě informací v Ženevě. Z ministerstva zahraničí dostal nabídku vstoupit do diplomatických služeb a v červnu byl jmenován československým velvyslancem v Paříži. Spolupracoval s Josefem Šímou, který v letech 1945–1950 působil jako poradce pro československo-francouzské kulturní styky. Stal se stálým delegátem Československa při UNESCO a náměstkem vedoucího čs. delegace na III. a IV. valném shromáždění OSN v New Yorku (1948, 1949).\n\nV druhé polovině roku 1950 strávil tři měsíce v New Yorku jako delegát V. valného shromáždění OSN a průběh popsal spolu s Miroslavem Galuškou v silně ideologicky zaměřené reportáži, kterou ilustroval karikaturami. Byl kandidátem Československa a ostatních socialistických zemí do Rady bezpečnosti OSN.\n\nRoku 1951 byl odvolán z postu velvyslance a nebyl mu povolen návrat do Paříže. Byl jmenován profesorem Ateliéru kresleného a loutkového filmu na Vysoké škole uměleckoprůmyslová v Praze. V Praze ho navštívili Pablo Neruda a David Afaro. V lednu 1952 zveřejnily Lidové noviny jeho článek \"Kritika výtvarné kritiky\" proti dogmatickému výkladu socialistického realismu a na obranu českého moderního umění.\n\nRoku 1953 se podílel na přípravě výstavy Jeana Effela v Mánesu a vydání jeho knihy politických kreseb. Koncem roku se zúčastnil cesty kulturních pracovníků do Číny a Mongolska a navštívil čínské malíře (Čchi Paj-š’, Jie Čchien-jü, Li Kche-žan) a poté absolvoval cestu „vlakem přátelství“ kolem Číny. Z této cesty vznikl cestopis \"Pohlednice z Číny\", kniha o čínském umění \"Kuo-chua\" a kresby, které vystavil v následujícím roce v Galerii Kniha.\n\nRoku 1955 byl vyslán do Pekingu a Šanghaje jako komisař kulturní části výstavy \"Deset let budování Československa\" a své zážitky zahrnul ve 2. vydání knihy \"Pohlednice z Číny\". V knize \"Sto let české karikatury\" zpracoval jako první historik umění dějiny tohoto žánru. Vydal monografii vynálezce hlubotisku K. V. Klíče. Provázel Tristana Tzaru a Fernanda Légera během jejich návštěvy Československa.\n\nPočátkem roku 1956 navštívil v Paříži Jeana Effela a L. Aragona, po návratu do Prahy se setkal s Diego Riverou, který se vracel ze SSSR. V květnu byl členem první československé kulturní delegace do Egypta, ve které byli egyptologové František Lexa a Zbyněk Žába. Reportáž z pobytu vydal pod názvem \"Vyhlídka s pyramid\" (1957). Zúčastnil se VI. shromáždění Evropského výboru pro kulturu v Benátkách a stal se členem předsednictva československé národní komise pro spolupráci s UNESCO. V prosinci navštívil s československou kulturní delegací Indii.\n\nRoku 1957 byl účastníkem setkání klubů přátel UNESCO v Paříži a Chamonix a v červnu byl generálním komisařem reprezentativní výstavy českého středověkého umění \"L'art ancien en Tchécoslovaquie\" v Musée des arts décoratifs v Paříži. V září byl delegátem Československa na 29. mezinárodním sjezdu PEN klubů v Tokiu a poté cestoval po Japonsku (ilustrovaná kniha \"Made in Japan\" vyšla 1958). V Japonsku se setkal s Johnem Steinbeckem, Alberto Moraviou a Johnem Dos Passosem.\n\nK celovečernímu filmu Jeana Effela \"Stvoření světa\", který vznikl v Praze a měl premiéru roku 1958, napsal komentář a texty písniček. V květnu se setkal s polskými umělci a intelektuály ve Varšavě a poté se v Moskvě zúčastnil zasedání \"Všesvazového svazu výtvarných umělců\" a podepsal kulturní dohodu mezi VSVU a Československým svazem výtvarných umělců. Setkal se s Lily Brikovou, Leonidem Martynovem, Iljou Erenburgem a navštívil v Peredělkinu předsedu svazu rusko-německého přátelství (SSSR-NDR) Konstantina Fedina a Borise Pasternaka.\n\nPodílel se na koncepci československého pavilonu na Expo 58 v Bruselu a působil zde i jako člen mezinárodní jury. Za Československo se podílel na přípravě dokumentů pro Kongres pro odzbrojení a spolupráci národů, který se konal v červenci 1958 ve Stockholmu i na redakci závěrečných dokumentů ze sjezdu. Byl delegátem na generální konferenci UNESCO v Paříži a kandidátem do exekutivní rady. Francouzská vláda mu udělila řád Chevalier de l'Ordre des Arts et Lettres.\n\nV nakladatelství Československý spisovatel začal vycházet \"Výbor z díla Adolfa Hoffmeistera\". Redigoval vzpomínkový sborník \"Kavárna Union\", který vydalo Nakladatelství československých výtvarných umělců.\n\nRoku 1959 zorganizoval výstavu Jiřího Trnky v Musée des arts décoratifs v Paříži a vytvořil scénář výstavy \"Československo 1960\" v Praze. Napsal předmluvy k vydání Effelova \"Stvoření světa-Stvoření člověka\" (SNKLHU, 1959) a kolážemi ilustroval Verneovu knihu \"Cesta kolem světa za 80 dní\" (česky 1959, angl. 1965). Hoffmeisterovy ilustrace a karikatury byly vystaveny v Bratislavě a Varšavě.\n1. května 1960 byl Adolf Hoffmeister vyznamenán Řádem republiky. Angažoval se ve prospěch uvězněného Laca Novomeského, který roku 1960 dostal amnestii. Jako člen Ústředního výboru Svazu čs. výtvarných umělců (1960–1964) se podílel na obnovení uměleckých spolků a zúčastnil se první výstavy tvůrčí skupiny Mánes. V listopadu 1960 vystavoval karikatury a ilustrace v Galerii Václava Špály. Byl československým delegátem na konferenci evropských komisí UNESCO v Turíně, na 11. generální konferenci UNESCO a roku 1961 na jednání UNESCO v Paříži.\n\nRoku 1961 vystavoval v Litoměřicích, Hradci Králové, východním Berlíně, Paříži, v následujícím roce v Ostravě, Pardubicích.\n\nNa souborné výstavě v brněnském Domě umění (1962) vystavil 788 prací. Roku 1962 se jeho zásluhou uskutečnila výstava \"Jaro 1962\" v Mánesu, kde se představil také nový Blok tvůrčích skupin, sdružující nezávislé a opoziční umělce. V dubnu se jako člen vládní delegace zúčastnil cesty po Střední a Jižní Americe (Brazílie, Chile, Bolívie, Mexiko, Kuba). Setkal se s básníkem Nicolásem Gulliénem, Jorge Amadem, Che Guevarou, Fidelem Castrem a ilustrace vytvořené během cest použil pro knihu \"Mrakodrapy v pralese\" (1963).\n\nK šedesátým narozeninám obdržel roku 1962 titul zasloužilého umělce. Pro 4. svazek svého souborného díla \"Předobrazy\" napsal předmluvu o vzniku Devětsilu a tehdejší umělecké avantgardě. Další vzpomínky na Devětsil pak vycházely na pokračování v Literárních novinách. Uspořádal a uvedl výbor západních vědeckofantastických povídek \"Labyrint\" (SNKLU) s vlastními kolážemi a ilustracemi výtvarníků jako Jiří Balcar, Mikuláš Medek nebo Josef Istler. Ve Státním pedagogickém nakladatelství vyšla \"Početnice\" pro 3. ročník ZDŠ s jeho kresbami a kolážemi. Souborná výstava Hoffmeisterových karikatur, koláží a ilustrací se uskutečnila v říjnu 1962 v Moskvě (uváděl Boris Jefimov, Nâzım Hikmet). Koncem roku se zúčastnil jednání UNESCO v Paříži.\n\nRoku 1963 se v Mánesu uskutečnila retrospektivní výstava \"AH 17-63\", kde bylo shromážděno 890 prací Adolfa Hoffmeistera a ke které vyšel katalog s textem Miroslava Lamače. Výstavu uvedla báseň Miroslava Holuba a jako čestný host se zúčastnil Jean-Paul Sartre. Vystavoval též v Západním Berlíně-Charlottenburgu a na výstavě \"Rychnov 1963\".\nRoku 1964 vystavoval v Londýně, Mannheimu a Káhiře, na benátském Bienále a na několika místech v Československu. Zúčastnil se filmového festivalu v Cannes a byl předsedou Filmového festivalu v Karlových Varech.\n\nNa II. sjezdu Svazu čs. výtvarných umělců, konaném v prosinci 1964, kde došlo k obměně 3/4 vedení svazu, zvítězil Adolf Hoffmeister v tajné volbě předsedy proti kandidátovi nominovanému KSČ (Stanislav Libenský). Ještě během sjezdu byl Svaz reformován a v následujících letech zaznamenalo české výtvarné umění mimořádný rozkvět i díky zahraničním kontaktům, které Hoffmeister podporoval a zprostředkoval. S jeho volbou KSČ vůbec nepočítala, neboť figuroval dokonce jako tzv. hlavní objekt v akci Státní bezpečnosti nazvané \"Snob\", ve které se policejní složky pokoušely zkompromitovat některé vlivné umělce, kteří se zdáli sympatizovat se západní kulturou.\n\nV letech 1965–1967 jako předseda SČVU zajišťoval spolupráci s představiteli Bloku, s Ministerstvem kultury i s kulturním oddělením KSČ, pečoval o sociální i zprostředkovatelskou činnost Fondu výtvarných umění a dohlížel na činnost nově založeného Artcentra, které mělo na starost prodej uměleckých děl v zahraničí a zavedlo normální tržní vztahy. Navrhl vybudovat síť malých galerií v Husově ulici po vzoru Paříže. S Jindřichem Chalupeckým se snažil povzbudit publikační činnost změnami v redakčních radách časopisů i nakladatelství SČVU. Podpořil první Mezinárodní sochařské symposium ve Vyšných Ružbachách. Již roku 1965 se mu podařilo reformovat vedení SČVU a zrušit funkce některých tajemníků řízených ÚV KSČ a decentralizovat řízení programu výstavních síní.\n\nRoku 1965 vystavoval v Havaně, Bochumi, Badenu, Liberci (text katalogu L. Vachtová), Bratislavě, Galerii Bratří Čapků v Praze (text katalogu Václav Havel).\n\nRoku 1966 zaštítil konání druhé části kongresu Mezinárodní asociace výtvarných kritiků v Československu, včetně doprovodných výstav. Rozvíjel kontakty s Francií, Itálií a NSR, Polskem a Rakouskem. Z iniciativy J. Chaupeckého navázal kontakty s neoficiální uměleckou scénou v SSSR. Byl členem poroty na filmovém festivalu v Tours, kde sklidil ocenění Macourkův film Kdo chce zabít Jessii? (získal roku 1966 ceny také v Terstu a Locarnu). V únoru 1966 zahajoval výstavy československých grafiků v Essenu a Bochumi, v březnu byl generálním komisařem společné výstavy českého a francouzského kubismu v Musée national d'art moderne v Paříži (Paris-Prague 1906–1930).\n\nZúčastnil se jako vedoucí delegace sympozia československých a sovětských umělců uspořádaného v Moskvě na podnět SSSR, navštívil Arménii, Ázerbájdžán, v květnu a červnu navštívil připravovanou expozici pro Světovou výstavu v Montrealu 1967. Poté se zúčastnil zasedání PEN klubu v New Yorku, kde vystoupili Arthur Miller a Saul Bellow. Navštívil Jiřího Voskovce a Edwarda Albeeho. Vystavoval na \"Jarní výstavě\" v Mánesu a výstavě \"Aktuální tendence českého umění\", kterou uspořádala československá sekce AICA. Byl delegátem ČSSR na generální konferenci UNESCO v Paříži.\n\nRoku 1967 jako předseda SČVU navrhl založení \"Koordinačního výboru tvůrčích svazů\". 11. srpna 1967 byl jmenován národním umělcem. Na pražském sjezdu AICA byl zvolen řádným členem. Vystavoval v Londýně, na VŠP UV KSČ, v Jindřichově Hradci, Českých Budějovicích, v Museum Folkwang v Essenu, v Prešově. Podnikl cesty do Paříže a Benátek.\n\nV lednu 1968 byl znovu zvolen předsedou SČSVU a aktivně se podílel v obrodných aktivitách Pražského jara. Pokoušel se o oživení ideálů avantgardy a současně tlumil radikální názory. (Viz např. jeho podpis pod dopisem kulturních pracovníků Ústřednímu výboru KSČ v březnu 1968. V květnu zastupoval výtvarné umělce na první schůzi \"Koordinačního výboru tvůrčích svazů\". Stal se členem poradní komise KSČ, které předsedal Jan Werich a zúčastnil se aktivu umělců-komunistů ve Valdštejnském paláci (5.6.1968). Ministerstvo zahraničních věcí ho 14. června rehabilitovalo. Koncem června byl jako zástupce národní komise na konferenci UNESCO v Monte Carlu.\n\nV červenci se zúčastnil zasedání České národní rady, kde hovořil s Dubčekem a byl jmenován členem kulturní komise při ÚV KSČ. Po vpádu okupačních vojsk 21. srpna upadl do deprese. Zhroucení svých ideálů kulturní a politické avantgardy vnímal jako životní prohru. Z Francie dostal nabídku stát se profesorem na nově založené experimentální vysoké škole Centre Universitaire ve Vincennes. Byl zvolen předsedou poroty mezinárodní výstavy tapiserií v Lausanne. V Praze ho navštívil Jean-Paul Sartre se Simone de Beauvoir. Po celý rok kreslil podoby současných českých spisovatelů pro připravovanou knihu rozhovorů A.J. Liehma \"Generace\", kterou měl vydat Československý spisovatel roku 1969 (česky vyšlo až roku 1988 v exilovém nakl. Index a r. 1990 v nakl. Československý spisovatel). K přepadení Československa v srpnu 1968 vytvořil několik koláží.\n\nBěhem roku 1968 vystavoval koláže v Římě, Chebu, Praze, Havlíčkově Brodě a byl zastoupen na výstavách 50 let československé malby (AJG Hluboká) a Padesát let československého malířství 1918–1968 – 300 malířů, sochařů a grafiků pěti generací (Národní galerie v Praze, Slovenská národná galéria v Bratislavě).\nJako předseda SČSVU podpořil roku 1969 výstavu \"Socha a město\", kterou zorganizovala v Liberci Hana Seifertová (mj. vystaven Kaddish Aleše Veselého). V souvislosti s federalizací státu byl zrušen Svaz československých výtvarných umělců a místo něj zřízeny dva národní svazy. Hoffmeister promluvil na ustavující schůzi Svazu českých výtvarných umělců v dubnu 1969 a ohlásil zároveň svůj úmysl nekandidovat na předsedu. Ministerstvo vnitra České socialistické republiky následně odmítlo schválit stanovy SČVU. Tento akt byl záminkou k rozsáhlým čistkám a spolu s Hoffmeisterem přišli o své funkce i členové bývalého předsednictva. Následně se v květnu 1969 na své poslední (oficiálně zakázané) schůzi rozhodl ukončit činnost i \"Koordinační výbor českých tvůrčích svazů\" pro překážky bránící normální činnosti.\nAdolf Hoffmeister v únoru 1969 v Praze hostil Grahama Greena, v březnu navštívil Maxe Ernsta v Paříži a účastnil se schůze PEN klubu v Londýně. Měl sérii přednášek o české kultuře ve Vincennes a po ukončení semestru na VŠUP odjel přednášet do Švédska o českých předválečných avantgardních divadlech a české scénografii. V říjnu připravoval jako generální komisař v Paříži výstavu \"Tisíc let české a slovenské kultury\", která se měla konat roku 1970 v Grand Palais, ale nakonec se za nových normalizačních poměrů neuskutečnila. Další sérii jeho přednášek ve Vincennes přerušovaly stávky levicových studentů. Setkal se s Ernstem, Chagallem, Malrauxem, Effelem a Aragonem. Vystavoval v Palais des Beaux-Arts v Bruselu, v Hamburku, Karlových Varech a připravil výstavu Jiřího Trnky.\n\nRoku 1970 byl penzionován poté, co byla zamítnuta jeho žádost o prodloužení pracovního poměru na VŠUP. Do května ještě přednášel ve Vincennes. Byl předvolán k prověrce na ÚV KSČ a následně vyloučen z KSČ a z veškeré veřejné, publikační i výstavní činnosti.\n\nStáhl se do ústraní a věnoval se kresbám, tvorbě koláží a vrátil se k psaní divadelních her (\"Řecká tragédie\", 1970, \"Poprava\", 1971, \"Pissoir\", 1973). Roku 1971 vytvářel ilustrace k rozepsané knize Alenčina překvapení, která parafrázuje dílo Lewise Carolla.\n\nRoku 1972 se dlouhodobě léčil po infarktu myokardu. V baru Mars na Kladně proběhla kolaudace sloupů s Hoffmeisterovými kolážemi vytvořenými v předešlém roce. Na ustavujícím sjezdu normalizačního Svazu českých výtvarných umělců v prosinci 1972 byl v souvislosti s kritikou minulých reformních let zmiňován nejčastěji Adolf Hoffmeister. Byl obviněn ze „zpochybňování základů socialistické výtvarné kultury“. Zpráva předsednictva nového normalizačního přípravného výboru SČVU pro Ustavující sjezd z 20. 12. 1972 o něm konstatuje, že „Po lednu 1968 stupňuje své revizionistické a čím dál tím jasnější protistranické agresivní úsilí\".\n\nRoku 1973 napsal krátkou hru \"Pissoir\", věnovanou E. Albeemu (vydáno až roku 1990) a ve svém bytě v ulici Pod Bruskou uspořádal soukromou výstavu svých posledních koláží. Zemřel na infarkt 24. července 1973 na své chalupě v Říčkach v Orlických horách.\nV roce 1920 se stal spoluzakladatelem Svazu moderní kultury – Devětsil, byl členem Spolku výtvarných umělců Mánes, členem kulturněpolitických organizací (Levá fronta, Společnost pro hospodářské a kulturní sblížení s novým Ruskem, Klub českých a německých divadelních pracovníků). Po emigraci do Francie byl ve spojení s odbojovými organizacemi a založil i centrum čs. exilových kulturních pracovníků.\n\nV letech 1965–1967 byl předsedou Svazu československých výtvarných umělců a předsedou Československého PEN klubu.\n\nAdolf Hoffmeister byl nejen právníkem a politikem, ale zejména karikaturistou, ilustrátorem, autorem koláží, spisovatelem, básníkem, dramatikem, organizátorem zahraničních výstav a sběratelem umění. Proslavil se zejména jako karikaturista předních osobností světové i české kultury a politiky. Jestliže některé jeho texty mají už jen hodnotu autentického dobového svědectví, nebo historického dokumentu, pak většina z toho co nakreslil nebo sestříhal a nalepil jako koláže si uchovalo trvalou platnost stále živého uměleckého díla. Philippe Soupault označil Hoffmeistera při příležitosti jeho výstavy v Paříži roku 1961 za jednoho z nejslavnějších portrétistů naší doby.\n\nHoffmeister patří k předním osobnostem druhé generace předválečné české avantgardy, která měla možnost poznat západní moderní umění ještě před vypuknutím první světové války a své výtvarné a literární pokusy zveřejnila již během studia na gymnáziu. Na \"reálném gymnáziu v Křemencově ulici\" se učil kreslit podle modelu u Camilla Stuchlíka a na hodinách kreslení, které vedl Ladislav Šíma. První kresby a linoryty, vycházející z českého kuboexpresionismu, vytvořil v letech 1917–1919 (\"Zátiší u okna\", linoryt, 1917). Snaha o vyjádření skutečnosti jednoduchým syntetickým znakem ho v následující sérii pastelů dovedla až na hranici abstrakce (\"Krajina u jezera\", 1918). Od roku 1920 se pro něj stala důležitá sociální témata, která si vyžádala dramatičtější expresionistické výrazové prostředky (\"Válka\", 1920).\n\nPostupně absorboval vlivy Kubišty, Morandiho, Rousseaua a syntetického kubismu a integroval je do vlastního stylu poetického naivismu, který byl více intelektuální konstrukcí nebo zvláštní primitivistickou formou dada. Devětsil se vědomě přikláněl k tvůrcům mimo proudy dobového modernismu, jako byl Henri Rousseau nebo Jan Zrzavý, přičemž poválečný primitivizující idiom měl přinést obrodu původního citu, zničeného civilizací. Rousseau přitahoval Hoffmeistera po celý život a nepřestával se k němu vracet (\"Kolumbova loď\", 1921–1922, \"Most\", 1922). Vize Rousseauova \"Ráje\" se prolínala s představou beztřídní společnosti, prosazovanou komunistickou stranou.\nBěhem své první cesty do Paříže (1922) se seznámil osobně s Tristanem Tzarou a pochopil osvobozující funkci a absurdní humor dadaismu i jeho schopnost znevážit tradiční civilizační fetiše. Dalším zdrojem Hoffmeisterovy avantgardní tvorby se stal sovětský konstruktivismus, který v Čechách propagoval zejména Karel Teige. Ten nahrazoval malířství a sochařství „užitkovými“ obory jako fotografie a fotomontáž, angažovanou karikaturou, průmyslovým designem, typografií, scénickým výtvarnictvím a konstruktivní tvorbou. \nHoffmeister začal své první karikatury zveřejňovat roku 1924 v Lidových novinách a od roku 1927 jimi ilustroval vlastní texty vydané knižně.\n\nJako karikaturista měl Hoffmeister vyvinutý smysl pro důstojnost člověka, odrážející demokratické tradice v nichž vyrůstal a jejichž kořeny do sebe vstřebal, nikoli socialistický životní způsob, ke kterému se hlásil později, aniž by jej přijímal beze zbytku. V jeho podání není karikatura deskriptivní nápodobou, ani psychologizujícím introspektivním vhledem. Vždy usiloval o jednoduchost a dosažení neměnného standardu – o kdykoli zopakovatelný typ, který vyzdvihuje zobecnitelné vlastnosti povahy i fyziognomie.\n\nHoffmeisterův kreslířský styl, založený na jemné, úsporné a přesné perokresbě, se vyhranil do víceméně definitivní podoby v letech 1925–1927. Téměř nikdy nepoužívá šrafování, stínování nebo lavírování a k technice štětcové kresby měl vyslovený odpor. Z nejstarších Hoffmeisterových karikatur (1924–1925) vyplývá, že jakmile nalezl adekvátní výtvarné vyjádření, již ho později neměnil. Základní technikou byla lineární tušová kresba, po roce 1928 někdy doplněná koláží. Kresba byla úsporná, střídmá, ekonomická, výrazná, stručná, puristická a ukázněná (\"Masaryk jedním tahem\", 1931). Přestože je v kresbách patrný vliv poetismu a surrealismu, jsou souběžné spíše s konstruktivismem a funkcionalismem. Podle vlastního Hoffmeisterova aforismu: „Kresba je báseň, telegram a architektonická konstrukce současně“.\n\nHoffmeisterovy karikatury, s výjimkou těch politických v době druhé světové války, jsou jen málokdy zesměšňující a splývají se zobecňující portrétní kresbou. Známá je jeho kresba „Pátečníků“ a portréty T.G. Masaryka).\n\nNejvýznamnější a nejpočetnější složkou jeho díla jsou \"Podoby\" (\"Visages\"), které vznikaly v rozmezí více než půl století, nejprve jako stenografické skici podle živého modelu, pořízené obvykle během rozhovoru. Hoffmeister používá obvyklých postupů karikatury, jako je nadsázka, zkratka, deformace nebo zvýraznění charakteristických detailů aby se dobral hlubší pravdy. Veřejně známé osobnosti zbavuje nimbu uctívaných géniů a zachycuje je v civilních nebo komických situacích, které je polidšťují. Definitivní portrét vzniká jako rekonstrukce psychické a fyzické podoby modelu zdůrazněním charakteristických detailů a potlačením podružného. Pokud se k některým osobnostem opakovaně vracel, může tělo nebo životní situace procházet překvapivými proměnami, ale podoba tváře zůstává téměř neměnná. Takto se např. postupně proměnil Hoffmeisterův portrét G. K. Chestertona – od milého legračního tlouštíka u stolu plného rozházených papírů až po komického apoštola katolicismu a cestovatele, zobrazeného jako vznášející se balón s křížem uprostřed čela.\n\nHoffmeisterova první malá výstava kreseb u nakladatele Fromka roku 1927 vyvolala takovou pozornost, že vzápětí dostal možnost vystavovat v Mánesu a byl přijat za řádného člena SVU Mánes. Již následujícího roku vystavoval v pařížské Galerii d'Art contemporain a po příznivých kritikách v zahraničním tisku začal otiskovat své kresby v některých francouzských periodikách. Roku 1929 mu úvod do katalogu k výstavě kreseb v Aventinské mansardě napsal mluvčí Devětsilu Karel Teige a uznal je tak jako legitimní součást českého avantgardního umění. V následujícím roce ho nakladatel Otakar Štorch-Marien pověřil, aby interviewoval a kreslil významné kulturní osobnosti pro časopis Rozpravy Aventina. Vznikly tak portréty Tzary, Joyce, Le Corbusiera, Valéryho, H. Meyera, Piscatora, Lunačarského a dalších.\nHoffmeisterovy podobizny vznikaly souběžně s jeho další tvorbou po celý život. V 60. letech znovu kreslil osobnosti, které poznal již před válkou (Šíma, Picasso, Dalí, Aragon, ad.) a zároveň nové tváře, které zachytil během svých zahraničních cest na kongresech nebo konferencích UNESCO (Léger, Giacometti, Hemingway, Steinbeck, Bradbury, Kokoschka, aj.) Styl portrétů se ale mění a Hoffmeister je častěji doplňuje koláží nebo barevnými plochami. Také jeho pérovky se vyznačují silnější geometrickou stylizací forem. Fyziognomické rysy jsou s velkou kreslířskou suverenitou zachyceny jako protínající se přímky a křivky, ale výsledkem je živá osobnost portrétovaného (James Joyce, 1966, Dylan Thomas, 1966).\nHoffmeister se už ve dvacátých letech stýkal s pražskými Němci a z raného mládí znal Franze Kafku i prostředí kde se pohyboval. Jeho kafkovský cyklus ale vznikl až 40 let po spisovatelově smrti, během postupné rehabilitace jeho díla v 60. letech. V letech 1963–1973 vytvořil cyklus imaginárních portrétů Franze Kafky, čítající několik desítek kreseb a koláží, který se stal poslední částí i vyvrcholením jeho portrétní tvorby (\"FK, návrh na poštovní známku\", 1967) Do kafkovské série se promítla i aktuální politická situace a okupace v srpnu 1968 – jako koláž s Kafkou a hrozivými hnáty kostlivců nad Prahou (\"Franz Kafka – Stále ohrožená Praha\", 1968).\n\nRoku 1926 bylo na půdě Devětsilu jako jeho divadelní sekce založeno Osvobozené divadlo. Hoffmeister se od počátku podílel na jeho programu jako autor (\"Nevěsta\", 1927) a spoluautor her (\"Svět za mřížemi\", 1935) a zejména jako karikaturista a scénograf (\"Caesar\", 1932, \"Rub a líc\", 1936). Autorská tvorba Voskovce a Wericha se od čistého humoru a absurdní dadaistické komiky koncem 30. let postupně měnila k antifašisticky zaměřeným komediím a Hoffmeisterova scénografická tvorba se proměnila spolu s ní (\"Mapa Evropy pro hru Rub a líc\")\n\nPočátkem 30. let se Hoffmeister pod vlivem surrealismu nakrátko vrátil k malbě (\"Sen v horečce\", 1931–1932) a zúčastnil se významné výstavy \"Poezie 1932\" v Mánesu, kde byla zastoupena i pařížská surrealistická skupina. Členem pražské surrealistické skupiny (zal. 1934) se však nestal. Hoffmeister i v předválečném levicovém prostředí nadále nekompromisně hájil svobodu a principy moderního umění a roku 1937 se zúčastnil \"Výstavy československé avantgardy\" v Burianově divadle D 37. \nPod vlivem světových událostí se před polovinou 30. let vrátil ke kresbě a začal se věnovat převážně politické karikatuře. V Praze spolupracoval zejména s časopisem Simplicus (později Simpl, 1934–1935) a po nucené emigraci v USA kreslil pro krajanské i americké deníky. V americkém exilu, kde vytvořil své nejlepší karikatury (\"Teheránská konference\", 1943, cyklus \"Antifašistická početnice\", 1943), měl koncem války spolu s Antonínem Pelcem samostatnou výstavu v Museum of Modern Art v New Yorku.\nV 50. letech se hlavní složkou Hoffmeisterovy literární tvorby staly cestopisné reportáže s vlastními ilustracemi. \"Pohlednici z Číny\" (1953) doplnil víceméně realistickými perokresbami, ale pod vlivem orientální kaligrafie se jeho kresby oprostily od popisnosti a nabyly znakového charakteru. V knize \"Made in Japan\" (1958) je kresba svobodnou hrou lineárních arabesek a kontrastů geometricky členěných ploch. Ve \"Vyhlídce z pyramid\" (1957) se vedle dalšího zjednodušení a geometrizace kresby uplatnila i koláž, která se pak stala jeho hlavním výtvarným prostředkem.\n\nK ilustracím se vrátil po roce 1970, kdy vytvořil rozsáhlý cyklus ke knize \"Alenčina překvapení\".\nNové směřování Hoffmeisterovy tvorby představují ilustrace k jeho oblíbené knize z dětství – Cestě kolem světa za 80 dní, kterými se roku 1959 pokusil knihu Julese Verna aktualizovat pro současného čtenáře. Vedle výstřižků staromódních xylografických reprodukcí, podbarvených humornou nadsázkou a navozujících zvláštní starosvětské kouzlo, uplatnil vlastní kresby, které využitím geometrických rastrů, barevných ploch a úsporných literárních znaků zřetelně odkazují k meziválečné avantgardě. Jako plnohodnotný partner obrazu se v kolážích vyskytují typografické kompozice sestavené z různých druhů písma. Hoffmeister zároveň i ve svých textech usiluje o rehabilitaci odkazu české levicové avantgardy, jakou představoval Devětsil nebo surrealismus a dada.\n\nV ilustracích k antologii západní science-fiction \"Labyrint\" (1961) a k Wellsovým Prvním lidem na Měsíci (1963) kombinoval výstřižky starých tisků a fotografie s kresbou (v případě Wellse jsou kresby inspirované \"Nočním chodcem\" Františka Hudečka). Cendrarsovo \"Zlato\" (1964) ilustroval kolážovanými frotážemi, další ilustrace jsou převážně koláže s tušovou kresbou (AH, \"Mrakodrapy v pralese\", 1964, Lautréamont, \"Poezie\", 1967, \"Alenčina překvapení\", 1971–1973).\n\nVýtvarný potenciál písma využil během své cesty do Abcházie (1959) jako samostatný prvek typografických koláží a vytvořil zde první ze svých „krajinářských skicářů“. Kaligrafické kvality abchazského písma, které asociovaly tvary okolní přírody, dodaly kolážím dynamický pohyb a novinové výstřižky s nesrozumitelnými znaky se staly abstraktním materiálem k vytvoření nové konkrétní reality. Určitou sémantickou informaci písma však autor respektoval a při dalších zahraničních cestách do Řecka, na Sicílii nebo Azurové pobřeží, do Londýna a Montrealu vždy použil výstřižky z místních novin a časopisů. Kresba se v těchto krajinách omezuje na obrys a zdůraznění prostorových plánů, komponovaných podle kubistického principu (plans superposés). Kromě písma Hoffmeister využil množství reálných prvků místní architektury, reklamních nápisů a abstraktních barevných ploch. V koláži \"Karlovy Vary\" (1961), kde nejsilněji přežívá ozvěna dadaismu, evokují historizující sloh lázeňských kolonád výstřižky z šachovnic, domina nebo karetních her, zasazené do ornamentálních rámů. K Hoffmeisterovým typografickým krajinám lze zařadit i rozsáhlý cyklus \"Židovský hřbitov v Praze\" (1963–1966), v němž vedle kaligrafické kvality hebrejského písma znovu uplatnil i kresbu.\nTato tvorba, která primární sdělovací funkci písma nahrazuje funkcí zobrazovací, nebyla pouze kratochvilnou zábavou. Hoffmeister si dobře uvědomoval převahu vizuální informace oproti psanému textu a zároveň reflektoval osobní zkušenost z 50. let, kdy se řeč stala clonou zastiňující pravou skutečnost a vytvářející falešnou realitu, sémantickou hlušinou nebo nástrojem dezinformací, propagandy a lži. Ta vedla k oprávněné skepsi, že řeč přestala být nástrojem poznání, její smysl se vyprazdňuje a zároveň s ní pozbývá smyslu i písmo. Nová realita, vytvořená z útržků devalvovaného písma, se stává obrazem světa plného novinových frází a reklamních sloganů. V letech 1964–1967 tvořil typografická zátiší, v nichž písmo znovu nabylo svou komunikativní funkci, přestože slova skládá podle principu náhodných setkání. Vystřižená slova jsou však vázána k jednomu společnému námětu a tvoří tak vizuální báseň. Další typografická zátiší z let 1970–1971 svou ikonografií i oválným tvarem navazují na dědictví kubismu a písmo je materiálem k vytvoření lahví, sklenic nebo kytar.\n\nOd roku 1961 Hoffmeister navazuje na svou předválečnou zkušenost se surrealismem a na reminiscence dětských snů, které pro něj znamenaly kolážované romány Maxe Ernsta. V tomto duchu skládá koláže z výstřižků starých xylografických reprodukcí, ale snové děje a fantastické příběhy komponuje s ironickým odstupem a klasické metody surrealismu spíše paroduje a zlehčuje. Tematicky jsou tyto koláže velmi různorodé – od snových dobrodružství na pozadí hlubin vesmíru (\"Neštěstí malé Žofie\", 1965) a básnických vizí (\"V souhvězdí ryb\", 1963), přes parodie literárních žánrů a sarkastické komentáře životních událostí (\"Vyhlídky manželství\", 1964) až po absurdní rébusy s erotickým nebo ironickým podtextem (\"Nová anatomie\", 1965). K surrealistickému odkazu se hlásí i jeho frotáže, kolážované bizarními tvory sestavenými z výstřižků anatomických atlasů (\"Nový anatomický atlas\", 1966)\nHoffmeister zavedl i novou kolážovou techniku, založenou na perspektivním či paralelním zdvojení obrazu, kterou nazval \"stereovize\". V cyklu \"Dějiny se opakují\" (1964–1965) nejde primárně o vytvoření prostorové iluze, ale o významové zhodnocení principu duplicity. Hoffmeister také ilustruje různá existenciální témata (\"Kam jdeme ?\", 1967) multiplikaci téže figury.\n\nTěžištěm jeho tvorby jsou od roku 1963 kombinace černobílých nebo kolorovaných koláží s barevnou kresbou, kterými mj. reflektuje realitu současného přetechnizovaného světa (\"Nervozita a erotické napětí mezi hydraulickými lidostroji\", 1967). Souvislost s ranými podněty, z nichž vzešel Devětsil, našel Hoffmeister v antiestetismu pop-artu a jeho výtvarném zhodnocení banality. Vytvořil tak vlastní varianty pop-artových koláží, v nichž kolážované kresby hrdinů starých detektivek a rodokapsů obklopil výstřižky původních obálek a ilustrací nebo je konfrontoval s ženskými a mužskými akty erotických časopisů (\"Buffalo Bill\", 1963, \"Levice Nick Carterova\", 1964). Koláže částečně souvisejí i s pražskou návštěvou Roberta Rauschenberga (1964). Hoffmeister však byl determinován svým romantickým generačním východiskem a na rozdíl od nezúčastněného a utilitárního vztahu amerického pop-artu k realitě má jeho tvorba, využívající barevné reprodukce současných tiskovin, spíše charakter ironického či kritického komentáře. Glosuje tak například sexuální revoluci šedesátých let (\"Krajina fotografů\", 1966, \"Krajina milovníků\", 1967). Charakter odlehčené glosy politického dění z roku 1968 má koláž \"Vnitropolitický boj žehliček proti kohoutům\".\nOd druhé poloviny 60. let se v Hoffmeisterově tvorbě stále častěji objevují spodní tóny úzkosti a připomínky konečnosti lidské existence (\"Celnice smrti\", 1965). Po nuceném penzionování roku 1970 se Hoffmeister uchýlil do nedobrovolné klauzury na venkov a věnoval se intenzivně výtvarné tvorbě. Téma smrti se v jeho tvorbě vrací v různých obměnách i v 70. letech (\"Smrt všude číhá na děti (Memento mori)\", 1970, \"Vražda\", 1972) až po poslední koláž \"Život a smrt II\" (1973). V jeho mysli se toto téma mísí s pochmurnou vidinou civilizační krize a s obavami o stav planety (\"Na Zemi zbyla po lidech bílá místa\", 1973). Po prodělaném infarktu a dlouhé rehabilitaci vytvořil do června roku 1973 více než 70 rozměrných barevných koláží, které pak soukromě vystavil pro své přátele. Cyklus \"Přežitky z doby lidí\" je svět bez lidí po jakési katastrofě zabydlený fantastickými bytostmi a pozůstatky lidské činnosti nebo evokující životní prostředí vzdálené budoucnosti. Řada volných koláží je věnována současníkům (\"Pocta Beatles\", 1973, \"Pocta Antonionimu\", 1973), ale často jde o témata velmi privátní (\"Osud Davidův\", 1973, \"Rozbitý život\", 1973).\n\nHoffmeister psal básně, divadelní hry (pro Osvobozené divadlo, a \"D 35\" E. F. Buriana), psal a kreslil do periodik (Tribuna, Rozpravy Aventina, Pestrý týden, Lidové noviny a další). Je spoluautorem českého překladu úryvku Anna Livia Plurabella z románu Finnegans Wake od Jamese Joyce, se kterým se osobně znal.\n\n\n\n\n\n\n"}
{"id": "50473", "url": "https://cs.wikipedia.org/wiki?curid=50473", "title": "Quintus Claudius Quadrigarius", "text": "Quintus Claudius Quadrigarius\n\nQuintus Claudius Quadrigarius (1. polovina 1. století př. n. l.), byl římský spisovatel a historik, jeden z mladších analistů\n\nO jeho životě se téměř nic neví.\n\nPopsal římskou historii od dobytí Říma Galy (386 př. n. l.) až po svou dobu (70. léta 1 století př. n. l.). Snažil se o objektivní přístup, starší dějiny považoval za málo spolehlivé, protože neexistovaly písemné památky. Písemné prameny se snažil ověřovat z více zdrojů. Dílo mělo minimálně 23 knih, zachovalo se pouze v pozdějších citacích.\n"}
{"id": "50487", "url": "https://cs.wikipedia.org/wiki?curid=50487", "title": "Boletus pinicola", "text": "Boletus pinicola\n\nBoletus pinicola je nejednoznačný systematický název následujících druhů hub:\n"}
{"id": "50499", "url": "https://cs.wikipedia.org/wiki?curid=50499", "title": "Jevany", "text": "Jevany\n\nJevany () jsou obec v okresu Praha-východ, žije zde obyvatel. Rozkládají se asi 34 kilometrů jihovýchodně od centra Prahy a třináct kilometrů východně od města Říčany. Leží na okraji národní přírodní rezervace Voděradské bučiny na Jevanském potoce vlévajícím se ve Stříbrné Skalici do Sázavy. Jsou obklopeny několika rybníky.\n\nPrvní zmínka o obci pochází z roku 1344.\n\nSoučástí Jevan je i od třicetileté války zaniklá středověká vesnice Penčice, dnes už jen hájovna. Jihovýchodně od obce leží bývalá ves Aldašín zaniklá za třicetileté války, do dnešní doby je zachován pouze kostel sv. Jiří se hřbitovem. Dále se na katastru obce nachází např. zaniklé vesnice Dubina, Bohumil a Cukmantl se samotou Drbohlav.\n\nDějiny územněsprávního začleňování zahrnují období od roku 1850 do současnosti. V chronologickém přehledu je uvedena územně administrativní příslušnost obce v roce, kdy ke změně došlo:\n\nV obci Jevany \"(389 obyvatel)\" byly v roce 1932 evidovány tyto živnosti a obchody: holič, 2 hostince, 2 hotely, krejčí, řezník, 3 obchody se smíšeným zbožím, trafika, zednický mistr.\n\nPo první světové válce se Jevany staly vyhledávaným letoviskem na březích soustavy rybníků. Lze zde najít kino, pizzerii, mini market a vilu České televize. Rekreační rybníky na Jevanském potoce umožňují provozování vodních sportů.\n\nDále je zde mnoho vil známých lidí, např. Karel Gott (měl zde i vlastní muzeum Gottland, které však kvůli finančním potížím ukončilo činnost) či Lou Fanánek Hagen. Vilu zde měl i hudební skladatel Karel Svoboda.\n\nÚzemím obce prochází silnice I/2 v úseku Říčany – Kutná Hora, po východní hranici katastru silnice II/108 v úseku Stříbrná Skalice – Kostelec a silnice III třídy:\n\nŽelezniční trať ani stanice na území obce nejsou.\n\nV obci jezdí dvě autobusové linky Pražské Integrované Dopravy aa to příměstská linka 382 (Háje-Jevany-Stříbrná Skalice, Nám.-Sázava aut.st.) s 18 spoji v pracovní den, v sobotu s 11 spoji a v neděli s 8 spoji za den. Dále zde jezdí mimoměstská linka 492 (Kostelec, n.č.l., Nám.-Jevany-Černé Voděrady) s 11 spoji v pracovní den a s 4 spoji o víkendu.\n\n"}
{"id": "50500", "url": "https://cs.wikipedia.org/wiki?curid=50500", "title": "Barbar", "text": "Barbar\n\nBarbar (řec. βαρβαρος, \"barbaros\") je slovo neznámého původu, původně snad onomatopoické slovo, napodobující nesrozumitelnou „řeč“ cizinců, podobně jako české slovo „brblat“. Řekové tak označovali příslušníky všech národů, jejichž jazyku nerozuměli (podobně jako české označení Němci). Od řecko-perských válek začalo toto slovo nabývat v řečtině hanlivého odstínu, který zcela převládl v období helénismu.\n\nOd Řeků převzali pojem ve 3. století př. n. l. Římané, kteří se i jinak hlásili k řecké kultuře jako ke svému vzoru (třebaže část Řeků je samotné původně řadila k barbarům). Římané přesvědčení o univerzalitě své civilizace vztahovali pojem „barbar“, „barbaři“ na všechna etnika nacházející se vně jejich kulturního okruhu, například i na Peršany s jejich staletou státní tradicí. Přesto existovala jistá diferenciace – někteří antičtí autoři byli ochotni vidět v perské říši protiváhu říše římské, což pro germánské, skythské či jiné národy neplatilo. I výraz barbar je proto třeba chápat pružně, neboť z římské strany šlo spíše o vyjádření nároku na kulturní nadřazenost než o odsouzení jiných civilizací jako takových.\n\nDalší možností je etymologický původ ve slově \"barba\" (latinsky \"vousy\").\n\nV latinské Americe nemá hanlivý nádech, naopak je chápán jako odvážný, neohrožený, bojovný člověk, používá se „que bárbaro“ – „jak barbarské“ ve smyslu „jak odvážné“.\n\n\n"}
{"id": "50501", "url": "https://cs.wikipedia.org/wiki?curid=50501", "title": "Vandalové", "text": "Vandalové\n\nVandalové byli velký východogermánský kmen nebo skupina kmenů, které se poprvé v historii objevily na území dnešního jižního Polska. Někteří z nich později značně migrovali. Nejvíce vešla ve známost velká skupina, která v 5. století na pyrenejském poloostrově, v západním středomoří a v severní Africe založila vandalské království. Jazykem jim byla vandalština jazykově patřící k východogermánské skupině.\n\nTradiční pohled je takový, že se Vandalové během 2. století před naším letopočtem přesunuli z jižní Skandinávie do oblasti mezi dolní Odru a Vislu a kolem roku 120 před naším letopočtem se usadili ve Slezsku. Jsou spojováni s převorskou kulturou a byli pravděpodobně totožní s kmenem Lugiů. Během markomanských válek expandovali do Dácie a během krize třetího století do Panonie. Určité stopy zanechali ve 2. století n. l. také na území Slovenska. Kolem roku 330 n. l. byli Vandalové Góty omezeni na území Panonie, kde od Konstantina I. Velikého dostali povolení k usídlení. Kolem roku 400 donutily nájezdy Hunů mnoho germánských kmenů k odchodu na území římské říše. Vandalové tak byli spolu s dalšími kmeny tlačeni na západ, roku 406 překročili Rýn a přešli do Galie. V roce 409 překročili Pyreneje na Pyrenejský poloostrov, kde se hlavní skupiny, Hasdingové a Silingové, usadily v provinci Gallaecia (severozápad poloostrova) a Baetica (jižní poloostrova).\n\nNa příkaz Římanů napadli Pyrenejský poloostrov v roce 418 Vizigóti. Téměř zničili íránské Alany a vandalské Silingi, kteří se dobrovolně podrobili vládě hasdingského vůdce Gundericha, který byl v roce 419 vytlačen z Gallaecie do Baetiky římsko-svébskou koalicí. V roce 429 se Vandalové pod vedením krále Geisericha (vládl 428–477) přesunuli do severní Afriky. Roku 439 zde založili království, které zahrnovalo římskou provincii Afrika, také Sicílii, Korsiku, Sardinii, Maltu a Baleáry. Odrazili několik římských pokusů o zpětné získání africké provincie a v roce 455 Řím vyplenili. Jejich království se zhroutilo během vandalské války v letech 533–4, ve které síly císaře Justiniána I. dobyly provincii pro východořímskou říši.\n\nRenesanční a raní novodobí spisovatelé charakterizovali Vandaly jako barbary, kteří „drancovali a rabovali“ Řím. Takto vznikl termín “vandalismus” popisující nějaké zbytečné ničení, zvláště “barbarské” znehodnocování uměleckých děl. Nicméně někteří moderní historici popisují Vandaly během přechodného období z pozdního starověku k ranému středověku jako udržitele a ne ničitelé římské kultury.\n\nVe 2. století se Vandalové, kvůli migraci Gótů, rozdělili na dvě větve, Hasdingy a Silingy. Silingové se usadili ve Slezsku, Hasdingové se dostali až do okolí Tisy. Okolo roku 330 se obě větve opětovně spojily, když je znovu ohrožovali Gótové. Císařem Konstantinem jim bylo přiděleno území v Panonii, kde se spojili s kočovnými Alany, původem z Persie. Okolo roku 370, po nájezdech Hunů, se Vandalové s Alany vydali na západ. V provincii Raetia jich část vstoupila do služby k vojevůdci římských vojsk Stilichonovi, jehož otec byl také Vandal, proti Hunům. Hlavní část se roku 406 dostala k Rýnu, zde se spojili s částí Svébů a porazili Franky. Po dočasném usídlení v Galii roku 409 překročili Pyreneje a během pár let získali vládu nad jižní částí provincie Hispania, která byla podle nich později pojmenována Andalusií (\"Vandalitia\"). Hasdingové se usídlili poblíž Svébů v Galicii, Silingové se usadili v oblasti Baetica (část Andalusie) a Alanové v Lusitanii. Roku 416 byli Silingové poraženi Vizigóty a za dva roky byli poraženi i Hasdingové s Alany. Díky stálé hrozbě se Hasdingové, Silingové a Alanové spojili do jednoho království, poté se Vizigóti z Hispánie na čas stáhli. Do roku 425 Vandalové dobyli jihovýchodní pobřeží Pyrenejského poloostrova, tím získali silnou námořní flotilu a podnikali pirátské výpravy na Baleáry a pobřeží Mauretánie (oblast severu Maroka), kde se roku 429 vylodili.\n\nVandalové sem byli pozváni římským guvernérem Bonifáciem jako jeho spojenci a bylo jim přislíbeno – za vojenskou pomoc proti římskému senátu – i území k osídlení. Bonifácius se jednak zalekl jejich velikého počtu (údajně až 80 000 bojovníků), jednak byl Římem omilostněn (pravděpodobně ze stejného důvodu) a vyzval Vandaly k návratu do Hispánie. Ti, pravděpodobně záměrně, neuposlechli této výzvy a obrátili své zbraně proti němu. Snadno a rychle rozdrtili místní římské posádky, pokud se jim vůbec postavily na odpor, a opanovali celé zdejší římské území (dnešní severní Maroko a severní Alžírsko (viz Geiserich). Vandalové vyznávali již od pobytu v Hispánii jako kmenové náboženství ariánské křesťanství a netolerovali ani římské katolické vyznání, ani východní řecké. Po pevném uchopení moci v Africe své výboje přenesli na velké středomořské ostrovy.\n\nRoku 455 připlula vandalská flotila s armádou, pod velením krále Geisericha, do Itálie a dobyli Řím. Možnou záminkou či důvodem byla i žádost manželky císaře Petronia Maxima, Licinie Eudoxie, aby ji Geiserich zachránil z nedobrovolného svazku s Maximem, který podle ní dal zabít jejího předchozího manžela, bývalého císaře Valentinina III. Císař Petronius Maximus místo obrany města zvolil útěk, na kterém při nehodě 31. května zahynul. 2. června vstoupili do města Vandalové vedení Geiserichem, naložili na své lodě ukořistěné římské poklady a po dvou týdnech odpluli zpět do Kartága. S nimi odplula také císařovna Licinii Eudoxii a její dcery, Placide a Eudoxie mladší, která se měla stát ženou Geiserichova syna. Někteří historikové připisují Vandalům zběsilé bezuzdné plenění a ničení Říma – tak se jméno kmene Vandalů stalo synonymem pro bezdůvodné ničení. Podle jiných autorů bylo město Řím, do kterého vstoupil Geiserich, již v důsledku vleklé krize říše v rozkladu – císař zemřel na útěku, počet obyvatel klesl oproti třetímu století na třetinu, pohanské chrámy byly napadány křesťanskou chudinou a Římské stavby byly potají rozebírány na stavební materiál. Papež Lev navíc měl vyjednat s Geiserichem zamezení zbytečného vraždění a ničení.\n\nGaislerich založil v Libyi Vandalské království s křesťanským ariánským náboženstvím, prakticky nezávislé na Římu a dál pořádal námořní nájezdy na Sicílii a Itálii. Tyto výpravy měly kromě získávání kořisti i náboženský podtext – jako souboj ariánského křesťanství vyznávaného Vandaly a křesťanství katolického (zaměřeného proti ariánskému vyznání – jeho představitelem byl i římský papež Lev ). Papež Lev vypravil roku 468 dohromady nákladnou flotilu, trestnou výpravu, s cílem dobýt hlavní město vandalského afrického království Kartágo – armáda zapojila mj. i nájemné jednotky Gótů, Burgurďanů a Hunů. Po souboji na moři s vandalským loďstvem se úspěšnější římská armáda vylodila v Libyi, po té se ale Vandalům podařilo římské loďstvo z části zapálit a vyloděné jednotky pobít či zajmout, takže trestná výprava byla poražena. Císař Východořímské říše Zenon nakonec uznal Geisericha za vládce severní Afriky, Baleárských ostrovů, Korsiky Sardinie a Sicílie. Geiserich vrátil Římanům zajatce, které neprodal do otroctví, zaručil ve své zemi svobodu katolického vyznání a přestal podnikat loupeživé nájezdy proti říši.\n\nPrvní známý král Godigisel padl v boji s Franky, po něm nastoupil jeho syn Gunderich, nejspíš už on chtěl podnikat vpády do Afriky, ale nedožil se toho. Tehdy na trůn nastoupil výše zmíněný Geiserich (428–477), který své desetileté tažení severní Afrikou zakončil roku 439 obsazením Kartága a pokračoval dalšími výboji na Sicílii a ostrovy západního Středomoří. Po Geiserichově smrti nastoupil na trůn jeho nejstarší syn Hunerich, který byl krutým vládcem a tvrdým zastáncem ariánství. Po něm vládl od roku 484 Gunthamund. Byl to mírnější panovník než jeho předchůdce, nepronásledoval katolíky, s byzantskou říší vycházel lépe. Po jeho smrti v roce 496 nastoupil Thrasamund, jeho bratr. Tehdy katolická církev nabírala na síle a na jihu říše povstali Berbeři. Thrasamund byl poražen a krize se nadále prohlubovala; roku 523 zemřel. Král Hilderich (523–530), synovec neblaze proslulého Geisericha, po prudkém zhoršení dosavadních spojeneckých vztahů s Goty v Itálii (měl za manželku sestru gotského krále Theodoricha Velikého) nasadil probyzantský kurs své zahraniční politiky. Po vnitřních náboženských (podporou neariánských křesťanských kultů) a politických sporech byl roku 530 při palácovém převratu sesazen, uvězněn a vandalským králem se stal jeho synovec Gelimer. Uvěznění Hildericha se tak stalo vítanou záminkou vojenského zásahu Byzance na Západě pod velením proslulého Belisaria (bitva u desátého milníku).\n\nPo bitvě otevřelo Kartágo, opuštěné vandalskou posádkou, Belisariovi brány jako svému osvoboditeli. Králův bratr Zaza v této době vítězně ukončil tažení na Sardinii a poslal zprávu lodí do Kartága. Tedy přímo Belisariovi do rukou a ač dosavadní vojenská neschopnost Vandalů, zejména krále Gelimera, budila v Belisariově štábu pochyby, zda nejde o rafinovaný trik, mající byzantské vojsko vlákat někam do pasti a zcela rozdrtit, Belisarius pevně věřil, že Vandalové již válku neodvratně prohráli. Zbývající vandalské síly uprchlé z bitvy u desátého milníku shromažďoval Gelimer ve vnitrozemském městě Bulla, kam záhy dorazila i Zazova armáda ze Sardinie. Oba bratři, naplněni velkou sebedůvěrou, přitáhli se svou početnou spojenou armádou ke Kartágu a počali s podivným obléháním. Přerušili akvadukt a obsadili hlavní silnici, ačkoliv město bylo bohatě zásobeno potravinami, mělo vlastní studny a nadto volný přístup k moři. Jízdní oddíly Vandalů pod Zazovým velením bezradně objížděly hradby, odkud je obránci ostřelovali šípy a vyráželi ke stále odvážnějším protiútokům. Jeden velký oddíl vandalských jezdců byl 20 mil od Kartága napaden Belisariovým těžkým jezdectvem a o život zde přišel právě sám Zaza. Z města mezitím vyrazila i Belisariova pěchota, ale nedostala již šanci se do boje vůbec zapojit. Gelimer se po zprávě o Zazově smrti začal cítit pronásledovaný osudem. V tomto rozpoložení učinil svůj poslední osudný, ne-li ostudný a nekrálovský počin a pouze se šestiletým synovcem, potomkem Ammatase, z tábora uprchl.\n\nPo marném pokusu uniknout po moři do Hispánie, kde doufal nalézt útočiště, se vandalský král uchýlil do vnitrozemí k divokým maurským kmenům, které byly v tradiční opozici proti všem dobyvatelům severní Afriky, kteří se zde za staletí vystřídali, a podplatil je. Králův příklad v táboře před Kartágem bleskově následovali jeho generálové a s nimi záhy prchala celá vandalská armáda. Tisíce prchajících a porůznu se skrývajících Vandalů bylo poté v širokém okolí jímáno a odváděno v poutech do Kartága.\n\nVandalové se projevili jako velice talentovaní sběratelé zlata a pokladů obecně. Kromě velikého množství zlata a šperků získaných v samotném Kartágu, včetně zvlášť uskladněné ohromné kořisti z Vandaly vydrancovaného Říma, čekaly na vítěze ve vandalském táboře další truhly peněz a cenností. Vandalové v táboře zanechali nejen své otroky a služebnictvo, ale i vlastní ženy a děti. Každý z Belisariových vojáků se stal rázem velikým boháčem. Navíc pro každého byl k dispozici v Kartágu či v jeho zahradních předměstích alespoň dům, ne-li palác opuštěný svými vandalskými majiteli. Belisariovi se okamžitě po těchto událostech bez boje poddala další města v Africe.\n\nObyvatelstvo převážně nevandalského původu neželelo zhroucení vandalské moci a všude se opakovala situace z Kartága po bitvě u desátého milníku. Četní dobrovolníci vstupovali do Belisariova vojska a poskytovali mu neocenitelné služby při pacifikaci vzdálených končin (např. Maroko) bývalého vandalského království. Podobně se byzantské moci bez boje poddala i Sardinie a Korsika. Pouze vandalskou část Sicílie s centrem v městě Lylibaeu odmítli Gotové, vládnoucí většině ostrova, vydat a Lylibaeum obsadili vlastní posádkou. Gelimer, držen spíše v šachu nežli obléhán na hoře Pappua u Hippo Regia, se nakonec za Belisariovy záruky vzdal a byl později odvezen do Byzance, kde od císaře dostal titul patricie i příslušející statky a dožil zde jako čestný zajatec. Belisarius si pak naklonil většinu nerozhodných maurských náčelníků hodnostmi, poctami a dary a doufal, že z nich časem získá po náležitém výcviku kvalitní jízdní lučištníky k obraně nových byzantských držav.\n\nVandalové neznali písemnictví a nic se po nich nedochovalo, konec jejich říše znamenal také zánik tohoto germánského etnika.\n\n\n\n\n"}
{"id": "50506", "url": "https://cs.wikipedia.org/wiki?curid=50506", "title": "Lýdie (jméno)", "text": "Lýdie (jméno)\n\nŽenské jméno Lýdie pochází z řečtiny a znamená \"pocházející z Lýdie\" (území Malé Asie).\n\nJméno se používá častěji ve formě Lydie nebo Lydia. Na Lydiu, pátým pádem, voláme: \"Lydio\", zkráceně Lio.\n\nNásledující tabulka uvádí četnost jména v ČR a pořadí mezi ženskými jmény ve srovnání dvou roků, pro které jsou dostupné údaje MV ČR – lze z ní tedy vysledovat trend v užívání tohoto jména:\n\nZměna procentního zastoupení tohoto jména mezi žijícími ženami v ČR (tj. procentní změna se započítáním celkového úbytku žen v ČR za sledované tři roky) je -3,3%.\n\nZměna procentního zastoupení tohoto jména mezi žijícími ženami v ČR (tj. procentní změna se započítáním celkového úbytku žen v ČR za sledované tři roky) je -0,2%.\n\n\n\n\n\n\n"}
{"id": "50516", "url": "https://cs.wikipedia.org/wiki?curid=50516", "title": "Tvárná litina", "text": "Tvárná litina\n\nTvárná litina nebo litina s kuličkovým grafitem je slitina železa s uhlíkem a dalšími prvky, v níž je uhlík přítomen především ve formě kuličkových částic grafitu. Oproti litině s lupínkovým grafitem má vyšší obsah uhlíku a křemíku.\n\nForma grafitu u tvárné litiny je ovlivněna modifikací taveniny hořčíkem. Chemické složení tvárné litiny leží v následujících mezích:\n\nKovová základní hmota je v závislosti na chemickém složení feritická až perlitická podle binárního diagramu železo-uhlík. Základní kovovou hmotu je možno, podobně jako u ocelí, tepelně zpracovávat (žíhání, zušlechťování ap.) a lze tak ovlivnit základní mechanické vlastnosti tvárné litiny.\n\nPrvní zprávy o použití tvárné litiny jsou z vykopávek v Číně. Zde byla tvárná litina používána na výrobu zemědělského nářadí již před více jak 2000 roky.\nV moderní historii vyrobil první tvárnou litinu dr. Adey v roce 1937 (náhodný objev) ve Slévárenském Institutu na Technické Universitě v Cáchách tavením ve vysoce bazickém kelímku. Ve stejné době pracovala také skupina metalurgů pod vedením Dr. Morrogh na BCIRA v Anglii na tomto problému a modifikovali taveninu cerem.\n\nTeprve náhodné objevení možnosti modifikace hořčíkem v předslitině s niklem (NiMg) v laboratořích INCO v USA v roce 1942 Keithem Millisem umožnilo ekonomickou průmyslovou výrobu tvárné litiny. S využitím této technologie v průmyslovém měřítku se započalo až v roce 1948 u Ford Motor Co (USA), kde byly vyráběny první zalomené hřídele pro automobilové motory. Rozšíření výroby a použití bylo brzděno vysokými licenčními poplatky (INCO). Teprve vývoj předslitin na bázi ferosilicium-hořčík (FeSiMg) v Německu v polovině padesátých let umožnil konkurenceschopnou výrobu tvárné litiny.\n\nVedle modifikace pomocí předslitin byly vyvinuty také modifikační technologie s použitím kovového hořčíku. To jsou například modifikace v tlakové pánvi (autoklav), Fischerův konvertor atd. Odhaduje se, že ca 40 - 50 % světové produkce je současné době modifikováno kovovým hořčíkem. V roce 2003 dosáhla tonáž světové výroby tvárné litiny 15 milionů tun. Z toho pro výrobu tlakových trub cca 4 miliony tun.\n\nOdlitky z tvárné litiny jsou vyráběny ve slévárnách. Výchozím materiálem jsou ocelový šrot, surové železo, ferosilicium a přísady jako vápenec, koks, křemenný písek ap. Tyto výchozí suroviny jsou vsazovány buď do elektrických pecí (indukční pece, obloukové pece) nebo do kuploven ( je problém s dosažením dostatečně vysoké teploty pro modifikaci - vyžaduje speciální postupy ) a zde roztaveny a metalurgicky zpracovány. Chemické složení taveniny je upravováno během tavebního procesu přísadami ferosilicia, feromanganu, nauhličovadel ap. Odpichová teplota taveniny leží mezi 1480 °C a 1540 °C.\n\nSe vsázkovým materiálem mohou do taveniny dostat také škodlivé prvky, které ztěžují nebo dokonce znemožňují vznik kuličkového grafitu. Typické rušivé prvky jsou olovo, arsen, antimon, chrom, síra, fosfor, titan atd. Obsah těchto prvků ve vsázkových surovinách je proto třeba pečlivě kontrolovat. V případě, že je obsah síry ve výchozí tavenině (tavenina před modifikováním) pro zvolený druh modifikace příliš vysoký, musí tavenina být odsířena. Obsah síry při použití modifikace předslitinami nemá být vyšší než 0,025 %.\n\nPo pečlivém odstranění strusky z povrchu taveniny je tato převedena do modifikační pánve. Zde je tavenina modifikována buď předslitinou (FeSiMg, FeNiMg), nebo kovovým hořčíkem. Hořčík je vysoce reaktivní kov s vysokou afinitou ke kyslíku a síře, tlak jeho par při obvyklých modifikačních teplotách dosahuje cca 1 MPa (10 bar). Tato reakce je provázena tzv. pyrotechnickými efekty, tj. světelnými blesky a vývojem kouře. Obsah hořčíku v odlitcích leží mezi 0,030–0,060 %. Modifikovaná tavenina je potom odlévána do slévárenských (pískových) forem. Vlastnosti taveniny jsou během lití optimalizovány očkováním do proudu kovu. Jako očkovadla se používá FeSi 75 s příměsí kovů vzácných zemin, Očkování ovlivňuje kvalitu a množství krystalizačních zárodků v tavenině a příznivě působí na vznik kuličkového grafitu.\n\nMechanické vlastnosti jsou definovány v příslušných materiálových normách. V evropských zemích se nejvíce rozšířilo používání DIN 1693 normy. V roce 1997 byla tato nahrazena evropskou normou EN 1563, která tvárnou litinu označuje zkratkou GJS. Označení GGG, které pochází z DIN 1693 je v praxi ještě stále nejpoužívanější.\n\nToto je pouze výtah z příslušné normy. Šedá litina (GG), vermikulární litina (GGV) a bainitická tvárná litina (ADI) jsou zpracovány ve zvláštních normách.\n\nMimořádně dobré mechanické vlastnosti, ekonomicky výhodná výroba a dobrá opracovatelnost jsou důvody velkého rozšíření použití tvárné litiny v průmyslu. Světová produkce tvárné litiny dosáhla v roce 2003 15 Mt (k porovnání: šedá litina 37 Mt, litá ocel 6,3 Mt a temperovaná litina 0,9 Mt). Na výrobu tlakových trub v průměrech 60 až 2400 mm je spotřebováno ca 30 %. GGG trouby se používají na vodní a plynová potrubí. Pro použití na podzemní vedení je nutno je chránit proti korozi.\n\nPřibližně 40–50 % světové výroby je spotřebováno v automobilovém průmyslu. Zde byly v posledních desetiletích postupně nahrazovány výrobně dražší kované, lisované a svařované součásti ekonomicky výhodnějšími odlitky. V současných automobilech jsou téměř všechny takzvané bezpečnostní součástky jako závěsy kol, součásti řízení a dále motorové části jako klikové hřídele, ojnice, vačkové hřídele, pístní kroužky atd. vyráběny z tvárné litiny.\n\nTaké těžké, tlustostěnné odlitky, které v minulosti byly naprostou doménou lité oceli, jako turbínové skříně ap. o hmotnosti 300 t a více tun jsou vyráběny z GGG. Dále je GGG používána ve strojírenském průmyslu, ve výrobě zemědělských strojů atd.\n\n"}
{"id": "50523", "url": "https://cs.wikipedia.org/wiki?curid=50523", "title": "Ženevské úmluvy", "text": "Ženevské úmluvy\n\nŽenevské úmluvy jsou čtyři úmluvy a tři dodatkové protokoly, které upravují\npodmínky a pravidla na ochranu osob boje se neúčastnících (civilisté) nebo z bojů vyřazených (váleční zajatci, ranění a nemocní vojáci) během ozbrojených konfliktů podle mezinárodního práva. Poslední revize ženevských úmluv byly sjednány na diplomatické konferenci konané v Ženevě od 21. dubna do 12. srpna 1949, přičemž byly aktualizovány předchozí první Ženevská úmluva, druhá Ženevská úmluva a třetí Ženevská úmluva a doplněna čtvrtá Ženevská úmluva. Ženevské úmluvy byly ratifikovány celé nebo s výhradami 194 státy.\n\nŽenevské úmluvy původně upravovaly ochranu obětí ozbrojených konfliktů (ženevské právo), avšak dodatkové protokoly z roku 1977 upravují i způsoby a prostředky vedení války (haagské právo, jehož dalšími prameny jsou také Haagské úmluvy, Ženevský protokol, Úmluva o zákazu nebo omezení některých konvenčních zbraní a řada dalších smluv).\n\nŽenevské úmluvy spolu se svými dodatkovými protokoly představují základní prameny válečného práva. Jejich hlavní zásadou je, že v případě války musí být respektována důstojnost lidské bytosti a bez jakéhokoli nepříznivého rozlišování musí být před válkou a jejími následky chráněni ti, kdo se konfliktu přímo neúčastní, jakož i ti, kdo byli z konfliktu vyřazeni v důsledku nemoci, zranění či zajetí. Smluvními stranami Ženevských úmluv jsou všechny státy světa a jejich zásady a zásady prvního a druhého dodatkového protokolu jsou součástí mezinárodního obyčejového práva a z toho titulu zavazují každého člena mezinárodního společenství.\n\nŽenevské úmluvy zavazují každou skupinu účastnící se ozbrojeného konfliktu, tedy nejen vládní síly, ale i například povstalce. Ženevské úmluvy musí být dodrženy všemi stranami konfliktu za všech okolností, tedy i bez ohledu na chování kterékoli ze stran konfliktu. Vážná porušení Ženevských úmluv představují válečné zločiny a pachatel je trestně odpovědný podle mezinárodního trestního práva.\n\nOdpovědnost za porušení Ženevských úmluv nese nejen ten, kdo se ho dopustil, ale i ten, kdo takové porušení nařídil i ten, kdo z nedbalosti při výkonu své funkce porušení ze strany podřízených umožnil. Dále pak skutečnost, že k porušení došlo na základě příkazu nadřízeného, nezbavuje sama o sobě podřízeného odpovědnosti za takovýto čin.\n\nKaždý stát je povinen osobu podezřelou z vážného porušení postavit před soud, bez ohledu na její státní příslušnost, nebo ji vydat státu majícímu na jejím stíhání zájem.\n\nV roce 1862 Henri Dunant vydal knihu \" Vzpomínka na Solferino,\" ve které popsal hrůzy války. Jeho válečné zkušenosti ho inspirovaly, aby navrhl:\n\nPrvní návrh vedl ke zřízení Červeného kříže. Druhý návrh vedl k přijetí První Ženevské úmluvy. Za oba úspěchy Henry Dunant získal první Nobelovu cenu míru v roce 1901.\n\nPrvní úmluva byla přijata 22. srpna 1864 12 státy.\n\nClara Barton byla významnou osobou v kampani pro ratifikaci První Ženevské úmluvy ve Spojených státech, které ji ratifikovaly v roce 1882.\n\nDruhá úmluva byla poprvé přijata 6. července 1906 a specificky ošetřuje pravidla pro ozbrojené a námořní síly na moři.\n\n27. července 1929 byla přijata třetí úmluva o zacházení s válečnými zajatci a nabyla účinnost 19. června 1931.\n\nV inspiraci vlnou humanitárního a pacifického entusiasmu po druhé světové válce a pobouření válečnými zločiny odhalenými při Norimberském procesu byla v roce 1949 vedena série konferencí, která znovu potvrdila, rozšířila a revidovala předchozí tři úmluvy a přijala čtvrtou úmluvu o ochraně civilních osob během války.\n\nPřes délku těchto dokumentů, během času se ukázalo, že jsou nekompletní. Ve skutečnosti se povaha válek v období studené války změnila, což vedlo řadu lidí k názoru, že Ženevské úmluvy upravují vyhaslou realitu: na druhé straně, většina ozbrojených konfliktů byla vnitřními či občanskými válkami v dalším pohledu většina moderních asymetrických válek byla způsobila zvyšující se ztráty na civilistech, což vedlo k potřebě poskytnout civilním osobám a objektům další ochranu v bojové situaci, tedy k aktualizaci Haagských úmluv.\n\nZ těchto důvodů byly přijaty roku 1977 dva dodatkové protokoly, které rozšířily podmínky Ženevských úmluv. V roce 2005 byl přijat třetí dodatkový protokol o přijetí dalšího ochranného znaku, Červeného krystalu.\n\nŽenevské úmluvy zahrnují pravidla, která se použijí během ozbrojeného konfliktu a zajišťují ochranu osobám, které nejsou nebo dále nemohou být účastny bojů, například\nTři původní Ženevské úmluvy přijaté před druhou světovou válkou byly revidovány v roce 1949 a byla připojena čtvrtá úmluva.\nÚmluvy z roku 1949 byly pozměněny třemi dodatkovými protokoly\n\nŽenevské úmluvy se použijí v okamžiku války nebo ozbrojeného konfliktu, vázány jsou vlády které úmluvy ratifikovaly. Ve společných ustanoveních článků 2 a 3 je upraveno použití těchto úmluv.\n\nToto ustanovení stanoví, že se Ženevské úmluvy použijí ve všech případech mezinárodních konfliktů, pokud alespoň jeden z válčících státu ratifikoval úmluvy. Zejména:\n\nČlánek 1 Protokolu I dále upřesňuje, že ozbrojený konflikt proti koloniální nadvládě a cizí okupaci je také kvalifikován jako mezinárodní. Pokud jsou kritéria mezinárodního konfliktu shledána, plná ochrana podle úmluv se pokládá za uplatněnou.\n\nUstanovení článku 3 stanoví, že jistá minimální pravidla válečného práva se také použijí v ozbrojeném konfliktu, který nemá mezinárodní charakter, ale je probíhá uvnitř hranic jednoho státu. Aplikace tohoto ustanovení vyžaduje interpretaci pojmu \"ozbrojený konflikt\". Například by se ustanovení použilo v případě konfliktu mezi vládními a povstaleckými silami nebo mezi dvěma povstaleckými skupinami nebo jinými konflikty válečného charakteru uvnitř jednoho státu. Útok skupiny osob na policejní stanici nebude považován za ozbrojený konflikt podle článku 3, ale pouze akci podle práva daného státu.\n\nŽenevské úmluvy jako celek nejsou použitelné v situaci vnitrostátního ozbrojeného konfliktu, pouze omezené podmínky ustanovení článku 3 a dále Protokolu II. Důvodem omezení by byl konflikt s právy svrchovaného státu. V případě použití tohoto ustanovení platí:\n\nOchranná mocnost je stát, který se neúčastní ozbrojeného konfliktu, ale souhlasil s ochranou zájmů státu, který se účastní ozbrojeného konfliktu. Ochranná mocnost je zprostředkovatelem komunikace mezi válčícími. Ochranná mocnost současně dohlíží na dodržování úmluv, což zahrnuje návštěvu válečných zajatců nebo válečné zóny. Ochranná mocnost jedná jako zastánce zajatců, zraněných a civilistů. Paralelně k systému ochranných mocností pověřují Ženevské úmluvy výkonem těchto činností Mezinárodní výbor Červeného kříže.\n\nNe všechna porušení úmluv mají stejnou váhu. Nejzávažnější zločiny jsou označeny jako \"závažná porušení\" a představují skutkovou podstatu válečných zločinů. Závažná porušení třetí a čtvrté úmluvy zahrnují následující trestné činy, pokud byly spáchány proti chráněným osobám:\n\nZa vážená porušení čtvrté úmluvy se dále považují:\n\nSmluvní strany musí přijmout a vynucovat zákony trestající jakýkoliv trestný čin proti válečnému právu. Smluvní strany jsou také povinny vyhledat osoby, které spáchaly dané trestné činy nebo je nařídily a postavit je před soud bez ohledu na jejich státní občanství a místo kde byl trestný čin spáchán. Princip universality platí také pro vynucování úmluv.\n\nŽenevské úmluvy byly Československem podepsány a ratifikovány. Ve Sbírce zákonů byly vyhlášeny pod číslem 65/1954 Sb. Dva dodatkové protokoly byly podepsány v Ženevě dne 8. června 1977 a po ratifikaci vyhlášeny pod č. 168/1991 Sb.'. Dne 8. 12. 2005 byl v Ženevě sjednán již třetí dodatkový protokol, v Česku vyhlášený pod č. 85/2007 Sb.m.s.\n\nNový český trestní zákoník zahrnuje v souladu s Ženevskými úmluvami válečné zločiny.\n\n"}
{"id": "50526", "url": "https://cs.wikipedia.org/wiki?curid=50526", "title": "Děrný štítek", "text": "Děrný štítek\n\nDěrný štítek je médium pro záznam dat pro pozdější zpracování automaty nebo počítači. Bývají vyrobeny z tenkého kartonu, informace je reprezentována dírkou na určité pozici. Místa pro otvory jsou uspořádána do matice. Na běžném děrném štítku bylo 80 nebo 90 sloupců pro záznam dat. Nejběžněji používanou kapacitou bylo 80 znaků na jeden děrný štítek. Do 80sloupcových štítků byly děrovány otvory ve tvaru obdélníčků (vyseknuto příslušné číslo) a do děrných štítků 90sloupcových ve tvaru kruhu.\n\nNejprve byly děrné štítky od 18. století využívány pro řízení tvorby vzorů tkacími stroji (Basile Bouchon a Jacques de Vaucanson). Poté je měl využívat analytický stroj. Hromadné nasazení této technologie proběhlo v roce 1890, kdy pomocí děrných štítků proběhlo sčítání lidu v USA, které zajišťovala dnešní firma IBM (tehdy ještě pod jiným názvem). Frederik Bull sestrojil v roce 1919 jeden z prvních děrnoštítkových strojů. Děrnoštítkové stroje se ve 40. letech 20. století podílely i na výpočtech průběhu reakcí pří vývoji jaderné bomby (Projekt Manhattan).\n\nV 70. letech 20. století existovaly i kalkulátory, programované děrnými štítky.\nVe výpočetních střediscích se děrné štítky využívaly běžně ještě v 80. letech 20. století. Vedle nich byla používána i děrná páska, magnetická páska, ale koncem 20. století byly vytlačeny modernějšími médii, jako je disketa nebo CD.\n\nNa děrných štítcích byly uchovávány také zdrojové verze počítačových programů, což znamenalo, že štítky musely být za sebou řazeny v naprosto přesném a neměnném pořadí (nesmělo v žádném případě dojít k jejich promíchání např. z důvodu jejich rozsypání při nesprávné manipulaci apod.), z tohoto důvodu byly také někdy štítky opatřeny pomocným číslováním.\n\nPoslední proslavené využití děrných štítků bylo v roce 2000 při volbách prezidenta USA, kdy mezi sebou těsně soupeřili George W. Bush a Al Gore. Spory ohledně výsledků nastaly v důsledku nepřesného vyznačování děr na štítcích.\n\n"}
{"id": "50528", "url": "https://cs.wikipedia.org/wiki?curid=50528", "title": "Děrná páska", "text": "Děrná páska\n\nDěrná páska je historické paměťové médium. Používala se v dálnopisech a též v terminálech, kde nahradila děrný štítek.\n\nVětšinou se jednalo o papírový nosič. Avšak jako nosič dat pro řízení činnosti pořizovačů dat se používala trvanlivější kovová. Dálnopisná páska byla pětistopá (pět stop pro záznam dat [velké otvory] a vodicí stopa [malé otvory - na obrázku čtvrtá řada od spodu]). Páska pro pořízení dat do počítače byla osmistopá (viz obrázek). Kontrola bezchybného děrování byla mimo jiné prováděna pomocí liché nebo sudé parity, tzn., že veškeré znaky měly buď lichý nebo sudý počet děrovaných otvorů.\n\nČtení děrné pásky probíhalo buď mechanicky nebo opticky.\n\nU mechanického principu byla pod děrnou páskou kovová plocha a nad děrnou páskou byly umístěny kovové kartáčky, které klouzaly po povrchu pásky. Pak byl spuštěn pohyb pásky a v místech, kde měla páska dírku došlo k vodivému propojení kartáčků s podkladem, což vydalo elektrický impulz.\n\nU optického principu byla páska prosvětlována tenkým paprskem světla a v místech, kde byly dírky, došlo k světelnému impulzu na snímací ploše pod páskou, což vydalo elektrický impulz.\n\nOba způsoby čtení byly náchylné k chybám.\n\nU mechanického principu docházelo k opotřebení kartáčků, které pak při vyšší rychlosti pohybu pásky nestačily reagovat a signál oznamující dírku v pásce byl někdy vynechán.\n\nU optického principu se zase stávalo, že méně kvalitní papír pásky propouštěl světlo i v místech, kde nebyla dírka a tím byl vydán falešný signál o poloze dírky na pásce.\n\nJeště v 80. letech 20. století děrné pásky běžně sloužily k dálkovému přenosu binárních dat pomocí dálnopisu a ke vkládání dat do sálových počítačů.\n\n"}
{"id": "50532", "url": "https://cs.wikipedia.org/wiki?curid=50532", "title": "Africký deštný prales", "text": "Africký deštný prales\n\nAfrický deštný prales je deštný prales o široké rozloze (3,6 mil. km²), který se nachází ve středu afrického kontinentu. Hustý prales začíná na jihu oblastí planin zvanou Sahel a oblastí řidších lesů. Zabírá velký díl jižní části Západní Afriky včetně většiny pobřeží Rovníkové Guineje. Na jihu se prodlužuje a zabírá většinu Konga. Na východě jej ohraničuje nejvyšší bod velkých afrických jezer.\n\n"}
{"id": "50535", "url": "https://cs.wikipedia.org/wiki?curid=50535", "title": "Jaguarundi", "text": "Jaguarundi\n\nJaguarundi (\"Puma yagouaroundi\"), dříve též yaguarundi, je malá kočka žijící v Jižní a Střední Americe. Dříve byla zařazována do rodu \"Felis\" (kočka), je však nejblíže příbuzná pumě, tudíž je k ní řazena do rodu \"Puma\". Byl pro ni ale také vytvořen zvláštní rod \"Herpailurus\".\n\nHmotnost: 2,5 – 9 kg\n\nDélka těla: 51 – 78 cm\n\nVýška: 34 cm\n\nJaguarundi se podobá kočce domácí, ale ve srovnání s ní má kratší silnější končetiny, dlouhý ocas a kratší uši. Celkové proporce těla mu vysloužily anglické pojmenování „otter cat“, neboli vydří kočka, nebo také „weasel cat“, kočka-lasice.\n\nPřestože patří mezi malé kočky, má kulaté zornice.\n\nSrst je u dospělých jedinců jednobarevná, tmavě hnědá až černá, šedá, ale také červená. Tmavší formy žijí v zalesněných oblastech, v sušších biotopech převládají světlejší formy jaguarundiho. Mláďata jsou skvrnitá.\n\nJaguarundi obývá Jižní a Střední Ameriku od Argentiny po Mexiko, vzácně se vyskytuje i v Texasu, malá, uměle vysazená populace žije na Floridě.\n\nŽijí skrytě v zalesněných oblastech, na okraji lesů a v křovinách, jen vzácně se vyskytují na otevřených plochách, vyhledávají hustý porost. Často žije v blízkosti vod.\n\nJejich způsob života znemožňuje přesné zjištění stavu jejich populace, jaguarundi ale není považován za ohrožený druh. Nicméně jejich přirozené prostředí je ničeno člověkem a na mnoha místech byl vyhuben.\n\nKromě doby páření žije samotářsky.\nPopulace v tropických oblastech se můžou pářit celoročně, jinak je doba páření obvykle v březnu a v srpnu. Po 60 - 75 dnech se rodí 2 - 4 koťata. Matka je kojí dva měsíce, mláďata se osamostatňují v 10 měsících věku.\n\nPohlavně dospívá v 22-24 měsících věku, dožívá se až 15 let.\n\nJaguarundi loví za úsvitu a za soumraku. Přestože dobře šplhá, kořist loví pouze na zemi. Hlavní potravou jsou drobní živočichové, rád loví ptáky (včetně drůbeže), nepohrdne hlodavci, ještěrkami, žábami ani hmyzem. Dobře plave, loví i ryby.\nNěkdy pojídá i ovoce.\n\nJaguarundi se dá ochočit a v minulosti byli chováni domorodci k hubení hlodavců. V současnosti je chován v některých zoologických zahradách.\n\n"}
{"id": "50536", "url": "https://cs.wikipedia.org/wiki?curid=50536", "title": "Libyjská poušť", "text": "Libyjská poušť\n\nLibyjská poušť je africká poušť nacházející se v severní a východní části Sahary. Rozkládá se na území západního Egypta, východní Libye a severozápadní části Súdánu. Zabírá území přibližně 1 100 000 km². Je čtvercového tvaru o rozměrech asi 1 100 km od východu na západ a 1 000 km od severu na jih.\n\nPovrch pouště je převážně kamenitý (tzv. hamada) s ostrými hřebeny a hlubokými proláklinami. Některé části pokrývají písečná moře. Nejvyšším místem pouště je náhorní plošina Džilf al-Kabír, která se nachází v jihozápadním Egyptě a má průměrnou výšku asi 900 a 1100 metrů nad mořem. V oblasti se nachází osm významných proláklin. Převážně se jedná o oázy, které jsou napájeny podzemní vodou z Nilu a představují jediná místa v poušti s trvalým lidským osídlením.\n\nKattarská proláklina se rozkládá v severní části pouště na ploše asi 15 000 km². Větší část této plochy se nachází pod hladinou moře, přičemž nejnižší bod oblasti je 133 m pod mořskou hladinou. Řídce obydlená proláklina je pokrytá krajinou zvanou badlands, slanými bažinami a slanými jezery.\n\nOblasti písečných moří zabírají menší část rozlohy celé pouště, písečné duny zde často přesahují výšku 100 metrů. Mezi nejvýznamnější oblasti patří:\n\n\nPrvním Evropanem, který se pokusil o prozkoumání Libyjské pouště, byl v roce 1865 německý cestovatel Gerhard Rohlfs. Na základě poznatků z cesty vytvořil první nepříliš přesnou mapu oblasti. V roce 1923 vedl výpravu do Libyjské pouště Egypťan Ahmed Hassanein. Podařilo se mu prozkoumat značnou část pouště. V oblasti Uwainat objevil unikátní petroglyfy, pozůstatky po pasteveckých civilizacích obývajících tuto část Sahary.\n\nÚzemí je domovem mnoha druhů pouštních živočichů. Mezi ně patří například zmije písečná, štíři, sup mrchožravý, fenek berberský, šakal obecný, daman skalní a další.\n\n"}
{"id": "50538", "url": "https://cs.wikipedia.org/wiki?curid=50538", "title": "Dekáda romské integrace", "text": "Dekáda romské integrace\n\nDekáda romské integrace, (\"Deshbersh le Romengo Anderyaripnasko\" v romštině), nazývaná též \"Dekádou romské inkluze\" je iniciativou sedmi států střední a jihovýchodní Evropy za zlepšení sociálně-ekonomického statusu a sociálního zapojení romské národnostní menšiny v této oblasti. Program byl zahájen v roce 2005, s oficiálním názvem Decade of Roma Inclusion 2005 - 2015 a je prvním mezinárodním projektem v Evropě, který aktivně usiluje o zlepšení kvality života Romů.\n\nProgramu se účastní sedm států: Bulharsko, Česko, Chorvatsko, Maďarsko, Rumunsko, Severní Makedonie, Srbsko a Černá Hora.\n\nV roce 2005 se vlády výše uvedených států zavázaly k snižování rozdílů mezi životními podmínkami romské a majoritní populace a dále k vymýcení chudoby a diskriminace.\n\n"}
{"id": "50541", "url": "https://cs.wikipedia.org/wiki?curid=50541", "title": "Pitná voda", "text": "Pitná voda\n\nZajištění dostatečného množství kvalitní pitné vody je jedním z úkolů vodního hospodářství. Pitná voda se získává zpravidla úpravou surové vody z vodního zdroje v úpravně vody. Proces úpravy surové vody na pitnou je pravidelně monitorován s cílem zajistit, aby pitná voda splňovala hygienické požadavky na pitnou vodu stanovené legislativou státu. Pitná voda se zpravidla rozvádí vodovodem ke spotřebitelům.\n\nLegislativa ČR, která se týká hygieny vody, je obsažena v zákoně o ochraně veřejného zdraví č. 258/2000 Sb. a k tomuto zákonu se vztahujících vyhlášek:\n\n\nZákon č. 258/2000 Sb., o ochraně veřejného zdraví stanoví, že \"pitnou vodou je veškerá voda v původním stavu nebo po úpravě, která je určena k pití, vaření, přípravě jídel a nápojů, voda používaná v potravinářství, voda, která je určena k péči o tělo, k čištění předmětů, které svým určením přicházejí do styku s potravinami nebo lidským tělem, a k dalším účelům lidské spotřeby, a to bez ohledu na její původ, skupenství a způsob jejího dodávání.\"\n\nVyhláška 252/2004 Sb., kterým se stanoví hygienické požadavky na pitnou a teplou vodu a četnost a rozsah kontroly pitné vody, pak doplňuje, že \"pitná voda musí mít takové fyzikálně-chemické vlastnosti, které nepředstavují ohrožení veřejného zdraví.\" Tato vyhláška je plně harmonizována s evropskou Směrnicí Rady 98/83/ES ze dne 3. listopadu 1998 o jakosti vody určené k lidské spotřebě.\n\nVyhláška č. 252/2004 nahradila vyhlášku č. 376/2000 Sb., která blíže definovala, že pitná voda „je zdravotně nezávadná voda, která ani při trvalém požívání nevyvolá onemocnění nebo poruchy zdraví přítomností mikroorganismů nebo látek ovlivňujících akutním, chronickým či pozdním působením zdraví fyzických osob a jejich potomstva, jejíž smyslově postižitelné vlastnosti a jakost nebrání jejímu požívání a užívání pro hygienické potřeby fyzických osob.“\n\n\nHygienické limity ukazatelů pitné i teplé vody musí být dodrženy na všech místech, kam je voda dodávána – v kohoutech, sprchách apod. V případě balené pitné vody (nikoli balené vody minerální, kojenecké či pramenité, pro které platí jiný předpis) musí být limity dodrženy v místě stáčení; dále musí být hygienické limity dodrženy po dobu minimální trvanlivosti do otevření originálního obalu s výjimkou ukazatelů počty kolonií při 22 °C a 36 °C, pro které platí mezní hodnoty 500 kolonií tvořících jednotku/ml (dále jen \"KTJ/ml\") pro ukazatel počty kolonií při 22 °C a 100 KTJ/ml pro ukazatel počty kolonií při 36 °C (Vyhláška č. 252/2004 Sb.).\n\nZákon č. 263/2016 Sb. a Vyhláška č. 422/2016 Sb., o radiační ochraně a zabezpečení radionuklidového zdroje ukládají dodavatelům pitné vody pro veřejnou potřebu vyrobené z podzemních zdrojů a ze směsi vody z podzemního zdroje a vody povrchové a dodavatelům balené vody povinnost zajišťovat systematické měření a hodnocení obsahu radonu ve vodě s četností závisející na objemu dodávané vody.\n\nTabulka dle přílohy č. 1 Vyhlášky 252/2004 Sb, tučně zvýrazněné ukazatele spadají i pod krácený rozbor dle přílohy č. 5 Vyhlášky 252/2004 Sb.. Parametry platí pro pitnou vodu a pro balenou pitnou vodu (nikoli balenou vodu minerální, kojeneckou či pramenitou).\n\nVysvětlivky k tabulce lze nalézt na webu MZE.\n\n\"Poznámka: Escherichia Coli je indikátorem čerstvého fekálního znečištění. Její nulová tolerance vychází v předpokladu, že přítomnost EC by mohla signalizovat přítomnost patogenních mikroorganismů (Campylobacter, Salmonella, Shigella, Vibrio…). U pitné vody se tyto patogeny tedy samostatně nesledují. V poslední době se však debatuje logika tohoto postupu. Například pracovní dokument Evropské Komise ze září 2012, naznačuje, že negativní test na E.Coli negarantuje absenci jiných střevních patogenů. Více také v kanadské studii pro Alberta Health Services. Výskyt salmonelly v ČR je ve většině případů diskutován v souvislosti s potravinami spíše než s pitnou vodou, avšak přesná data nejsou k dispozici, neboť u poloviny případů bývá nemožné identifikovat zdroj nákazy.\n\nMajitelé či provozovatelé vodovodů jsou povinni zajistit, aby distribuovaná voda odpovídala normě. Ta jim také ukládá minimální četnost rozborů v závislosti na počtu zásobovaných obyvatel a/nebo objemu vyrobené vody. Detaily udává Příloha 4 Zákona č. 252/2004 Sb., kterou se stanoví hygienické požadavky na pitnou a teplou vodu a četnost a rozsah kontroly pitné vody.\n\nCelkový dohled zajišťuje Státní zdravotní ústav (SZÚ), který pravidelně publikuje ročenky Zprávy o kvalitě pitné vody v ČR. Hlavním zdrojem informací pro tuto zprávu je IS PiVo (Informační systém Pitná voda). IS PiVo shromažďuje výsledky rozborů jak provozovatelů, tak dozorčích zdravotních ústavů.\nVýsledky poslední Zprávy shrnující rok 2012 plyne:\n\nV roce 2014 bylo 94,2 % obyvatel České republiky zásobováno pitnou vodou z veřejného vodovodu. 94,7 % pitné vody v České republice pochází z podzemních zdrojů (např. studny, vrty, prameny) a 5,2 % z povrchových zdrojů (např. nádrže, řeky).\n\nDle studie životního cyklu představuje úprava podzemní vody 3× menší zátěž pro životní prostředí než úprava vody povrchové.\n\nV roce 2011 bylo vyrobeno 617mil m³ vody určené k realizaci. Rozvedena byla celkem 74 566 km vodovodních řádů, 41 783 km stokových sítí a upravena v 2 557 čistírnách odpadních vod (ČOV). Největšími dodavateli – co se počtu obsluhovaných přípojek týče – jsou Pražské vodovody a kanalizace, Severočeské vodovody a kanalizace, a.s. a Severomoravské vodovody a kanalizace Ostrava, a.s.\n\nVíce než miliarda lidí na světě nemá přístup ke kvalitnímu zdroji pitné vody. Nejhorší je situace v subsaharské Africe, kde má přístup k nezávadné pitné vodě pouze 56 % obyvatel. V absolutních číslech je problém největší v Asii – jen v Číně se jedná o 300 milionů obyvatel. Ve většině měst – vyjma subsaharské Afriky – jsou k dispozici relativně dobré zdroje, zato na venkově je kvalita vody problematická celosvětově.\n\nNekvalitní voda má spolu s nedostatečným hygienickým zázemím zásadní dopady na zdraví lidí v rozvojových zemích. Výrazně se podepisuje na vysoké dětské úmrtnosti: Podle WHO umře ročně 1,5 milionu dětí v důsledku průjmových onemocnění – ta jsou ve většině případů způsobena právě závadnou vodou nebo chybějící sanitací. Důsledky jsou však mnohem širší – například řada dětí musí každodenně nosit vodu ze vzdálených nádrží, a proto se jim nedostane plnohodnotného vzdělání. Jindy tuto práci zastávají ženy, kterým zase nezbývá čas na jinou – výdělečnou – činnost.\n\nV současné době postrádá přístup k nezávadné vodě cca 800 milionu lidí, což představuje 11 % populace. Předpokládalo se, že v roce 2015 to bude 8 % a bude tak částečně dosaženo jednoho z Rozvojových cílů tisíciletí: přístup k vodě bude mít alespoň 88 % obyvatel zeměkoule. Při současném tempu zlepšování situace by v Africe by přístup k vodě získal každý občan až v roce 2076. Dostatečný přístup k pitné vodě v případě katastrof se definuje jako dostupnost nejméně 20 litrů vody na osobu a den ze zdroje vzdáleného do 1 km od místa bydliště.\n\nProblém nedostatku pitné vody na světě se snaží řešit i některé firmy a hlavně neziskové organizace. Od výroby nádob pro snadnější přenos vody (např. Hippo Roller), které mají ulehčit lidem v Africe od úmorných několika kilometrových cest s kyblíkem pro vodu, po různé filtry pro vyčištění znečištěné vody. Objevují se také slibné vynálezy, jež upravují za pomoci solárního pohonu vlhkost ze vzduchu na pitnou vodu (např. Sunglacier). \n\nPro provozování gastronomického zařízení musí jejich majitelé mít přístup ke zdroji pitné vody, jinak by nedostali hygienické povolení k otevření. Majitelé v ČR mohou, avšak nejsou povinni nabízet pitnou vodu svým zákazníkům. V některých zemích taková legální povinnost existuje. Například ve Velké Británii takové nařízení platí pro podniky, které prodávají alkohol. To samé platí v USA, kde navíc zákon ukládá i veřejným místům jako jsou nákupní centra či nádraží, aby instalovali ve svých prostorách fontánky s pitnou vodou.\n\nBývalý ministr zdravotnictví Heger navrhoval zákon, který by zajistil, aby nejlevnější nápoj v restauracích byl vždy nealkoholický. Zatím ale stále zůstává pravdou, že v ČR je levnější pivo než voda.\n\nZůstává na dobré vůli majitelů, zda pitnou vodu hostům podají. Jejich ochotu monitoruje například Občanské sdružení Česko pije z vodovodu. Sdružení udává, že vodu z kohoutku dává nebo prodává necelých 2 tisíce restaurací v zemi, a to včetně těch zapojených do projektu Vodovoda a do komerční kampaně Kohoutková od vodárenského gigantu Veolia.\n\n\n\n"}
{"id": "50542", "url": "https://cs.wikipedia.org/wiki?curid=50542", "title": "Europium", "text": "Europium\n\nEuropium (chemická značka Eu, \"Europium\") je měkký, stříbřitě bílý, vnitřně přechodný kovový prvek, 7. člen skupiny lanthanoidů. Z této skupiny je prakticky nejžádanějším prvkem díky svému uplatnění při výrobě barevných televizních obrazovek, kde funguje jako luminofor.\n\nEuropium je stříbřitě bílý, měkký přechodný kov.\n\nChemicky je europium méně reaktivní než předchozí prvky ze skupiny lanthanoidů. Na vzduchu je relativně stálé a ke vzplanutí dochází až při teplotě nad 180 °C. S vodou reaguje europium za vzniku plynného vodíku, snadno se rozpouští v běžných minerálních kyselinách.\n\nOd ostatních prvků skupiny lanthanoidů se europium značně odlišuje nižší teplotou tání i varu a nižší hustotou, než jaká by mu příslušela na jeho místě v periodické tabulce prvků. Nejvýraznější rozdílem je ale skutečnost, že kromě stabilního mocenství Eu jsou značně stálé i sloučeniny dvojmocného europia Eu.\n\nChemické vlastnosti jeho solí v mocenství Eu jsou značně podobné sloučeninám ostatních lanthanoidů a hliníku. Všechny tyto prvky tvoří například vysoce stabilní oxidy, které nereagují s vodou a jen velmi obtížně se redukují. Ze solí anorganických kyselin jsou důležité především fluoridy a fosforečnany, jejich nerozpustnost ve vodě se používá k separaci lanthanoidů od jiných kovových iontů. Europité soli mají obvykle narůžovělou barvu.\n\nChemické vlastnosti jeho solí v mocenství Eu jsou značně podobné sloučeninám vápníku a dalších kovů alkalických zemin. Důležitou vlastností je zde rozpustnost hydroxidu Eu(OH), čehož je možné využít k oddělení od zbylých lanthanoidů, jejichž hydroxidy jsou ve vodě prakticky nerozpustné. Soli Eu jsou bezbarvé.\n\nRoku 1890 objevil Paul-Émile Lecoq de Boisbaudran neznámé emisní čáry ve spektru frakce ze separace prvků vzácných zemin s převahou samaria a gadolinia a přiřadil je doposud neznámému prvku z řady lanthanoidů.\n\nIzolaci čistého prvku provedl teprve roku 1901 francouzský chemik Eugène-Antole Demarçay a pojmenoval jej po kontinentu Evropa.\n\nEuropium je v zemské kůře obsaženo pouze v koncentraci asi 1,2 mg/kg, o jeho obsahu v mořské vodě údaje chybí. Ve vesmíru připadá jeden atom europia na 400 miliard atomů vodíku.\n\nV přírodě se europium vyskytuje pouze ve formě sloučenin. Neexistují však ani minerály, v nichž by se některé lanthanoidy (prvky vzácných zemin) vyskytovaly samostatně, ale vždy se jedná o minerály směsné, které obsahují prakticky všechny prvky této skupiny. Mezi nejznámější patří monazity (Ce, La, Th, Nd, Y)PO a xenotim, chemicky fosforečnany lanthanoidů , dále bastnäsity (Ce, La, Y)COF– směsné flourouhličitany prvků vzácných zemin a např. minerál samarskit ((Y,Ce,U,Fe)(Nb,Ta,Ti)O).\n\nVelká ložiska těchto rud se nalézají ve Skandinávii, USA, Číně a Vietnamu. Významným zdrojem jsou i fosfátové suroviny – \"apatity\" z poloostrova Kola v Rusku. V roce 2018 byl ohlášen nález ložiska bohatého na yttrium, dysprosium, europium a terbium poblíž japonského ostrůvku Minamitori (asi 1 850 km jihovýchodně od Tokia).\n\nVzhledem k omezené dostupnosti hrozí v nejbližších letech kritický nedostatek zdrojů prvku pro technologické využití. Výše uvedený nález by mohl tuto situaci změnit.\n\nPři průmyslové výrobě prvků vzácných se jejich rudy nejprve louží směsí kyseliny sírové a chlorovodíkové a ze vzniklého roztoku solí se přídavkem hydroxidu sodného vysráží hydroxidy.\n\nSeparace jednotlivých prvků se provádí řadou různých postupů – kapalinovou extrakcí, za použití ionexových kolon nebo selektivním srážením nerozpustných komplexních solí.\n\nPříprava čistého kovu se obvykle provádí elektrolýzou směsi roztavených chloridů europitého EuCl, vápenatého CaCl a sodného NaCl. V některých postupech se využívá i redukce oxidu europia EuO elementárním lanthanem:\n\nVelká většina vyrobeného europia je v současné době zpracovávána při výrobě barevných televizních obrazovek. Přitom se na vnitřní stěnu obrazovky, která je vlastně katodovou trubicí nanášejí látky – luminofory, které po dopadu urychleného elektronu vydávají elektromagnetické záření ve viditelné oblasti spektra.\n\nExistuje celá řada luminoforů, které se vzájemně liší intenzitou a barvu emitovaného záření. Pro trojmocné europium Eu se nejčastěji jako nosič používá směsný oxid a sulfid yttria YOS. Jako nosič dvojmocného europia Eu se uvádí sloučenina BaFBr. Luminofory na bázi Eu vydávají červené záření, luminofory obsahující Eu emitují světlo modro-fialové barvy.\n\nZe sloučenin europia se také vyrábějí luminiscenční barviva a hmoty, které jsou schopny světélkovat až po dobu několika dnů po několikaminutovém ozáření světlem.\n\n\n"}
{"id": "50543", "url": "https://cs.wikipedia.org/wiki?curid=50543", "title": "Modern Talking", "text": "Modern Talking\n\nModern Talking byla německá hudební skupina (duo), jejíž členové Dieter Günther Bohlen (zpěvák, skladatel, textař a producent) a Thomas Anders vl. jménem Bernd Weidung (zpěvák) se úplně poprvé setkali při spolupráci v roce 1983. V létě roku 1984 se Dieter Bohlen zeptal Thomase Anderse, z jehož hlasu byl nadšený, jestli by s ním nenazpíval titul „You're My Heart, You're My Soul“ a Thomas odpověděl okamžitě kladně. Úspěch písně však na sebe nechal čekat až do ledna 1985. A tak se stalo, že na začátku roku 1985 vystoupili v televizním pořadu „Formel 1“ a „Tele-Illustrierte“ dva mladíci. Jeden s dlouhou havraní hřívou a uhrančivým pohledem a druhý blonďák se širokým úsměvem. Říkali si Modern Talking a zazpívali píseň „You're My Heart, You're My Soul“. Zatím ani netušili, že díky této písni brzy získají mnoho zlatých a platinových desek, pro jejichž transport bude nutné využít vysokozdvižných vozíků. Modern Talking bývají zařazováni do hudebních stylů eurodance, euro disco a synthpop. D. Bohlen vystudoval podnikovou ekonomickou školu na Univerzitě v Göttingenu, T. Anders nedokončil vysokoškolská studia hudby a germanistiky, jelikož dal přednost kariéře zpěváka.\n\nPrvním úspěchem Modern Talking byla píseň „You're My Heart, You're My Soul“, kterou měl Dieter Bohlen napsanou ještě před založením skupiny. Následovaly slavné diskotékové hity s chytlavou melodií jako např. „You Can Win If You Want“, „Cheri Cheri Lady“, „Brother Louie“, „Atlantis Is Calling (S.O.S. For Love)“, „Geronimo's Cadillac“, „Jet Airliner“, „In 100 Years“.\n\nPo prvních úspěších se však objevily i první rozpory, za kterými prý stála především Andersova panovačná manželka Nora Balling.\nV roce 1987 se skupina rozpadla hádkou v médiích.\nThomas Anders i Dieter Bohlen se věnovali svým sólovým projektům.\nAnders začal vydávat sólová alba zejména ve Spojených státech a Bohlen rozjel svůj (úspěšnější) projekt Blue System.\n\nV letech 1998 až 2003 se oba dali opět dohromady poté, co manželka Nora opustila Thomase Anderse v USA s jiným milencem.\nModern Talking natočili znovu staré hity, přidali řadu nových písniček a vydali několik alb. Poslední nese příznačný název The Final Album s podtitulem \"The Ultimate Best Of\". Jde o kompilaci jejich předchozích největších hitů, které jim pomohl rapper Eric Singleton zremixovat( nová verze Brother Louie a You're My Heart, You're My Soul) Následovaly i nové písně( např Sexy Sexy Lover, China In Her Eyes, Don't Take Away My Heart, You're Not Alone, Last Exit to Brooklyn a Win The Race)\n\nOd roku 2003 se opět věnují pouze svým sólovým dráhám. Dieter Bohlen je porotcem německé soutěže \"Deutschland sucht den Superstar\" (Německo hledá superstar), píše knihy o sobě. Thomas Anders dál vydává sólová alba a koncertuje sám. V roce 2016 vydal nové album s názvem History, kde nazpíval několik svých starých písní a taky několik nových( Lunatic Girl, Take a Chance)\n\n\n\n\n"}
{"id": "50545", "url": "https://cs.wikipedia.org/wiki?curid=50545", "title": "Go-Momozono", "text": "Go-Momozono\n\nGo-Momozono (後桃園天皇; \"Go-Momozono Tennó\"; 5. srpna 1758 – 16. prosince 1779) byl 118. japonským císařem. Vládl v letech 1771-1779. Po své smrti byl na trůně vystřídán svým adoptovaným synem, který poté vládl jako císař Kókaku.\nJeho vlastní jméno bylo Hidehito (英仁).\n\nGo-Momozono se stal korunním princem v roce 1768. O dva roky později, tedy v roce 1770 mu trůn přenechala tehdejší císařovna Go-Sakuramači. samotný císař byl chorý, zemřel v roce 1779 ve věku 21 let.\n\nGo-Momozono neměl mužského potomka. Měl pouze jednu dceru. Proto adoptoval syna, který se po jeho smrti stal císařem. Go-Momozonova dcera se poté za něj provdala.\n"}
{"id": "50546", "url": "https://cs.wikipedia.org/wiki?curid=50546", "title": "Adobe", "text": "Adobe\n\nAdobe může označovat:\n\n"}
{"id": "50549", "url": "https://cs.wikipedia.org/wiki?curid=50549", "title": "Tin Bider", "text": "Tin Bider\n\nTin Bider je kráter po dopadu meteoritu v Alžírsku.\n\nMá 6 km v průměru a hluboký je 500 m. Jeho věk se odhaduje na 70 milionů let (pochází tedy z období křídy nebo mladších). Kráter není přikrytý nánosem zeminy a je dobře viditelný. \n\nPod kráterem je sopka, ale žádná sopečná činnost není známa. Riziko obnovení vulkanické činnosti ale komplikuje přímý vědecký výzkum kráteru.\n\n"}
{"id": "50552", "url": "https://cs.wikipedia.org/wiki?curid=50552", "title": "Todra", "text": "Todra\n\nSoutěska Todra (\"Gorges du Todra\") se nachází ve východní části pohoří Vysoký Atlas v Maroku a je součástí jedné z nejkrásnějších oáz v Maroku, oázy Tinerhir.\nŘeka Todra se zařezává do skalnatého území na své závěrečné 40kilometrové trase horami. Posledních 600 m soutěsky jsou zřejmě nejvíce působivé, jak se kaňon zužuje a plochou kamenitou trasu širokou 10 m se strmými, hladkými skalnatými stěnami vysokými až 300 m. Atmosféru dotváří říčka, která teče na samém dně.\n\nMísto již není tak odlehlé jako v minulosti díky dostavbě dobře udržované asfaltové cesty, která vede údolím od města Tinerhiru až po soutěsku. Betonová cesta pokračuje kolem hotelů až k ústí soutěsky a nahoru do vesnic Aït Hani, Tamtatouchte a Imilchil.\n\n"}
{"id": "50553", "url": "https://cs.wikipedia.org/wiki?curid=50553", "title": "Kosatka černá", "text": "Kosatka černá\n\nKosatka černá (\"Pseudorca crassidens\") je jediný žijící zástupce rodu \"Pseudorca\". Je menší a méně známá než kosatka dravá, které se trochu podobá, a od níž se odlišuje i tím, že se její výskyt soustředí zejména do tropických a subtropických oblastí (preference kosatky dravé je přesně opačná). Má tmavě šedou až černou barvu, dorůstá délky až 6 m a může vážit až 2,2 tuny. Je skvělý plavec a obvykle se sdružuje ve skupinách po 10–100 jedincích. Živí se mořskými rybami, hlavonožci a některými mořskými savci. Kromě člověka nemá přirozené nepřátele.\n\nBinomické jméno \"Pseudorca crassidens\" je složené z řeckých a latinských slov a znamená doslova \"falešný tlustozubý démon\" (pseudo = falešný, orca = démon, crassus = tlustý, dens = zub). V angličtině se kytovec jmenuje \"false killer whale\", francouzštině \"faux orque\" a ve španělštině \"orca falsa\", což poukazuje na podobnost a zároveň na jistou rozdílnost s kosatkou dravou. Čeština rozlišuje tato zvířata pouze druhovým jménem.\n\nVe skutečnosti není kosatka černá s kosatkou dravou nijak zvlášť spřízněná. Jejími nejbližšími příbuznými jsou tito kytovci: \"Grampus grisseus\" (plískavice šedá), \"Peponocephala electra\" (elektra tmavá), \"Feresa attenuata\" (fereza malá), \"Globicephala melas\" (kulohlavec černý) a \"Globicephala macrorhynchus\" (kulohlavec Sieboldův). Kosatka černá patří do čeledi delfínovitých a je jediným druhem rodu \"Pseudorca\".\n\nKosatka černá patří mezi velké zástupce čeledi delfínovití. Je dlouhá a relativně štíhlá. Hřbetní ploutev je poměrně malá a zaoblená. Stavba její lebky je velmi podobná lebce menších jedinců kosatky dravé. Samci jsou větší než samice a dosahují obvykle délky okolo 5 metrů, přičemž maximum je 6,1 metru. Velcí samci váží okolo 1 400 kg, rekordní jedinci mohou mít i více než 2 tuny. Samice dosahují délky okolo 4,3 metrů, přičemž maximum je 5,06 metru a váží obvykle do 1 tuny (nejvíce 1 200 kg). Zbarvení kosatky černé je velmi tmavé - pohybuje se od tmavě šedé až po černou. Spodní část těla je většinou poněkud světlejší. Hlava postrádá pro mnohé delfínovité charakteristický \"zobák\". V čelistech mají dvakrát 7-12 párů velkých kónických zubů.\n\nPočetnost kosatky černé není zatím s dostatečnou přesností zjištěna. Neví se ani jaký je trend jejího vývoje. Máme jen některé údaje o lokálních populacích. V mořích okolo Číny a Japonska žije asi 16 000 jedinců, v Mexickém zálivu asi 1 040, v okolí Havajských ostrovů je to 268 kosatek a v tropických vodách východního Pacifiku zhruba 40 000. Některé z těchto údajů jsou však již staršího data. Celková světová populace čítá řádově desítky tisíc kusů.\n\nKosatka černá je rozšířená především v tropických a subtropických částech oceánů a mořích. Málokdy překračuje 50° šířky na obou polokoulích. Podél pobřeží v šelfových mělkých mořích se může objevit i ve vyšších zeměpisných šířkách například u Aleut či v Severním moři, ale jde spíše o vzácný jev.\n\nKosatka černá je masožravec a predátor. Loví ryby, hlavonožce (chobotnice, kalmary, sépie, olihně) a v menší míře i některé mořské savce. Z ryb se specializuje na koryfény velké neboli mahi-mahi (\"Coryphaena hippurus\"), plachetníky (\"Makaira\", \"Istiophorus\") a tuňáky. Dále loví mečouny, mořské okouny, herinky, lososy, makrely, korušky, barakudy a další druhy ryb. Poměrně běžné jsou případy, kdy kořist přímo \"kradou\" z rybářských sítí a vlasců, občas se však při tom samy do sítí zamotají (tzv. bycatch). Z mořských savců někdy uloví menší či oslabené kusy delfínů, sviňuch nebo plískavic. Výjimečně napadají mláďata velryb (keporkak, vorvaň). Kosatka černá je vynikající plavec - rychlý a aktivní. Přesné údaje o délce a hloubce jejich ponorů zatím chybí. Některé zdroje udávají, že maximální hloubka je 500-700 metrů, velká většina ponorů je však mělčí než 150 metrů.\nKosatky černé jsou extrémně sociální zvířata. Obvykle žijí ve stádech čítajících 10-100 jedinců. Není však výjimkou, že stádo tvoří několik set jedinců (i 600-1 000). Tyto skupiny jsou často roztažené na mnoho kilometrů, ale zdá se, že jejich pohyb je koordinovaný. Skupinu tvoří většinou příbuzní jedinci, kteří spolu žijí často mnoho let (nejméně 15). Někdy se sdružují do stád i s jinými druhy delfínovitých, například s delfíny skákavými. Je zajímavé, že slabí jedinci tohoto druhu mohou zároveň být součástí jejich potravy. Jedinci ve skupině se běžně dělí o svou kořist, zřejmě to má posílit sociální vazby. Obecně je možno říct, že o sociálním životě kosatek černých víme zatím velmi málo.\n\nBřezost trvá 14-16 měsíců a následné kojení mláďat 1-1,5 roku. Mláďata měří při narození 1,5-2 metry a váží okolo 80 kg. Reprodukční schopnosti kosatek černých jsou poměrně malé, průměrný interval mezi porody je 7 let. Dospělou se kosatka stává asi po 8-12 letech a dožívá se maximálně 58 - 63 let. Samice žijí obvykle poněkud déle než samci.\n\nKosatky černé nemají přirozené nepřátele. Je však pravděpodobně, že se občas mohou stát kořistí kosatek dravých a výjimečně i velkých žraloků jako je žralok bílý a tygří. Útok kosatky dravé na kosatku černou byl skutečně jednou pozorován u Nového Zélandu.\n\nKosatky černé jsou známé pro relativně časté a masivní uvíznutí na pobřeží. V jednom případě uvázlo na pláži 835 jedinců. Vědci stále neví, co vede kytovce k páchání těchto \"masových sebevražd\", ačkoli existuje mnoho teorií: ztráta orientace v důsledku změn magnetického pole, dysfunkce jater, nemoc, narušení orientace vojenskými sonary, sebevražedná sociální soudržnost atd.\n\nU jedinců uvízlých na plážích byly několikrát provedeny testy. U mnohých z nich bylo zjištěno nadměrné množství pesticidu DDE (vzniká rozkladem DDT), těžkých kovů, butyltinu, fenyltinu a organotinu v těle.\n\nJelikož kosatky mnohdy \"kradou\" ryby ze sítí rybářů, tito je nemají rádi a často je kvůli tomu zabíjejí. Kvůli masu jsou loveny jen v Japonsku a na Sv. Vincentu v Karibiku. Dříve je lovili i na ostrovech Pengu u Taiwanu. Loví je i u břehů Indonésie a Indočíny. V letech 1965-1980 zabili lidi jen u ostrova Iki v Japonsku 900 těchto kytovců.\n\nKosatka černá patří mezi jeden z druhů delfínovitých chovaných v delfináriích a oceanáriích na různých místech světa. V zajetí se je daří poměrně úspěšně odchovávat a podařilo se je zkřížit i s delfíny skákavými.\n\n\n\n"}
{"id": "50557", "url": "https://cs.wikipedia.org/wiki?curid=50557", "title": "Suezský záliv", "text": "Suezský záliv\n\nSuezský záliv je záliv na severním konci Rudého moře. Rudé moře se na svém severním konci rozděluje díky Sinajskému poloostrovu na dvě části: Suezský záliv na západě a Akabský záliv na východě. Suezský záliv je relativně mladý (vrásového původu), přibližně 40 milionů let. . Táhne se v délce asi 280 kilometrů severovýchodně a končí u Egyptského města Suezu, kde se na něj napojuje Suezský kanál. Suezský záliv mimo jiné tvoří hranici mez kontinenty Afrika a Asie. \n\n"}
{"id": "50559", "url": "https://cs.wikipedia.org/wiki?curid=50559", "title": "James Blunt", "text": "James Blunt\n\nJames Blunt, vlastním jménem James Hillier-Blount, (* 22. února 1974 Tidworth) je britský zpěvák, který se v roce 2005 stal známým jeho prvním albem \"Back to Bedlam\" a především singl „You're beautiful“. Jeho styl je směsicí jazzu, rocku a soulu, občas bývá srovnáván s ranou tvorbou Eltona Johna. Kromě zpěvu hraje Blunt na řadu hudebních nástrojů, jako jsou například klavír, klávesové nástroje a kytara.\n\nNavštěvoval školu v Harrow a následně nastoupil na Královskou vojenskou akademii v Sandhurstu. Před uvedením svého alba byl důstojníkem britské armády a dokonce sloužil v mírových silách NATO v Kosovu. 9. dubna 2002 na pohřbu Královny Matky Alžběty, byl mezi těmi, kteří nesli rakev.\n\nJeho první singl, „High“, se ve Velké Británii nedostal do žebříčku Top 100. Přesto byl společností Vodafone vybrán pro jejich reklamu v Itálii. Díky tomu se v této zemi nakonec probojoval do Top 10. Druhý singl „Wise men“ již v Británii uspěl o něco více, umístil se 44. Před Vánoci 2005 jej pro změnu v Česku použil ve své reklamě T-Mobile.\n\nByl to až třetí singl, „You're beautiful“, který se stal zlomovým hitem. Na britském žebříčku začínal 12. místem, ale během šesti týdnů se mu podařilo probojovat až na vrchol. Písnička také byla často hraná v rádiích a protlačila tak i album \"Back To Bedlam\" na první pozici hitparády alb. Dokonce se mu podařilo sesadit album \"X & Y\" od Coldplay.\n\nPo úspěchu „You're Beautiful“ v Británii se písnička dostala i do kontinentální Evropy a stala se jedním z největších letních hitů 2005. Ve Spojených státech se do rádií neprobojovala, až na newyorské rádio WPLJ.\n\nVideoklipy všech jeho tří dosavadních singlů jsou plné symbolismu a temných obrazů. Ve videoklipu „High“ je zahrabán v poušti, ve „Wise men“ je chycen jako rukojmí a v „You're Beautiful“ naznačuje sebevraždu.\n\n18. července 2006 koncertoval i v Česku, a to v zahradě Pražského hradu a naposledy 8. září 2018 v Havířově na Havířovských slavnostech\n\n\n\n"}
{"id": "50561", "url": "https://cs.wikipedia.org/wiki?curid=50561", "title": "Tramvajová doprava v Ostravě", "text": "Tramvajová doprava v Ostravě\n\nTramvajovou dopravu v Ostravě, třetím největším městě České republiky, zajišťuje Dopravní podnik Ostrava (DPO). \n\nDPO v září 2014 provozoval tramvajovou dopravu na 62,7 km tramvajových tratí o rozchodu kolejí 1435 mm, na kterých jezdilo 17 linek, označených čísly 1–12, 14, 15, 17 (denní linky) a 18 a 19 (noční linky). Ostravská síť tramvají je třetí největší v zemi po Praze a Brně.\n\nStejně jako i v jiných městech bylo hlavním důvodem zřízení tramvajové dopravy v Ostravě spojení města se železničním nádražím (dnes Ostrava hlavní nádraží), které leží ve čtvrti Přívoz. Přestože na této trase již jezdily omnibusy, přestávaly rozrůstajícímu se městu stačit. V roce 1882 zažádal moravskoostravský starosta Anton Lux o předběžnou koncesi na stavbu normálněrozchodné parní dráhy, která měla vést od hostince U zeleného stromu (dnešní Hotel Palace) k hlavnímu nádraží v Přívoze. Ačkoliv byla zajištěna návratnost celé investice a došlo k vypracování generálního projektu, k realizaci nakonec nedošlo. \n\n18. srpna roku 1894 tak byla otevřena (díky vídeňskému obchodníkovi Juliovi Modernovi) první linka parní tramvaje z nádraží přes Moravskou Ostravu do Vítkovic. Majitelem provozu byla společnost \"Brünner Local Eisenbahn Gesellschaft\" (BLEG, česky \"Brněnská společnost místních drah\"). Na trati jezdily čtyři lokomotivy, patnáct osobních a šest nákladních vozů. Rychlost mimo obec činila 15 km/h, v obci pak 10 km/h. Jízda z jedné konečné na druhou trvala 42 minut. První rozšíření sítě proběhlo o dva roky později, kdy byla zprovozněna odbočka k \"Říšskému mostu\". Roku 1899 byl zahájen provoz na trati Moravská Ostrava – Lhotka – Hulváky.\n\nV roce 1897 postavila firma \"Ganz & comp.\" elektrárnu v Moravské Ostravě, která později patřila \"Moravskoostravské elektrářské akciové společnosti\". Ihned poté byl vypracován návrh na elektrifikaci obou ostravských tratí. Pravidelná osobní doprava patnácti elektrickými tramvajemi byla zahájena 1. května 1901.\n\nV parním provozu se využívalo celkem 23 vlečných vozů a 12 tramvajových lokomotiv, z nichž některé zůstaly v provozu až do roku 1922, kdy je v nákladní dopravě vytlačily lokomotivy elektrické. Prvních 15 motorových vozů pro elektrickou dráhu vyrobila vagónka v polském Sanoku.\n\nTramvajová síť se postupně rozšiřovala - v roce 1907 byly zprovozněny dokonce dvě tratě, jedna do Svinova (prodloužení z Hulvák), druhá spojila Mariánské Hory (\"Zištova ulice\") s Vítkovicemi. V roce 1908 se také poprvé objevilo označení linek:\n1. srpna roku 1911 změnil vlastník jméno i sídlo společnosti – BLEG vystřídaly \"Moravskoostravské místní dráhy\" se sídlem v Moravské Ostravě (v roce 1920 se podnik opět přejmenoval, tentokrát na \"Společnost moravských místních drah\" – SMMD). Na Ostravsku v této době provozovalo tramvajovou dopravu nejvíce dopravců v celém tehdejším Československu. Stejně jako ostravská, normálněrozchodná síť, se rozrůstala i ta na východ od ní – úzkorozchodná. Proto byly nové trati v Moravské Ostravě budovány hlavně na jih města, aby se s úzkorozchodnou nepřekrývaly.\n\nOd začátku 20. let začalo probíhat zdvoukolejňování nejvytíženějších úseků. V tomto období se postavilo také několik nových tratí, např. ve Vítkovicích k \"Městským lázním\" nebo do Zábřehu. Byla rovněž postavena nová vozovna v \"Křivé ulici\". V roce 1926 byla dokončena elektrifikace tratě Svinov – Klimkovice, která byla postavena pro železniční provoz už v roce 1911 a kterou ve 20. letech odkoupila SMMD.\n\nVozový park byl průběžně doplňován. V Ostravě se objevily vozy např. z vagónky Kopřivnice nebo z brněnské Královopolské strojírny (KPS). V letech 1922 až 1932 si SMMD sama ve vlastních dílnách postavila 16 motorových a 12 vlečných vozů.\n\nV roce 1913 byla zprovozněna normálněrozchodná drobná dráha Vítkovice – Zábřeh o stavební délce 3,905 km a s počáteční stanicí umístěnou před ředitelstvím železáren ve Vítkovicích. Železárny (tehdy Vítkovické horní a hutní těžířstvo – VHHT) také zajišťovaly na této dráze přepravu. Trať sloužila především pro nákladní dopravu písku z dolů v Zábřehu do jejich areálu, kromě toho z dráhy odbočovala i vlečka do zábřežské cihelny dlouhá 667 m. Trať ale také sloužila i dopravě osobní.\n\nZahájení provozu na trati se uskutečnilo 3. července 1913. Roku 1930 byla dána do provozu odbočka ze Zábřehu do Hrabové, v roce 1934 provozovatel celou svoji síť elektrifikoval (elektrický provoz od 29. března). \n\nPlánována byla také trať přes Starou Bělou, Proskovice, Starou Ves, Brušperk, Fryčovice, Hukvaldy a Kozlovice až do Frenštátu pod Radhoštěm. Její vedení se ale několikrát měnilo (ukončení v Brušperku) a po druhé světové válce byla trasována do Frenštátu přes Novou Bělou, Krmelín a Brušperk. V roce 1948 byl zprovozněn zárodek této tratě – úsek mezi Hrabovou a konečnou Hrabová, Ščučí. V tehdejších plánech se dokonce vyskytla varianta, že bude ze Ščučí postavena odbočka do právě budované Nové hutě Klementa Gottwalda.\n\nVítkovické železárny tyto tratě provozovaly až do roku 1953, kdy byly 1. července jako poslední ze všech místních drah na Ostravsku začleněny do Dopravních podniků města Ostravy. Realizace rozestavěné trati z Hrabové do Frenštátu byla ukončena v roce 1954, kdy konkrétním důvodem byla připravovaná výstavba dolu Paskov a neujasněnost budoucí investiční činnosti v tomto prostoru. Mezi Hrabovou a Novou Bělou se dodnes nachází nedostavěné těleso tratě, včetně jednoho mostu.\n\nPůvodní úsek VZD v Zábřehu od pošty k pískovým dolům byl zrušen 1. října 1964.\n\nV počátcích parního provozu zde byli cestující převáženi nejen klasickými vlaky s parní lokomotivou v čele, ale i parními motorovými vozy systému „Komarek“ (odtud vzniklo lidové označení „komárek“ pro tratě VZD). V roce 1922 byly zakoupeny tři vlečné vozy tramvajového typu (výrobce vagónka Studénka). Další vlečné tramvajové vozy následovaly od roku 1931, od roku 1934 pak i klasické elektrické tramvaje stejného typu, postavené dle vídeňského vzoru. Tyto motorové i vlečné vozy jednotného vzhledu, které byly dodávány až do roku 1954 (celkem jich zde jezdilo po 16 kusech), byly vyráběny ve vlastních dílnách VHHT.\n\nMnichovská dohoda změnila státní hranice Československa, které muselo postoupit velkou část Ostravska Německu a Polsku, nová hranice byla nyní na řece Odře. Tratě do Svinova a Klimkovic tak musely být zavřeny (provoz na nich byl obnoven až za války, v roce 1941). SMMD bylo mezitím přejmenováno na německé MLEG. V této době došlo jen k drobnému prodloužení, a to ze Zábřehu do Bělského lesa ke kasárnám.\n\nDne 3. ledna 1947 se valná hromada SMMD rozhodla pro likvidaci společnosti a převedení majetku na město Ostravu. V květnu 1949 byly vytvořeny \"Dopravní podniky města Ostravy\" se zpětnou platností od 1. ledna 1949. Základem podniku byla bývalá SMMD. Do Dopravních podniků byly začleněny také Vítkovická závodní dráha (ta až o čtyři roky později) a dopravci, kteří provozovali na Ostravsku úzkorozchodné dráhy. Po válce byla elektrifikována železniční trať Svinov – Kyjovice-Budišovice, postavená v roce 1926. Na začátku 50. let se začala rozrůstat nová sídliště (hlavně v Zábřehu), bylo proto nutné je dopravně obsloužit. Zprvu byla zavedena kyvadlová doprava, později nahrazená regulérní tramvajovou tratí. V roce 1950 byla na síť napojena také železniční trať Petřkovice – Hlučín. K červenci roku 1953 byl konečně sjednocen provoz celé tramvajové sítě pod DPMO, ten se tak stal dominantním dopravcem. V souvislosti s výstavbou Nové Huti Klementa Gottwalda (NHKG) bylo nutné vybudovat k ní tramvajovou trať. První úsek byl hotov v roce 1953, druhý o rok později. Tato trať nebyla s ostatní sítí nijak propojena, mezi Hrančníkem a Výstavištěm totiž jezdily ještě úzkorozchodné tramvaje. První kolej tohoto úseku byla přerozchodována roku 1955, druhá o čtyři roky později.\n\nDalším velkým sídlištěm, které také potřebovalo dopravní obsluhu, bylo socialistické město Poruba. Trať se sem stavěla v několika etapách; začalo se 19. prosince roku 1958 zprovozněním úseku k zastávce \"Pustkovecká\", celá pak byla úspěšně předána do provozu 3. dubna 1960, kdy byla zprovozněna také vozovna Poruba. V polovině 60. let pak bylo vzhledem k výstavbě \"Polanecké spojky\" ČSD nutné přeorganizovat všechny tratě v oblasti Zábřehu, a tak se rušilo a stavěly se nové přeložky. První vlaštovkou bylo zrušení tratě k \"Pískovým dolům\" a z vítkovického \"Mírového náměstí\" přes \"Jeremenkovu\" a \"Lidickou\" ke stadionu Vítkovických železáren.\n\nV letech 1943 až 1951 bylo pro obnovu vozového parku dodáno z KPS 30 motorových vozů, dalších 19 starších bylo zakoupeno z Prahy. Poté, co byla vítkovická dráha začleněna do DPMO, převzal dopravní podnik i 16 motorových vozů (z let 1934 až 1953) a 19 vlečných vozů (1922 - 1953) z VZD. Již v roce 1955 byly do Ostravy dodány první tramvaje Tatra T1 (celkem 44 vozů + 1 původně z Košic), následovaly je vozy Tatra T2 (100 tramvají + 6 původně z Ústí nad Labem) a legendární Tatra T3 (98 vozů + 1 původně z Prahy). Unikátní byl provoz dvou prototypů kloubových tramvají Tatra K1 v letech 1965 až 1968. V menším počtu se v Ostravě objevily i článkové vozy Tatra K2 (8 kusů).\n\nK novým ústředním dílnám v Martinově bylo zřízeno tramvajové spojení 15. června 1969 (1. srpna roku 1970 pak až na dnešní smyčku \"Martinov\"). V následujících dvou desetiletích se stavěly převážně trati do nových sídlištních celků, jakými byly tratě na Dubinu (1985) a spojení mezi poštou a vodárnou v Zábřehu (1987). Naopak některé trati se zase rušily (například od tehdejšího \"Kina Edison\" do Hrabové nebo bývalé železniční tratě do Klimkovic (1977) a Hlučína (1982)). V roce 1972 bylo ukončen provoz nákladní dopravy.\n\nV 80. letech byly dodány 2 tramvaje Tatra K2YU, 5 vozů T3SU a především 122 vozů Tatra T3SUCS, které umožnily vyřadit tramvaje T1.\n\nSametová revoluce a změna společensko-ekonomických poměrů se projevila i v Ostravě, nejnápadnější změnou byla změna nátěru vozů z červenokrémové na bílou, modrou a žlutou. Devadesátá léta přinesla jednak zkvalitnění MHD v samotné Ostravě, jednak zastavení výstavby nových tramvajových tratí. To se změnilo až v roce 1999, kdy byl zahájen provoz na posledním úseku trati podél \"Místecké ulice\". Roku 2001 oslavila elektrická tramvaj ve městě své sté výročí.\n\nJiž v roce 1989 se v Ostravě objevila první tříčlánková tramvaj Tatra KT8D5, o rok později jich bylo zařazeno dalších 15. V letech 1994 až 1998 bylo do provozu zařazeno celkem 38 vozů Tatra T6A5. Mezi lety 1998 a 2001 je následovalo 14 nízkopodlažních tramvají Škoda 03T (Astra).\n\nDevět vozů Inekon 01 Trio pochází z let 2002 až 2004. Od roku 2005 jsou v provozu též nízkopodlažní novostavby vozů T3 – tramvaje VarioLF, kterými nadála probíhá obnova vozového parku. Proběhly také rekonstrukce některých traťových úseků a v srpnu 2015 byl zprovozněn nový dopravní terminál na Hranečníku.\n\nMezi lety 2003 a 2011 byla provedena rekonstrukce obousměrných tramvají KT8D5 na nový jednosměrný typ KT8D5R.N1 se středním nízkopodlažním článkem.\nV květnu roku 2018 byly do Ostravy dodány nové tramvaje Tango NF2 od švýcarské firmy Stadler Rail. Jsou to středněkapacitní vozy, kterých bude celkem 40. Vozidla nově mají celovozovou klimatizaci.\n\nV roce 2018 došlo ke změně nátěru vozidel MHD i služebních vozidel. Nová firemní barva je světle modrá až tyrkysová. Barvu doplňuje stříbrný proužek pod okny a černé rámy oken. Novou barvu obdrží nové vozy Stadler a vozy, které budou na velké prohlídce.\n\nV současné době se velice intenzivně uvažuje o vybudování nové tramvajové tratě, konkrétně v městském obvodě Poruba, která by zajistila komfortnější přepravu pro obyvatele VII. a VIII. stavebního obvodu v Porubě. Nabízená varianta počítá s vybočením tramvajové tratě z křižovatky \"Martinovská\" a \"Bedřicha Nikodéma\", která by dále měla pokračovat po ulici \"Bedřicha Nikodéma, 17. listopadu a Průběžná\" do obratiště \"Opavská\". Na této trati je plánováno vybudovat 7 párů zastávek - \"Heyrovského, Jana Šoupala, Duha, Průběžná, Karola Šmidkeho, Ludvíka Podéště a Opavská\". \n\nKromě trasy v Porubě se veřejně mluvilo o dvou nových tramvajových tratích. Jednalo se o úsek přes Dolní oblast Vítkovice, který by byl trasován po prodloužené ulici Ruská. Na této ulici je již vybudován prostor pro koleje, který nyní slouží jako parkoviště. Trať povede směrem k Nové Karolině a dále do prostoru Výstaviště, kde bude napojena na stávající síť. \n\nDruhou uvažovanou trasou je tramvajové spojení do Průmyslové zóny Hrabová. Zatím není jasné, kudy by měla tato trať vést. \n\n\nV prosinci 2017 bylo v Ostravě v provozu 260 tramvají určených k osobní dopravě. Kromě nich má podnik také několik služebních vozů.\n\nV osobním provozu jsou následující typy tramvají:\n\nJako historické je zachováno větší množství ostravských tramvají. Část z nich vlastní přímo Dopravní podnik Ostrava (DPO), tato vozidla jsou využívána každoročně při mimořádných jízdách. Další tramvaje má v majetku Technické muzeum v Brně (TMB), tyto vozy se ale nacházejí v depozitáři bez možnosti jízdy.\n\nKromě níže uvedených vozidel jsou zachovány jako historické tramvaje např. ještě ostravské vozy typu T1 (ev. č. 203) a T2 (ev. č. 219) v Košicích (rekonstruovány do košického stavu) či vlečný vůz v Olomouci (ev. č. 99).\n\nK 1. září 2019 bylo v provozu tramvajových 17 linek, z toho:\n\nV pracovních dnech je k 1. září 2019 interval ve špičce i sedle 10 minut na linkách 1, 2, 3, 4, 7, 8, 11, 12 a 17, večer pak 20 minut. Na lince 15 je interval ve špičce 10 minut v sedle 20 minut, na linkách 5 a 14 je specifický interval. Linky 6, 9 a 10 mají v období svého provozu interval 10 min. O víkendu platí celodenní interval 20 minut, výjimkou jsou linky 5 a 14. Noční provoz obsluhují tramvaje v intervalu 60 minut, přičemž mezi jednotlivými spoji jsou garantovány přípoje na vybraných zastávkách. Přípoj má následující charakteristiku: je vyznačen v jízdním řádu, spoje na sebe navzájem čekají a ve vozidle je cestující informován akustickým hlášením.\n\nS rostoucím počtem nových nízkopodlažních vozů se objevuje stále více bezbariérových spojů. Tyto garantované spoje jsou vyznačeny v jízdním řádu piktogramem invalidního vozíku.\n\n\n"}
{"id": "50565", "url": "https://cs.wikipedia.org/wiki?curid=50565", "title": "Reichsteinovy sloučeniny", "text": "Reichsteinovy sloučeniny\n\nReichstainovy sloučeniny, jsou sloučeniny, které syntetizoval Tadeus Reichstein. Tyto sloučeniny se označují písmeny. Např.\n\n"}
{"id": "50574", "url": "https://cs.wikipedia.org/wiki?curid=50574", "title": "ORBITER Space Flight Simulator", "text": "ORBITER Space Flight Simulator\n\nORBITER Space Flight Simulator je trojrozměrný počítačový simulátor vesmírných letů. Simulátor byl vytvořen pro hardwarovou platformu PC.\nAutorem programu je Martin Schweiger a na projektu pracuje od roku 2000. Výsledkem jeho práce je skutečně zajímavý simulátor kosmických lodí.\n\nORBITER funguje jako program ke kterému je možné připojit moduly ve formě různých souborů. Moduly je pak možné aktivovat do samotné simulace, například editor lodí, zvuk, generátor hornaté krajiny aj. Stejně tak jsou přístupné textury nebo konfigurační soubory. Program na ně totiž při své práci odkazuje.\n\nORBITER nepotřebuje instalaci a na své domovské stránce je ke stažení ve formě archivu, který pak stačí pouze rozbalit do složky. Program tedy nic neukládá do operačního systému a tak se s ním dá lehce manipulovat. To platí i pro jeho moduly.\n\n\nProgram funguje dobrou rychlostí pokud grafika simulace pracuje alespoň s frekvencí <ins»</ins>20 fps.\n\nPrvní verze vyšla 27. listopadu 2000. Aktuálně je k dispozici ORBITER 2016.\n\nVeškerá práva jsou vyhrazena Martinu Schweigrovi. Program je freeware a je možné ho jakkoli šířit pouze pro nekomerční použití. Komerční použití je nutné s autorem projednat. ORBITER ani jeho části nesmí být používány v jiných komerčních produktech. Uživatel může upravovat pouze soubory ve složkách programu Config, Meshes, Textures a Textures2.\n\nAutorem je Ph.D. Martin Schweiger. Je to britský profesor na univerzitě v Londýně. Specializuje se na optickou tomografii a Orbiter vytvořil ve volném čase.\n\nORBITER slouží hlavně jako trojrozměrný letecký simulátor letů nejen v atmosféře ale i vesmírem. Je však možné s ním i pouze sledovat objekty Sluneční soustavy. Kromě pohledů kamery ze stroje a na stroj je možné i vybrat pohled na nějakou planetu nebo jakýkoli jiný objekt. Grafika je v ORBITERU to nejnáročnější na hardware. Po vzhledové stránce je na svoji dobu velmi dobře zpracován.\n\nDo simulátoru je v základním balíčku nahraná většina naší sluneční soustavy tj. Slunce, vnitřní planety spolu se svými měsíci a vnější planety spolu se svými největšími měsíci. Nejsou zde asteroidy mezi Marsem a Jupiterem a ani Pluto s Charonem. Také žádné komety. Všechny tyto věci a například další fiktivní sluneční soustavy je však možné do ORBITERU doinstalovat jako add-ony (doplňky).\n\nSimulátor se spouští prostřednictvím nahraných scénářů. Tyto scénáře obsahují Sluneční soustavu v různých rozpoloženích, různé vesmírné lodě v okamžiku k dispozici a někdy i playbacky nahrané simulace. K ORBITERU je dodán i modul ScnEditor, sloužící k vytváření scénářů. Pokud je aktivovaný, je možné za běžící simulace přidávat a mazat stroje.\n\nPro \"ulehčení života\" v simulátoru jsou na některých místech ve Sluneční soustavě vesmírné základny. Hlavní základnou je Kennedyho vesmírné středisko na Floridě. Na Zemi je ještě velké množství dalších základen, např. Bajkonur. Ve většině případů však nejsou na všech základnách i modely okolních budov, ale pouze detailnější textura povrchu planety. Samozřejmě jsou v simulátoru i fiktivní základny jako základna na našem Měsíci nebo na Europě.\n\nLétání v ORBITERU vyžaduje trochu praxe. Důležitou vlastností simulátoru je, že využívá realistických fyzikálních výpočtů. Naštěstí umožňuje kompresi času (až 100 000 x), díky čemuž lze například na Mars doletět cca během půl hodiny.\n\nV ORBITERU lze už v základním balíčku létat z několika různými stroji. Reálnými i fiktivními.\n\nDoplňky dělají z ORBITERU jeden z nejkvalitnějších freeware simulátorů vesmírných letů. Instalují se prostřednictvím jednoduchých instalátorů, které pouze rozbalí soubory doplňku do složek ORBITERU. Stejně jako ORBITER sám, doplňky nic neinstalují do systémových složek.\n\nNejznámější add-ony:\n\n"}
{"id": "50576", "url": "https://cs.wikipedia.org/wiki?curid=50576", "title": "Ivermektin", "text": "Ivermektin\n\nIvermektin, někdy nazývaný také invermektin, je širokospektrální antiparazitikum používané v humánní i veterinární medicíně proti parazitickým hlísticím a některým ektoparazitům jako jsou vši, střečci či zákožky. Z chemického hlediska patří mezi makrocyklické laktony.\n\nPůvodně se věřilo, že ivermektin působí inhibici nervových impulsů u hlístic a hmyzu pouze uvolňováním γ-aminomáselné kyseliny, která se následně váže na její receptor komplexu chloridového kanálu postsynaptických neuronálních membrán. To způsobuje zvýšený průnik chloridových iontů, které silně polarizují tyto neuronální membrány, čímž snižují přenos nervových vzruchů. Novější teorie popisuje vztah mezi ivermektinem a glutamát-chloridovými kanály. Ivermektiny se váží na glutamát-chloridové kanály na postsynaptických mebránách v nervových a svalových buňkách a způsobují nadměrný přísun chloridových iontů, jež má za následek paralýzu a následnou smrt parazita. Tyto glutamát-chloridové receptory jsou pouze u hmyzu a hlístic. Ivermektiny proto působí selektivně jen na tyto dvě skupiny organismů.\n\nLátku poprvé izoloval v roce 1975 William C. Campbell, biochemik z firmy Merck & Co., ze směsi skupiny látek odvozených od avermektinů, objevených ve vzorcích půdy odebraných na jednom golfovém hřišti pracovníky japonského výzkumného ústavu Kitasato. Extrakt z tohoto vzorku se projevil jako velmi účinný proti mnoha různým zvířecím vnějším i vnitřním parazitům (endoparazitům a ektoparazitům). Při dalším zkoumání se jako nejúčinnější projevil právě derivát ivermektin, odvozený od mateřské látky této skupiny organických látek, avermektinu. V roce 1978 dr. Campbell testoval tuto látku s úspěchem na koních jako léčebný prostředek proti mikroskopickému parazitu \"Onchocerca cervicalis\". Protože si uvědomoval, že tento parazit je příbuzný původci onchocerciázy (říční slepoty), začala firma Merck na jeho podnět zkoumat možnost použití ivermektinu i v humánní medicině. Jakmile byla prokázána neškodnost této látky pro člověka, začala v roce 1982 firma Merck ve spolupráci se Světovou zdravotnickou organizací (WHO) rozsáhlé testování ivermektinu na lidech, které se ukázalo jako velice úspěšné.\n\nProtože říční slepotou trpí především obyvatelé velmi chudých zemí v rovníkové Africe, vedení firmy Merck se v roce 1987 rozhodlo věnovat ivermektin všem potřebným v této oblasti zdarma po neomezeně dlouhou dobu. Distribuce ivermektinu probíhala ve spolupráci s WHO. Aby nedocházelo ke kupčení s tímto lékem, byla zřízena speciální komise (Mectizan Expert Committee), dohlížející na jeho distribuci. Později se do této práce zapojilo též Carterovo středisko v Atlantě, které založilo pro potřeby tohoto programu zvláštní fond. Za prvních 16 roků (1987 až 2003) činnosti programu bylo ošetřeno přes 200 milionů osob ve 33 zemích. V důsledku toho bylo možno znovu osídlit a zemědělsky využívat přibližně 25 mil. hektarů velmi úrodné orné půdy, která byla pro zdravotní rizika dříve opuštěna a která je nyní opět schopna uživit přes 17 mil. lidí.\n\nPřípad ivermektinu se stal příkladem pro jiné farmaceutické koncerny k poskytování svých vybraných produktů zdarma nebo za velmi výhodných podmínek zemím třetího světa.\n\nV roce 2015 byli za objev ivermektinu oceněni Nobelovou cenou za fyziologii a lékařství irský biochemik William C. Campbell a japonský biochemik Satoši Ómura.\n\nIvermektin patří mezi širokospektrá antiparizitika neboť působí proti řadě hlístic, hmyzu a roztočům. Ivermektin se používá k léčbě parazitárních onemocnění lidí a zvířat a to ve formě per orální (pasty, tablety), injekční nebo spot on (u zvířat). U lidí je asi nejznámější použití ivermektinu v léčbě říční slepoty či elefantiázy. Naopak není účinný proti motolicím a tasemnicím.\n\n\nDo budoucna se zvažuje i použití ivermektinu v boji proti malárii. Ivermektin však nepůsobí proti samotnému půvoci malárie (\"Plasmodium\"), nýbrž proti přenašeči - komarům rodu \"Anopheles\". Ivermektin je distrubuován do krve člověka, kde může být přítomen i několik dní. Samičky komárů po napití krve člověka ihned hynou. Použití ivermektinu u lidí tak nechrání před samotnou malárii, hubí však její přenašeče. Tato metoda by mohla být použita cíleně v komunitách s vysokým výskytem malárie vedle běžného použití insekticidů.\n\nU zvířat je ivermektin dostupný pro celou řadu domácích ale i volně žijících zvířat. Je indikován při parazitózách způsobených škrkavkami, měchovci, filáriemi, tenkohlavci, trichostrongylidy, plicnivkami, strongylidy a dalšími hlísticemi. Terapeuticky se používá též proti vším, všenkám a larvám některých much. Naopak nepůsobí nebo je málo účinný proti některým roztočům, blechám, komárům a klíšťatům.\n\nRezistence vůči ivermektinu byla zaznamenána u řady parazitů domácích zvířat. Asi nejčastěji je rezistence dokumentována u ovcí. I přes rostoucí počet případů rezistence hlístic u zvířat, je u lidí výskyt rezistence parazitů vůči ivermektinu prakticky minimální.\n\n"}
