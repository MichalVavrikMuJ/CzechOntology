{"id": "29118", "url": "https://cs.wikipedia.org/wiki?curid=29118", "title": "Sloup Nejsvětější Trojice (Olomouc)", "text": "Sloup Nejsvětější Trojice (Olomouc)\n\nSloup Nejsvětější Trojice v Olomouci je monument postavený ke slávě Boží v letech 1716 až 1754. Jeho hlavním účelem byla okázalá oslava katolické církve a víry, částečně vyvolaná pocitem vděčnosti za ukončení moru, který na Moravě udeřil v letech 1714 až 1716. Vzhledem k tomu, že všichni umělci a řemeslničtí mistři, kteří na sloupu pracovali, byli olomouckými občany, byla stavba sloupu rovněž chápána jako výraz lokálního patriotismu.\n\n35 metrů vysoký sloup představuje nejvyšší sousoší České republiky a jeho součástí je i malá kaple. Od roku 1995 je společně s Mariánským sloupem a barokními kašnami národní kulturní památkou a v roce 2000 byl, jakožto jedno z vrcholných děl středoevropského baroka, zařazen mezi světové dědictví UNESCO.\n\nBudování morových sloupů se rozšířilo především po Tridentském koncilu a je tedy jedním z výrazných rysů baroka. Jako jejich základní model sloužil sloup na Piazza Santa Maria Maggiore v Římě, vztyčený roku 1614.\n\nJako díkuvzdání za ukončení morové epidemie v Olomouci byla původně navržena stavba Mariánského sloupu na Dolním náměstí. Jeho staviteli Václavu Renderovi, kamenickému mistru a císařskému privilegovanému architektu, se však nezdál dostatečně honosný, a proto přišel s myšlenkou postavit na sousedním Horním náměstí sloup další, mnohem velkolepější. Svou vůli prosadil i u městské rady, vypracoval projekt a pomohl ho financovat.\n\nOlomoucký trojiční sloup se stal vrcholným dílem několika umělců a řemeslnických mistrů, ovšem nepřinesl jim mnoho štěstí. První, kdo zemřel již během jeho stavby, byl právě Václav Render, který stihl postavit jen první patro. V souladu s jeho vůlí pak byl na dostavbu sloupu věnován veškerý majetek, který po své smrti zanechal.\nAni jeho následovníkům Františku Thoneckovi, Janu Václavu Rokickému a Augustinu Scholtzovi nebylo souzeno vidět sloup hotový. Stavbu nakonec dokončil Rokického syn Jan Ignác. Velkolepou sochařskou výzdobu započal Filip Sattler. Po jeho smrti na něj navázal Ondřej Zahner a, než zemřel, stačil během 7 let vytvořit 18 soch a 9 reliéfů. O něco šťastnější byl zlatník Šimon Forstner, který vytvořil pozlacené měděné sochy Nejsvětější Trojice a Nanebevzetí Panny Marie. Své dílo se mu podařilo dokončit, ovšem práce na sochách, při níž používal toxické sloučeniny rtuti, mu zcela podlomila zdraví.\n\nSloup se po svém dokončení v roce 1754 stal pro Olomouc zdrojem ohromné hrdosti, protože všichni lidé podílející se na jeho tvorbě byli občany města. Sloup byl 9. září 1754 vysvěcen za velké slávy, jíž se zúčastnila také císařovna Marie Terezie se svým manželem Františkem I. Štěpánem Lotrinským, jak je také dáno všem na vědomí na jednom z chronogramů (viz níže).\n\nO pouhé čtyři roky později, když byla Olomouc obléhána Pruskou armádou, byl sloup Nejsvětější Trojice několikrát zasažen koulemi z pruských děl. Olomoučtí občané se bez ohledu na možné nebezpečí vydali v procesí žádat pruského generála, aby jeho vojáci na monument nestříleli. Generál James Keith vyhověl jejich přání, a tak byl sloup dalších škod ušetřen. Brzy po válce byl opraven a do jeho dříku byla zasazena napodobenina dělové koule, která na tuto událost upomíná dodnes.\n\nSloupu dominují pozlacené měděné sochy Nejsvětější Trojice doprovázené archandělem Michaelem na vrcholu a Nanebevzetí Panny Marie na dříku pod nimi.\n\nZákladna sloupu, tvořená třemi patry, je obklopena dalšími 18 sochami svatých a 14 reliéfy ve zdobných kartuších. Na nejvyšším patře stojí svatí spojení s pozemským životem Ježíše – rodiče jeho matky svatá Anna a svatý Jáchym, jeho nevlastní otec svatý Josef a svatý Jan Křtitel, který připravoval jeho příchod – a spolu s nimi svatý Vavřinec a svatý Jeroným, kterým byla zasvěcena kaple na olomoucké radnici. Tři reliéfy zastupují tři křesťanské ctnosti Víru, Naději a Lásku.\n\nPatro pod nimi je věnováno moravským světcům svatému Cyrilu a svatému Metoději, kteří roku 863 přišli šířit křesťanství na Velkou Moravu (svatý Metoděj se stal moravským arcibiskupem), svatému Blažeji, jemuž byl zasvěcen jeden z hlavních olomouckých kostelů, a patronům Čech svatému Vojtěchu a svatému Janu Nepomuckému, jejichž kult byl i na Moravě velice silný.\n\nNa nejnižším patře lze vidět postavy svatého Mořice a dalšího českého patrona svatého Václava, jimž byly zasvěceny dva významné olomoucké chrámy, rakouského patrona svatého Floriána, který byl také vnímán jako ochránce proti různým neštěstím, především požáru, svatého Jana Kapistránského, který dvakrát město navštívil, aby v něm kázal, svatého Antonína, člena františkánského řádu, který v Olomouci vlastnil významný klášter při kostele Neposkvrněného početí Panny Marie, a svatého Aloise Gonzagu, patrona studentů, jehož socha měla manifestovat, jak velmi si Olomouc váží své univerzity.\n\nMezi těmito sochami jsou vytesány reliéfy dvanácti apoštolů. Na spodním patře je 12 soch světlonošů (luciferů).\n\nPosledním chybějícím svatým v tomto výčtu je svatý Jan Sarkander, jehož socha (s lilií jako symbolem čistoty) stojí na druhém patře. Jan Sarkander byl kněz umučený k smrti na počátku třicetileté války, protože odmítl porušit zpovědní tajemství. Rozhodnutí umístit sem jeho sochu bylo ve své době výjimečné a porušovalo tradici, protože Sarkander ještě nebyl svatořečen a dokonce ani blahoslaven, což mohlo vést k problémům se Svatým stolcem. Avšak jeho kult mučedníka zde byl natolik silný, že se tvůrci sloupu rozhodli toto riziko podstoupit. Sarkander byl blahoslaven až roku 1859 a svatořečen roku 1995 při příležitosti návštěvy papeže Jana Pavla II. v Olomouci.\n\nUvnitř sloupu je také malá kaple s reliéfy znázorňujícími Kainovu oběť části své úrody, Ábelovu oběť prvorozených jehňat, Noeho první zápalnou oběť po potopě, Abrahámovu oběť Izáka a jehněte a Ježíšovu smrt na kříži. V pozadí tohoto reliéfu lze vidět města Jeruzalém a Olomouc. V minulosti se v kapli konaly bohoslužby, z důvodů miniaturního prostoru byl v kapli jen kázající kněz, věřící stáli venku okolo sloupu. Díky zvláštní konstrukci oken ve sloupu a akustice bylo knězovo kázání slyšet na velké části náměstí. Pod jednou z desek podlahy je ukrytý tajný otvor, který ústí do chodby, která vede vně bývalé olomoucké pevnosti.\n\nNa sloupu se nacházejí čtyři latinské nápisy s chronogramy. Zvýrazněná písmena v jejich textu označují římské číslice, jejichž součet dává dohromady číslo 1754, tj. rok dokončení sloupu.\n\nPovrchové restaurátorské zásahy proběhly v letech 1834, 1879, 1926 a 1972–1975. V letech 1997-1998 proběhl komplexní restaurátorský průzkum, který vyústil v rozsáhlý restaurátorský zásah v letech 1999–2001. Tento poslední zásah byl dosud nejdůkladnější a dočasně při něm byly sejmuty i některé části sousoší. Odborníci se dohodli na povinných průběžných revizích sloupu jednou za 5 let s tím, že v případě drobného zásahu použijí speciální tmel na barevné doladění.\n\nV noci z 22. na 23. května 2008 neznámý vandal na sloupu uvolnil jednu pískovcovou vázu, další utrhl, poškodil dva pozlacené plameny a dva ukradl. Odhadovaná škoda činila 100 000 Kč.\n\nSloup dosahuje výšky 35 metrů, což ho činí největším sousoším v České republice. Od roku 1995 je společně s Mariánským sloupem a se souborem barokních kašen podle nařízení vlády č. 262/1995 Sb. ze dne 16. srpna 1995 \"o prohlášení a zrušení prohlášení některých kulturních památek za národní kulturní památky\" řazen mezi národní kulturní památky. V roce 2000 byl zařazen mezi památky světového kulturního dědictví UNESCO pod názvem „Sloup Nejsvětější Trojice v Olomouci“ jako „jedno z vrcholných děl středoevropského baroka“. Dle hodnotící zprávy Mezinárodní rady pro památky a sídla ICOMOS splňuje následující kritéria:\n\nCo se českých poštovních známek týče, olomoucký sloup Nejsvětější Trojice je vyobrazen spolu s městskou radnicí na 8korunové známce z roku 1993 (návrh Jiří Bouda, rytina Bohumil Šneider), samostatně pak na 14korunové známce z roku 2002 (návrh Antonín Odehnal, rytina Václav Fajt).\n\n\n"}
{"id": "29122", "url": "https://cs.wikipedia.org/wiki?curid=29122", "title": "Čarodějnický sabat", "text": "Čarodějnický sabat\n\nČarodějnický sabat, čarodějný sabat, černý sabat, nepřesně Valpuržina noc, případně v příslušném kontextu krátce jen sabat je tradované označení nočního orgiastického shromáždění čarodějnic vedených Ďáblem. O čarodějných sabatech se mluví zejména v souvislosti s pronásledováním čarodějnic, k němuž docházelo v Evropě především v 15-18. století.\n\nVýraz sabat se odvozuje z latinské podoby hebrejského \"šabat\" (שַׁבָּת, odpočinek). Z výrazu pro židovský svátek se ve středověké Evropě stal výraz pro nekřesťanské (tedy též tendenčně nepřátelské) svátky obecně, a byl přenesen též na údajné svátky čarodějnic. Novodobě se objevují též jiné návrhy původu slova, například odvození z orgiastických \"sabazií\", svátků thráckého boha Sabazia, který byl posléze Řeky ztotožněn s Dionýsem.\n\nPodle popisů pronásledovatelů čarodějnic byl sabat tajným shromážděním za noci, nejlépe za úplňku. Hlavní nocí čarodějnic byla ve Střední Evropě Valpuržina noc (též filipojakubská noc, původně keltský svátek Beltaine), noc ze 30. dubna na 1. května. Jiným možným datem byly Dušičky nebo předvečer svátku všech svatých (30. října nebo 2. listopadu, původně keltský svátek Samhain), svátek sv. Jana Křtitele (letní slunovrat, slavený Kelty i Slovany), případně, zvláště v Anglii a ve Skotsku, Dožínky (\"the Lammas\", \"Lughnasad\", původně keltský a anglosaský svátek úrody), slavené 1. srpna. Jedná se vždy o významné svátky předkřesťanských náboženství Evropy.\n\nSabaty se konaly na horách, skalách nebo jiných pustých místech (např. v Českých zemích Petrovy kameny, v Německu hora Brocken v pohoří Harz, v Polsku hora Śleza u Wroclawi nebo Babia Góra v polských Beskydech). Čarodějnice se tam obvykle dopravovaly na koštěti nebo jiném předmětu (vidle, lavice), namazané kouzelnou mastí, která jim umožnila létat. Podle některých představ létaly nahé. Např. ve Skotsku a ve Švédsku se věřilo, že čarodějnice létají na sabat na kozlu, na svini nebo na hřbetě pomocného démona, který jim saje z čarodějného znaménka za své služby krev. Pomocník mohl měnit své podoby – např. v kozla, ve vlka, v černého kocoura či mouchu, aby se za čarodějnicí dostal všude. \n\nSabatu předsedal Ďábel, který tam hostoval v podobě kozla nebo polokozla-poločlověka, jemuž mezi rohy hořel modrý plamének. Od čarodějnic se Ďábel nechal oslovovat jako \"Mistr Leonhard\" nebo \"pan Urián\" (Německo, Švýcarsko). Ojediněle se v inkvizičních výsleších objevuje představa Ďábla v podobě osla nebo člověka s ptačími znaky. Čarodějnice k trůnícími Ďáblovi přistupovaly po řadě, aby ho seznámily se svou činností, dostaly od něho další příkazy, resp. představily novou budoucí členku a provedly na ní vstupní rituál. Při tomto rituálu \"novicka\" obcovala s Ďáblem, který jí pak svým rohem nebo drápem na těle učinil čarodějné znaménko - \"signum diabolicum\". Při pronásledování čarodějnic inkvizitoři hledali na těle podezřelých osob podobná znaménka, která byla údajně necitelná vůči bolesti (lovci čarodějnic užívali zasunovací jehlu, jíž předstírali bodnutí do znaménka, ale obviněný nic necítil).\n\nPři sabatu čarodějnice hodovaly, jídlo však muselo být připravené bez soli. Také vařily v kotlích lektvary a čarodějné masti, potřebné pro létání, zpívaly a tancovaly, někdy i nahé, skákaly do ohně či přes něj. K tanci hrály na ďábelské nástroje, jako byly dudy vyrobené z mrtvých koček a flétny z kostí. Podle pověstí a výslechů rovněž rituálně obětovaly zvířata, např. kohouty, ale i nemluvňata, prováděly rouhavé úkony (plivání na hostie, propichování hostií špendlíky, šlapání na kříž) a oddávaly se smilstvu, často incestnímu (krvesmilstvu). Některých sabatů se totiž účastnili i muži a děti, které tam pásly stáda ropuch, určených k přípravě jídla a lektvarů.\n\nPrvní náznaky představy čarodějného sabatu, i když tento pojem ještě nebyl použit, se objevují v 11. stol. v díle biskupa Burcharda z Wormsu, který popisoval putování čarodějnic na setkání s démony, jemuž však nebyly fyzicky přítomny. Také opat Regino z Prümu se v téže době zmiňoval o čarodějnicích, které opouštějí své tělo a létají na setkání s pohanskými bohyněmi.\nVe 13. stol. popsal kacířské seance čarodějnic v německém pohoří Harz inkvizitor Konrád z Marburgu a v polovině 14. stol. se poprvé objevuje termín \"sabat\", a to ve francouzském prostředí. Sabat v \"klasické\" podobě je znám až z 15. století, kdy je líčen v kázáních svatého Bernardina ze Sieny kolem roku 1430, a poté důkladně popsán ve spise Malleus maleficarum. Dalším pramenem jsou výpovědi obžalovaných z konkrétních čarodějnických procesů, zejména v průběhu 16.-17. století.\n\nPokud čarodějné sabaty vůbec někdy existovaly a nebyly jen výmyslem inkvizitorů a jejich mučených obětí, pravděpodobně se jich účastnily skupiny sektářů či pohanů, případně náboženských negativistů, přežívajících na okraji majoritní křesťanské společnosti.\nNěkteří vědci, např. Carlo Ginzburg, se domnívají, že popis sabatu vychází z pohanských keltských rituálů, jimiž byl uctíván rohatý bůh Cernunnos, případně ze starých slovanských, dáckých či maďarských obřadů, vycházejících snad i se šamanismu. Tento výklad je však velmi diskutabilní, neboť první popisy sabatu pocházejí až ze 13. a 14. století, kdy už byla celá Evropa s výjimkou části Pobaltí christianizována a ve starším období, kdy pohanství ještě přežívalo mezi venkovským lidem, podobné představy chybí.\nKolem roku 1000 se ve spisech biskupa Burcharda z Wormsu (965–1025) uvádí, že přítomnost čarodějnic na setkání není fyzická, že na něj odlétá pouze duše čarodějnice. Totéž popsal poněkud později také kronikář Regino z Prümu. Je tedy možné, že některé osoby skutečně mohly mít pocit, že letí na koštěti a poté se účastní sabatu — pokud se čarodějnice pomazala mastí z durmanu a blínu (s obsahem psychotropního atropinu) nebo afrodisiakální mastí, mohla zažít halucinaci létání a sexuálních prožitků. V roce 1545 získal lotrinský lékař Andres de Laguna čarodějnou mast, zabavenou při čarodějnickém procesu a vyzkoušel ji na ženě, která na tři dny upadla do bezvědomí a měla vidění letu a sexuálních orgií. Mast se aplikovala na sliznice včetně pohlavních orgánů. a to tak, že se nejprve nanesla na nějaký předmět a poté vmasírovala do sliznice. Tímto předmětem mohla být i násada koštěte, na kterém přitom nahá žena obkročmo seděla.\n\nNáboženství wicca a některá další pohanských náboženství užívají výraz sabat pro označení osmi svátků v průběhu roku.\n\nFilipojakubská noc je dnes v Česku spojena se zvykem pálení čarodějnic. Podobně jako při čarodějném sabatu se i během této slavnosti rozdělává mohutný oheň, v němž se však spálí figura čarodějnice, která spíše upomíná na upalování čarodějnic jako rozsudek inkvizičního procesu. Zvyk pravděpodobně souvisí se symbolikou ohně jako ochranného prvku před čarodějnicemi a zlými duchy. V některých krajích (např. na Horácku) bylo zvykem vyhazovat do výšky zapálená proutěná košťata, napuštěná smůlou, při čemž se volalo \"Čarodějnice letí!\"\nPopel z hranice i z košťat měl údajně magickou moc zvýšit plodnost polí nebo i léčit některé choroby. Někdy přes dohořívající hranici skákali mladí lidé nebo se přes popel honil dobytek, aby byl zdravý a chráněný. Podobné zvyky jsou známé i z jiných evropských zemí, včetně Irska, Skotska, Francie, Švýcarska, Německa, Polska a Slovenska. Je pravděpodobné, že tento svátek vychází z keltské slavnosti Beltaine, slavené v tomtéž datu a obdobným způsobem.\n\nČarodějnický sabat se stal inspirací mnoha uměleckých a literárních děl, V umění se sabat nebo podobné motivy vyskytují např. na obrazech Lucase Cranacha staršího, Hieronyma Bosche, Hanse Baldunga, později též v díle Luise Ricarda Falery či v mnoha obměnách u Francisca Goyi. Z českých výtvarníků jej zobrazili např. Josef Váchal a Jaroslav Panuška.\nV klasické literatuře najdeme popisy sabatu (Valpuržiny noci) např. v Goethově Faustovi nebo Gogolových Večerech na samotě u Dikaňky, ale také v mnoha románech a povídkách, např. v Kladivu na čarodějnice Václava Kaplického či povídkách Gustava Meyrinka. Značně ironicky ztvárněný je sabat v Narrenturmu Andrzeje Sapkowského, zatímco v Malé čarodějnici Otfrieda Preußlera je vylíčen způsobem vhodným pro dětské čtenáře. \nZ vážné hudby zpravoal motiv sabatu např. Modest Musorgsikj ve skladbě \"Noc na Lysé hoře\", v moderní době se stal inspirací především pro metalovou hudbu, např. pro skupinu Black Sabbath a její stejnojmenné album.\n\n"}
{"id": "29128", "url": "https://cs.wikipedia.org/wiki?curid=29128", "title": "Alchymie", "text": "Alchymie\n\nAlchymie (arabsky al-kimijá) je obor lidského poznání, který měl jisté prvky z několika nynějších vědních oborů (fyzika, chemie, medicína) i z dalších oblastí (astrologie, magie). Často na ni odkazuje umění, sémiotika, psychologie. Alchymie je chápána jako předvědecký obor, který v hojné míře rozvinul experimentální metody poznávání přírodních dějů, je ale zároveň experimentální mystikou a bývá označována jako tradiční věda.\n\nAlchymie je synteticky zaměřená celistvá věda odvozená z přírodní filosofie. Odpovídá dnešním holistickým konceptům poznávání. Vychází z nauky o příbuznosti a přeměnách látek a zaměřuje se na proces zdokonalování přírody, zkoumá přirozenost těl a jejich proměňující se sílu. Úsilím alchymisty je dosáhnout završení přírodních dějů a participace na nich, čímž lze dojít k vysvětlení souvztažností těchto procesů. Své snahy alchymisté označují jako \"Velké Dílo\" (Opus Magnum). Představa růstu a zrání ukazuje na přirozenost, že člověk nemůže udělat strom, ale může se podílet na jeho pěstování a v přeneseném slova smyslu na Dílu božském. Řada alchymistů žila pod ochranou moci církevní nebo světské.\n\nZ mnoha problémů, kterými se zabývala, se nejznámějšími staly cíle evropské středověké alchymie. Alchymie disponuje hojnými analogiemi mezi různými znaky převzatými z živé i neživé přírody, živly, barvami, tělesnými orgány, znameními zvěrokruhu či planetami.\n\nTradice alchymie se opírá o archaické vědění, jehož původ se klade před potopu světa, a které bylo údajně bohatší než aktuální poznání. Jeho zbytky lze vypátrat v hermetické filosofii. Další zdroje lze najít v egyptské mysterijní tradici. Samotné dějiny této vědy podléhají četným interpretacím o jejím původu a cílech. Shoda panuje v metalurgické a obecně technologické koncepci. To je ovšem jen zlomek spektra, jímž dějiny alchymie prošly.\n\nDle legend bývá objev alchymie připisován egyptskému bohovi Thovtovi, který byl pokládán za autora 42 knih obsahujících veškeré vědění, vč. tzv. Smaragdové desky. Tyto knihy byly údajně ztraceny při katastrofě v Alexandrii roku 390. Řecká tradice připisuje autorství spisů a Smaragdové desky Hermovi Trismegistovi, který měl být králem v egyptských Thébách. Obě tradice se shodují na oblastech jeho působení jimiž byli lékařství, výklad snů a průvodcovství duší.\n\nZa pravděpodobnější lze považovat, že se jedná o teorie vzniklé spolu s metalurgií, která se z Egypta rozšířila do Řecka a následně pak do Říma. Se zánikem západořímské říše se tyto teorie obohacené o některé myšlenky helénistických filosofů dostaly dále na východ, kde je přejali a upravili Arabové. Arabští alchymisté se kromě života kovů a filosofie začali zabývat i přípravou elixírů. Arabská alchymie se koncem 12. století dostala přes Španělsko do Evropy.\n\nV Evropě se dále rozvíjela a byla akceptovanou metodou poznávání přírody až do 18. století. Nezřídka však přitahovala rozličné podvodníky a šarlatány a s prosazováním vědeckých metod a postupem poznání v oblasti přírodních věd zejm. v 19. století začala být alchymie považována za nevědeckou disciplínu.\n\nV českých zemích dosáhla největšího věhlasu v období vlády císaře Rudolfa II., kdy také Praha byla „hlavním městem“ alchymie té doby a někdy proto v této souvislosti bývá označována jako „středověká Alexandrie“.\n\nPřesto, že se dnešní věda dívá na alchymii velmi kriticky, lze se na ni dívat jako na předchůdce dnešní chemie a vědy obecně. Alchymie umožnila rozvoj experimentálního zkoumání, objevila celou řadu nových látek a chemických postupů.\n\nExistuje několik výkladů tohoto slova, ale za nejpravděpodobnější bývají považovány dvě teorie:\n\nKámen mudrců (lat. Lapis philosophorum) – Alchymisté měli představu, že vhodným nasměrováním energie uspíší přirozený proces zrání kovů. Kámen mudrců je druhem fermentu, který uspíší zrání a dokáže proměnit (transmutovat) obecné kovy ve zlato, dokonalý kov. Rozpuštěn ve víně působí jako všelék (panacea). Je červeným projekčním práškem, který se vhazuje do taveniny obecného kovu. Červený lev je krycím jménem Kamene mudrců. Podobně jako Ježíš Kristus spasil mikrokosmos člověka, Kámen mudrců spasí makrokosmos. Mezi známé výrobce Kamene bývají řazeni Nicolas Flamel (1330–1418), který vlastnil okultní knihu, podle níž vyrobil zlato, Basilius Valentinus (15. stol.), který vlastnil projekční prášek, Alexander Setonius Scotus zvaný Seton Kosmopolita († 1604), který provedl několik úspěšných transmutací. Mezi další patří Ireneus Philaletha, mnich Laskaris (přelom 17. a 18. století) nebo Michael Sendivogius (1566 – 1636).\n\nProces výroby má různé stupnice o rozličném počtu stupňů. Čtveřici barev Velkého Díla uvádí již Marie Alchymistka a na této čtveřici se shodují pozdější pokračovatelé tradice.\n\n\nČasto se uvádí 12 stupňů výroby Kamene daných do souvislosti se znameními zvěrokruhu.\n\nElixír života (lat. panacea) – V rámci alchymistického procesu proměny obecných kovů ve zlato se též označuje Pitné zlato (lat. aurum potabile). Na jedné straně má být lékem na choroby (např. smrtelnou rakovinu) a tím zajistit prodloužení života. Na druhé straně se řeší problém obecného prodloužení života, nezávisle na nemocech. Inspirace se získává v samoobnovujícím se životě (svlékání staré kuže u hadů, regenerace, omládnutí) a z představy stabilní substance, kterou je možné transmutovat nestabilní životní formy.\n\nV čínské tradici odpovídá panacea dosažení diamantového těla, v indické jí odpovídá ájurvéda.\n\nMedicína v alchymistickém (esoterním) kontextu je vždy svázaní s představou celistvosti. Často se dává mikrokosmos člověka do souvislosti s makrokosmem. Pro Hildegardu z Bingenu byl život rozmluvou o spáse, Paracelsus (1493 – 1541) navazuje na lidové léčitelství, které bývá prosyceno magií. U Paracelsa je ústředním znakem souvztažnosti lidského organismu a kosmu pojem \"astrum\". Do souvislostí s principy alchymie bývá řazen Samuel Hahnemann (1755 – 1843), zakladatel homeopatie.\n\nMateria prima – pralátka, z níž může změnou formy vzniknout nekonečná řada těl. Je nazývána semenem, chaosem, univerzální substancí. Není jí snadné v přírodě nalézt, ačkoliv je obsažena ve všech substancích. Je jakýmsi chemickým invariantem, při jehož prozkoumávání bylo shromážděno mnoho chemicko-technologických poznatků. Materia prima je výchozí látkou Velkého díla, jehož vyjádření spočívá v tezi, že vše je v jednom. Protože alchymista není zásluhou své nedokonalosti schopen pracovat s materii prima, volí jiné výchozí látky.\n\nZ pralátky pramení protiklady dvojnosti nahoře/dole, mužské/ženské, sulfur/merkur. Cílem alchymistického procesu je protiklady opět sjednotit (coniunctio oppositorum). Výsledkem má být hermafrodit (androgyn, filosofický rebis, compositum de compositiis).\n\nTria principia – tři pilíře (arkány), z nichž je tvořen celek světa.\n\nDělení vychází ze staré hermeticko-gnostické tradice. Ve spojení s alchymií došlo k novým interpretacím ve světle přírodních poznatků, zejména k přehodnocení tělesnosti. Sal jako tělesnost je zprostředkovatel spojení mezi Sulfurem (duší) a Merkurem (Duchem). Duše je fixována na tělesnost a Merkur (analogicky k Hermovi jako zprostředkovateli spojení mezi Olympem a podsvětím) je aktivním principem protikladů duše a těla.\n\nTento koncept přijímá Jakob Böhme a později z nich čerpá německá naturfilosofie (Friedrich Schelling a G.W.F. Hegel).\n\nKvintesence – je aktivní princip každého těla. Je možné jej extrahovat z látek destilací. Spiritus (duch) vini (vinný líh) nazývaný též hořlavá voda reprezentuje spojení dvou protikladných živlů. Odpařování a zkapalnění vinného lihu považují alchymisté za experimentální důkaz přeměny živlových podstat.\n\nSpiritus mundi – světový duch, nazývaný též vyživující mléko, umí rozpouštět zlato a je obsažen v rose.\n\nAlkahest (alkali est) – univerzální rozpouštědlo, které umí rozpustit veškeré látky (bohužel i nádobu, v níž se má uchovávat). Je důležitou složkou při procesu Velkého Díla. Za rozpouštědla se považují potaš nebo lučavka královská.\n\nJohann Rudolf Glauber (1604–1668) pracoval na univerzálním rozpouštědle a jako vedlejší produkt svého spagyrického snažení získal síran sodný.\n\nHomunkulus – Představuje koncept umění stvořit živou bytost a život obecně. Bývá uváděn v souvislosti s Golemem, jehož podle legend stvořil pražský rabín Jehuda Löw ben Bezalel (1520?-1609). Častěji se homunkulus objevuje v retortě jako antropomorfní substance (človíček) při alchymistickém procesu.\n\nMonáda – vše vzniká z jedné příčiny. O zachycení monády za použití astrologické a živlové symboliky se pokusil John Dee (1527 – 1608)\n\nAstrologie – Z poselství Herma Trismegista egyptskému Amonovi vyplývá, že člověk je malým světem, který projde při zrození shlukem paprsků sedmi planet, které mají nějaké postavení ve zvěrokruhu. Člověk je mikrokosmos nebo člověk je obrazem makrokosmu. Z astrologie především čerpá alchymická ikonografie, kde planetám odpovídají kovy.\n\nKabala – Spojovací článek mezi duchovním a materiálním světem. Disponuje uměním interpretovat číselné hodnoty (gematrie). Kabalistický strom života (10 sefirot, božských emanací) zařadila alchymie do svého symbolického řádu jako analogii chemických procesů. Ilustruje to alchymii jako jistý druh synkretismu a ukazuje její otevřenost k množství systémů a epistémů, zároveň podtrhuje různorodost (nejednotnost) jejích proudů a směrů. Alchymistická kabala měla později vliv na rosekruciánství, theosofii.\n\nHeinrich Cornelius Agrippa z Nettesheimu (1486–1535) ve svém díle o kabbale uvádí řady stupnic, kterými disponuje okultní filosofie. Stupnice, čísla a řady dává do souvislosti s planetami, hudební harmonií nebo geometrií lidského těla. Stal se tak autoritou pro řadu hermetiků a ovlivnil tak alchymistické postupy.\n\nOheň má pro alchymisty božskou moc. Je schopen zničit organické látky, čímž má moc nad životem a smrtí, má schopnost tavit kovy a tím je očišťovat. Je nepřímým důkazem pomíjivosti těla. Interpretace jeho povahy se pohybuje od abstraktního oživujícího principu až po chemické činidlo. Podle Fulcanelliho je jeho podíl neprávem vědou na chemických procesech ignorován.\n\nZprvu nedocházelo k vnímání dvou stránek alchymie, praktické (exoterní) a kontemplativní (esoterní). Takto kategorizovaný pohled byl možný až v pokračující alchymii 19. a 20. století, do té doby mezi kontemplativní a praktickou stránkou nikdo vědomě nerozlišoval. Za exoterní proud bývají považovány praktické činnosti např. spagyrie – výroba látek, léků (Paracelsus), chemická technologie. Podle Fulcanelliho je naopak pravá alchymie esoterickou, kontemplativní vědou. Novodobí alchymisté (např. Frater Albertus) se přesto nevyhýbají chemickému experimentování a výroba Kamene Mudrců je stále živým tématem.\n\nNedorozumění plyne z konfrontace s moderní vědou, která podrobuje svým kritériím i zkoumání alchymie. Vědecky sporná je měřitelnost a opakovatelnost alchymistických experimentů. Alchymie dává přednost před fakty filosofickým východiskům a chce být vědou příčin. Skepticky se dívá na utilitární přístup k přírodě, s nímž kalkuluje věda. Nelze ji redukovat na materiální způsob poznávání, neboť nelze odmyslet její spirituální zaměření. Alchymistická práce mnohdy usiluje o zrušení oddělenosti subjektu od objektu, čímž bývá dávána do souvislostí s magickým myšlením. Hermetické poznatky o vzniku a zániku zakládají odlišný koncept tzv. neživé přírody (rudy opět dorostou). Z jejího hermetického okruhu pochází myšlenka, že universum musí být zákonité. Hermetickými prvky jsou zatíženy i některé vývody přírodních věd. Jako o hermetických můžeme mluvit v jistém smyslu o modelech vědeckých zákonů. Zákon o zachování hmoty byl odvozen z přírodní filosofie. Tyto úhly pohledu komplikují striktní rozlišení mezi vedou a hermetismem.\n\nPřestože řada alchymistů pracovala spíše jako technologové (metalurgové), získává alchymie odstín tajné vědy. Zčásti je to pocitem výlučnosti, zčásti jistou zapovězeností, zčásti přesvědčením, že adepti pronikají do tajemství vesmíru, z části z psychologických důvodů. Alchymista vstupoval do dění takovou měrou, že jeho výpovědi se nutně musely stávat subjektivními a v jistém smyslu šlo o iniciaci. Zároveň neexistovala jasná metodologie a neutrální úhel pohledu, a pokud ano, tak je tvořily tradiční autority. Spisy jsou povahou hermetické vědy vtaženy do interpretačního rámce. Lze hovořit o specifickém alchymistickém jazyku, který má podobu šifry. Záměrem je přimět adepta projít všechny kontexty starého symbolismu vědění, aby mohl porozumět určitému slovu, nebo pasáži. Těmito kontexty bylo i probuzení adeptovy nevědomé (temné) části duše.\n\nC.G.Jung vyslovil názor, že alchymii lze chápat jako projekční techniku nevědomých psychických procesů. Přirozenost lidské duše směřuje k celistvosti a alchymie nese všechny znaky individuace. Tendence lidské psýchy najít cíl v Bytostném Já, které zahrnuje vědomí i nevědomí, má alchymistickou analogii ve snaze o sjednocení protikladů. Jung interpretoval alchymistické obrazové série ve světle své terapeutické metody nazvané aktivní imaginace. Práce, která se odehrává v alchymistově tyglíku je vizí, imaginací a produkuje obrazy mezi spánkem a bděním. Jejím důsledkem je proměna (transmutace) samotného adepta integrací nevědomých archetypů vystupujících jako symboly s vědomým já.\n\nDůležité na pochopení vztahu alchymie a hlubinné psychologie je vnímání chemického experimentu jako cesty plné překážek. Na této cestě se dají udělat chyby, které nezůstanou bez následku na adeptovu duši. Podobně v procesu individuace hrozí pohlcení nevědomím nebo naopak přílišná inflace vědomí. Zacházení s pravdou jako s mystériem je psychicky příznačné pro alchymistické vnímání jevů, metody práce a způsoby poznávání skutečnosti.\n\nArabská alchymie byla určena především íránským vlivem. Tam se také v prvních staletích našeho letopočtu uchovaly vedle řecké a křesťanské nestoriánské tradice také tradice zarathuštrovské a manichejské. Kombinace těchto vlivů učinila z arabské alchymie širokou esoterickou iniciační gnózi. Pro celý evropský středověk se stala hlavním inspiračním zdrojem zásluhou tzv. džabírovského korpusu (Abú Abdalláh Džabír Ibn Hajján al-Súfí (730–804), latinsky zvaný Geber).\n\nArabská alchymie fixuje novoplatónskou koncepci čísel jako idejí. Klíčové je esoterické pravidlo rovnováhy, které říká, že s každou genezí (zrodem) koresponduje exegeze (výklad). To má dalekosáhlý důsledek pro poznávání smyslu jako transmutace světa. Exegetická alchymistická operace se snažila opakovat genezi matérie vysvětlením jejího smyslu a především druhým zrozením, to ovšem nelze provést bez náležitého obratu duše k sobě samé. Běžná metalurgická procedura zušlechtění kovu, který je ve svém přirozeném stavu je nečistý, byla chápána jako znovuzrození. Kámen mudrců je z tohoto hlediska dokonalým poznáním Přírody, lze jej najít v principech kovů, které může učinit dokonalejší, a proto je univerzálním lékem. Praktická stránka bádání přivedla na svět lučavku královskou, sírany a soli. Muhammad ibn Zakarijá al-Ghází (latinsky zvaný Rhazes) definoval ve svých dílech alchymii jako pozemskou astronomii.\n\nMircea Eliade poukázal na spojení mezi tantrickou hathajógou a alchymií. Psychosomatické působení jogínovy meditace mělo mít stejné důsledky jako alchymistova práce se substancemi. Transmutace smrtelného těla mělo být dosaženo vysvobozením ze zákona času za pomoci meditace, což je v konečném důsledku cestou k očištění od nečistých látek a proměna ve zlato čili nesmrtelnost. Prastaré rituály indické alchymie také pracovaly s různými metodami léčení a omlazování pomocí bylin a nerostných látek. Podstatná je praxe zkušenosti iniciační smrti a vzkříšení. Ajurvéda pracovala s omlazováním starců rituálem návratu do dělohy (regressus ad uterum).\n\nIndický název pro alchymii je \"rásájana\". Kořen slova je ve slově \"rasa\" (vášeň, šťáva, též rtuť) \"jána\" (cesta), přesně v tom smyslu, v jakém náš jazyk hovoří o něčem (někom), že má šťávu, životní energii, že někdo je rtuťovitý. Podstatné je, že \"rasa\" není uchopitelná rozumovou činností. Existuje souvislost mezi hmotou a psychosomatickou povahou člověka, a proto je možné provádět s tělesnou schránkou jogína chemické úkony. Úsilím háthajogína je přeměnit vlastní tělo do těla nepodléhajícího zkáze (božské tělo, divjadéha).\n\nV čínské prehistorii existovala bratrstva kovářů, kteří považovali tavení v peci za rituál, který zajišťoval nesmrtelnost. Jejich činnost navazovala na magické tradice šamanů. Byli účastni zakládání sídel a hospodářství symbolickým oráním a klučením (otevření ohněm) a pletím (otevření vodou). Velkou roli hrála královská archaická tradice posvátných kovových trojnožek. Kovářská bratrstva měla hluboký vliv na taoistické koncepce alchymie.\n\nObětování peci se chápalo jako cesta k vyvolání přítomnosti transcendentních jsoucen. V této souvislosti čínská alchymistická tradice věřila na prodloužení lidského života přeměnou prášku rumělky ve žluté zlato. Přechod od bílé k červené a pak ke žluté je významnou paralelou k evropské alchymii.\n\nTaoistická alchymie se orientovala směrem k mysticismu a staré texty byly interpretovány jako alegorie. V knize Tajemství zlatého květu (uvedené do evropského prostředí překladem R. Wilhelma a komentářem C. G. Junga) je dosaženo nesmrtelnosti proměnou do diamantového těla, adept se zaměřuje na srdce (pozemské a nebeské) a zahání stáří a smrt.\n\n\n"}
{"id": "29129", "url": "https://cs.wikipedia.org/wiki?curid=29129", "title": "Orální sex", "text": "Orální sex\n\nOrální sex je sexuální aktivita, při níž jsou ústy, rty či jazykem stimulovány pohlavní orgány muže nebo ženy. Jde o tzv. orálně-genitální styk, který často slouží jako milostná předehra. Pro stimulaci penisu se také užívá označení felace nebo lidově \"kouření\" nebo \"kuřba\". Pro stimulaci ženských pohlavních orgánů, klitorisu, vulvy a pochvy, se užívá názvu cunnilingus (z latinského \"cunnus\" – vulva, \"lingere\" – lízat).\n\nSpecifickým druhem orálního sexu je anilingus, při němž je jazykem, rty či ústy stimulována oblast řitního otvoru.\n\nPodle dostupných informací ženské pohlavní orgány mohou chutnat různě a chuť spermatu lze upravit vhodnou stravou. Nepříjemnou chuť spermatu nebo zápach vagíny obvykle způsobuje choroba (kvasinky nebo urologický problém). K omývání ženských genitálií jsou prodávána speciální mýdla s vhodně kyselým pH, bez vůní. Lesbické ženy pro příjemnou chuť vaginy doporučují místo chemických vitamínů používat bylinky, nejíst červené maso a dobře se mýt. I při orální sexu je doporučováno použít sliny, protože suchý jazyk může vyvolávat nepříjemné místo příjemných pocitů. Podobně je tomu u špatně oholené tváře muže, která může nepříjemně dráždit nebo nepříjemně odřít. Při orálním sexu je častým problémem křeč v jazyku. Při orálním sexu lze ženu dráždit prsty, nebo používat sexuální pomůcky k dráždění.\n\nPro příjemnější orální sex se u žen doporučuje omezení ochlupení zastřižením nebo holením. Některým partnerům orální sex během menstruace nevadí, jiní vyčkávají na konec menstruace. Během menstruace je vyšší pravděpodobnost přenosu infekce.\n\nStejně jako u jiných sexuálních praktik, i u orálního sexu je třeba mezi partnery vytvořit soulad opakováním této techniky, aby se zvýšilo uspokojení z prožitku. Podle statistik sexuologů orální sex provozuje 75–80% dospělých osob. Někteří muži po ženách vyžadují po orální sexu i polykání spermatu, ačkoliv to některé ženy odmítají. Jiné ženy polykání spermatu provádí. \n\nPři orálním sexu je foukání do pochvy naprosto zakázáno ze zdravotních důvodů, ohrožuje život ženy.\n\nBěhem orálního sexu je podobně jako u pohlavního styku možnost nakazit se sexuálně přenosnými chorobami, a to jak při felaci, tak při cunnilingu. Mezi častější rizika se řadí kapavka, syfilis a infekce virem herpes simplex. Mezi méně časté patří chlamydióza, HIV, hepatitida typu A, B či C, genitální bradavice, infekce lidským papilomavirem, či vší muňkou. Taktéž stojí za zvýšeným výskytem některých typů rakoviny.\n\nPartner, který provádí aktivně orální sex, je přitom ve větším nebezpečí než ten pasivní. Dříve se orální sex řadil mezi bezpečný sex, v poslední době se začíná od tohoto zařazení upouštět, i když vědecká obec je stále rozpolcena v názoru.\n\n"}
{"id": "29130", "url": "https://cs.wikipedia.org/wiki?curid=29130", "title": "Anální sex", "text": "Anální sex\n\nAnální sex je sexuální aktivita, při které dochází buď k anální souloži, či k nejrůznějším formám dráždění řitního otvoru (prsty, jazykem, erotickými pomůckami, atp.). Z medicínsko-epidemiologického hlediska se řadí mezi rizikové sexuální praktiky, což je dané zranitelností příslušných orgánů a septickou povahou konečníku. Protože konečník na rozdíl od vaginy postrádá přirozenou vlhkost, je při této praktice obvykle používán lubrikační gel.\n\nTuto sexuální praktiku lze provozovat v heterosexuálním páru, kdy zpravidla nejsou používány žádné pomůcky (v případě peggingu naopak jsou), a lze říci, že pak jde o doplňkovou sexuální praktiku. Podle průzkumů vyzkoušela anální sex třetina heterosexuálních párů. Aktivita může přinášet sexuální uspokojení oběma partnerům. U muže je mechanismus stejný jako při klasickém sexuálním styku, u žen jsou libé pocity způsobeny tím, že konečník a pochva spolu velmi těsně sousedí a přes tenkou oddělující přepážku je možné dráždit nervová zakončení v pochvě i skrz konečník.\n\nPasivní muž při homosexuálním styku nebo peggingu prožívá uspokojení díky dráždění prostaty. Lesbické páry využívají při análním sexu prsty či pomůcky, které jsou dvojího typu. Buď se jedná o tzv. strap-on, tedy klasický robertek, který si jedna z partnerek připevní na tělo, zpravidla do míst, kde má muž penis, a sama je pak drážděna mimo svou pochvu, nebo se používá pomůcka podobná dvoustrannému robertku.\n\nPedikace je označení pro zavádění penisu do řitního otvoru, a to jak u homosexuálních, tak u heterosexuálních párů. Někdy se jím ale myslí zejména nebo pouze pohlavní zneužívání chlapců (pederastie).\n\nAnální sex nebyl ve starověkých kulturách považován za nic divného ani mimořádného. Po nástupu křesťanství se sex obecně a anální sex především stal tabu, které přetrvává i dnes. Tato poloha je často považována za nečistou a nepřirozenou.\n\nV afrických kulturách je poloha považována za dovolenou i před svatbou, neboť po ní dívka zůstává pannou, což umožňuje její prodej či provdání. U mnohých společenství je tento styk v manželství pokládán za nemravný, protože po něm žena nemůže otěhotnět.\n\nVe starověkém Egyptě byl homosexuální anální styk považován za normální a vše naznačuje, že v nejstarších dobách panovník dokazoval svou mužnost tím, že znásilnil poraženého protivníka. Tento zvyk se odrazil např. v bájích, kde při sporu mezi bohem Hórem a Sutechem Sutech Hóra několikrát znásilní a egyptští bohové se nad tím ani nepozastaví. Podle pramenů, které hovoří o této problematice, neexistuje žádný důvod se domnívat, že starověk znal tento způsob sexuality pouze mezi dvěma muži.\n\nAnální sex sebou přináší dvě hlavní rizika, a to infekci a fyzické poškození.\n\nNechráněný penilně-anální styk sebou přináší zvýšené riziko přenosu sexuálně přenosných nemocí, jelikož řitní otvor a konečník jsou náchylnější k drobným poraněním a trhlinkám. Použití prezervativu a dostatečná lubrikace riziko poranění snižují (úplně jej ale neodstraní). I prezervativ však může prasknout nebo sklouznout, a tak by měli být oba partneři pozorní. Riziko přenosu nemocí a infekcí existuje rovněž při opakovaném análním použití erotických pomůcek více než jednou osobou.\n\nU příjemce nechráněného análního styku je největší pravděpodobnost přenosu viru HIV. Při nechráněném análním sexu může dále dojít k přenosu následujících virových, bakteriálních a parazitických onemocnění a virů, bakterií a hmyzu je způsobující: lidský papilomavirus (zvyšuje riziko vzniku análního karcinomu a břišního tyfu), amebiáza, chlamydióza, kryptosporidióza, infekce způsobené E. coli, giardióza, kapavka, hepatitida A, hepatitida B, hepatitida C, herpes, HHV-8, lymfogranuloma venereum, Mycoplasma hominis, Mycoplasma genitalium, veš muňka, salmonelóza, úplavice, syfilis, tuberkulóza a Ureaplasma urealyticum.\n\nFyzické poškození konečníku a řitního otvoru může vést k análním fisurám, rektálnímu prolapsu či hemoroidům. Riziko traumatu snižuje dostatečná lubrikace a předehra. Naopak zvyšuje jej požití alkoholu nebo drog, protože otupují citlivost. V případě již existujících hemoroidů či análních fisur u „přijímacího partnera“ je anální sex naprosto nevhodný, neboť vede k jejich dalšímu zhoršení.\n\nZtráta ovládání stolice (fekální inkontinence) není u análního sexu vysoce pravděpodobná, může ji však způsobit opakovaná zranění nebo vkládání velkých předmětů. Ačkoli riziko fekální inkontinence je u análního sexu malé, může nastat po opakovaném zranění vnitřního řitního svěrače. Za účelem udržení svalového tonu se doporučují Kegelovy cviky.\n\nDle studie, publikované v roce 1993 v britském časopise \"Journal of the Royal Society of Medicine\", mělo 14 ze 40 mužů, kteří pasivně prováděli anální styk, časté problémy s fekální inkontinencí. Jiná studie, publikovaná o čtyři roky později v časopise \"American Journal of Gastroenterology\", nicméně nezaznamenala žádný rozdíl ve výskytu fekální inkontinence u homosexuálních mužů provozující anální sex a heterosexuálních mužů, kteří jej neprováděli. Britskou studii zároveň kritizovala za to, že do své definice inkontinence zařadila i plynatost.\n\n\n"}
{"id": "29131", "url": "https://cs.wikipedia.org/wiki?curid=29131", "title": "Regulus", "text": "Regulus\n\nRegulus (α Leonis) je čtyřhvězda, nejjasnější v souhvězdí Lva. Latinský název znamená \"Malý král\" nebo \"Princ\". Společně s hvězdami Antares, Fomalhaut a Aldebaran patřil mezi královské hvězdy, které sloužily k rozdělování roku na čtyři období (Aldebaran-zima, Regulus-jaro, Antares-léto, Fomalhaut-podzim).\n\nRegulus leží poblíž ekliptiky, a je proto občas pozorovatelný zákryt Měsícem a velmi zřídka planetou. Poslední zákryt Regula planetou byl 9. července 1959 Venuší, další bude 1. října 2044 opět Venuší. Jiná jména: \"Al Kalb al Asad\", \"Cor Leonis\" („Srdce Lva“), \"Kabeleced\", \"Kalb\", \"Kelb\", \"Rex\".\n"}
{"id": "29133", "url": "https://cs.wikipedia.org/wiki?curid=29133", "title": "Vincent van Gogh", "text": "Vincent van Gogh\n\nVincent Willem van Gogh [fan choch] či [van gog] (30. března 1853, Zundert – 29. července 1890, Auvers-sur-Oise) byl nizozemský malíř a kreslíř. Jedná se o jednu z největších osobností světového výtvarného umění, která je dnes pravděpodobně nejznámější postavou nizozemské historie. Van Gogh vytvořil v relativně malém časovém intervalu deseti let zhruba 900 maleb a 1100 kreseb. Goghovo dílo bylo za jeho života takřka neznámé (prodala se jen jedna malba necelý rok před Goghovou sebevraždou). Za života se Van Gogh nedočkal výraznějšího uznání. Posmrtně však jeho sláva stoupala závratnou rychlostí; zejména po výstavě v Paříži 17. března 1901, tedy 11 let po jeho smrti.\n\nSvým stylem zapadá van Gogh nejvýrazněji mezi fauvisty, expresionisty, zčásti pak i mezi ranou abstrakci. Novátorským pojetím reality změnil náhled na tradiční impresionistickou malbu a z uměleckého hlediska významně ovlivnil především první polovinu 20. století. Vůlí vyjádřit vlastní pocity se stal mimoděk jedním ze zakladatelů právě nastupující umělecké větve zvané expresionismus (jako např. Edvard Munch nebo Henri de Toulouse-Lautrec).\n\nNěkteré z Goghových maleb zaujímají vysokou pozici v seznamu nejdražších maleb na světě. 30. března 1987 byl prodán Goghův obraz \"Kosatce\" za tehdy rekordních 53,9 milionu dolarů a 15. května 1990 zlomil jeho \"Portrét doktora Gacheta\" další rekord, když se ho podařilo prodat za 82,5 milionu dolarů.\n\nNarodil se do protestantské rodiny v Zundertu jako syn Anny Kornelie Carbentové a Theodora van Gogha. Jeho sestra ho popisovala jako neustále vážného a uzavřeného. V roce 1857 se narodil jeho bratr Theo van Gogh, který Vincenta finančně podporoval po celý jeho umělecký život.\n\nV šestnácti letech začal van Gogh pracovat pro galerii Goupil & Cie v Haagu. Jeho o čtyři roky mladší bratr Theo Vincenta později následoval. Přátelství obou bratrů bylo zdokumentováno v 652 osobních dopisech, jež byly uveřejněny v roce 1914.\n\nV roce 1873 ho firma přeřadila do Londýna, kde se nastěhoval do penzionu k rodině Loyerových. Dcera manželů Loyerových byla velice půvabná a Vincent se do ní zamiloval. Uršula Loyerová ho však v červenci 1874 odmítla a van Gogh se zoufalý vrátil do Holandska. V polovině července přijel do Londýna se sestrou Annou, ale u dívky neuspěl podruhé. Posléze byl přeložen do Paříže. V roce 1876 jej firma Goupil propustila pro nedostatek jeho motivace k práci. Van Gogh se v té době intenzivně zajímal o náboženství. Stal se učitelským asistentem v Ramsgate (v hrabství Kent, Anglie), ale když zjistil, jaké sociální podmínky zde panují, vrátil se do Amsterdamu, kde studoval od roku 1877 teologii.\n\nPo vyloučení v roce 1878 se stal laickým kazatelem v Belgii, kde poznal hornickou komunitu v chudém regionu Borinage. Dokonce čas od času fáral a byl v těsném kontaktu s mnoha pracujícími. Byl po šesti měsících propuštěn a pokračoval bez platu. V tomto období počal uhlem malovat skici a nákresy.\n\nV roce 1880 Vincent uposlechl rady svého bratra Thea a začal se malování věnovat vážně. Nějaký čas Vincent dokonce bral hodiny malování od Antona Mauva v Haagu. Ačkoliv Vincent a Anton se později rozdělili pro odlišné náhledy na malbu, vliv haagské školy na Vincentovi zanechal následky; zejména ve způsobu, jakým si hrál se světlem, a v jasnosti tahů. Avšak způsob, jakým van Gogh používal barev nebo zvýrazňoval tmavé tóny, jej od jeho učitele výrazně vzdálil.\n\nV roce 1881 vyznal lásku své ovdovělé sestřenici Kee Vos, která jej odmítla. Později se nastěhoval do jednoho bytu s prostitutkou Sien Hoornik (i s jejími pěti dětmi) a doufal, že se s ní ožení. Ovšem jeho otec a dokonce i Theo ho od takového vztahu zrazovali. Goghův pokus o napravení hříšnice a spasení jejích dětí se tedy nakonec nevydařil.\n\nOhromen a ovlivněn Jeanem-Françoisem Milletem se van Gogh zaměřil na malbu vesničanů a všeobecně na vesnické scény. Přestěhoval se do nizozemské provincie Drenthe, později do Nuenenu a do severního Brabantu (Nizozemí), kde jeho vesnická tvorba vrcholila malbou \"Jedlíci brambor\" (nizozemsky \"Aardappeleters\", nyní ve van Goghově muzeu v Amsterdamu). Van Goghův obraz \"Aardappeleters\" byl jeho prvním velkým dílem.\n\nV zimě 1885–1886 van Gogh navštěvoval uměleckou akademii v Antverpách. Po několika měsících byl profesorem Eugènem Siberdtem propuštěn. Přesto se však během tohoto krátkého času stačil seznámit s japonským uměním, které začal horlivě sbírat. Obdivoval jeho světlé barvy, použití plátna a hlavních linií. Tento zážitek jej silně ovlivnil. Van Gogh dokonce provedl několik maleb v japonském stylu a některé jeho portréty jsou malovány s pozadím připomínajícím japonské umění .\n\nNa jaře 1886 van Gogh odjel do Paříže, kam se přestěhoval ke svému bratrovi Theovi; sdíleli byt na Montmartru (mezi oběma bratry ovšem docházelo často ke konfliktům, např. už koncem roku 1886 Theo soužití s Vincentem shledával „téměř nesnesitelným“). Zde se Vincent potkal s malíři Edgarem Degasem, Camillem Pissarrem, Émilem Bernardem, Henrim de Toulouse-Lautrecem a Paulem Gauguinem. Objevil impresionismus, oceňoval jeho použití světla a barvy, avšak kritizoval „nedostatek sociálního cítění“. Je třeba poznamenat, že van Gogh si připadal spíše jako postimpresionista. Zvláště se mu ale líbila technika zvaná pointilismus, který zanechal výrazné stopy i na jeho vlastním stylu. Van Gogh také používal doplňující se kontrastní barvy (zejména modrou a oranžovou), aby tak zvýraznil nádheru každé z nich. Odtud pochází poznámka z jednoho jeho dopisu: „Chci používat barvy, které navzájem kontrastují, aby každá z nich zářila ještě výrazněji, aby kontrastovaly jako muž se ženou.“\n\nV roce 1888 van Gogh opustil Paříž a odstěhoval se do Arles (Bouches-du-Rhône). Vyzdobil zde svůj „žlutý dům“ a vytvořil sérii známých kreseb se slunečnicemi. Byl ohromen zdejší krajinou a doufal, že zde najde či vytvoří novou uměleckou skupinu. Ze všech jeho nadějí zbyl jediný Paul Gauguin, jehož zjednodušená schémata barev a tvarů (známé jako synkretismus) van Gogha přitahovala. Poté Vincent Paula pozval k sobě a Paul neodmítl. Obdiv byl vzájemný a Gauguin namaloval van Gogha malujícího slunečnice. Přesto však jejich setkání skončilo hádkou.\n\nVan Gogh trpěl psychickou poruchou, možná způsobenou absintem. Jiné zdroje však uvádějí, že netrpěl psychózou, ale Ménierovou nemocí. Po hádce s Gauguinem si 23. prosince 1888 uřízl lalůček levého ucha, který následně umyl a zabalený donesl osmnáctileté uklízečce v nevěstinci, Gabrielle Berlatierové. Podle teze publikované autory Ritou Wildegansovou a Hansem Kaufmannem v knize „Van Goghovo ucho: Paul Gauguin a pakt mlčení“ byla jeho psychická porucha způsobena otravou olovem, arsenem a kadmiem, obsaženými v jeho barvách.\n\nJeden ze slavných van Goghových obrazů (\"Ložnice v Arles\") používá světlou žluť a nebývalé perspektivní efekty, kterými líčí vnitřek ložnice. Odvážné vynechávání linií je často připisováno jeho psychickému stavu. Jediná malba, kterou kdy v životě prodal (\"Červené vinice\"), byla vytvořena v roce 1888. Nyní je vystavena v Puškinově muzeu v Moskvě.\n\nVan Gogh vyměnil své typické body za malé čárky. Trpěl silnou depresí a v roce 1889 byl na svou vlastní žádost přijat do psychiatrického centra v klášteře svatého Pavla v Saint Rémy de Provence. Během jeho pobytu mezi stěnami ústavu se stala klinika samotná a její zahrady hlavním objektem malířova zájmu. V této době jeho dílům začaly dominovat převážně kroužení a kudrlinky. Tato technika je nejpatrnější v malbě \"Hvězdná noc\".\n\nV květnu 1890 Vincent opustil kliniku a odešel k doktorovi Paulu Gachetovi v Auvers-sur-Oise blízko Paříže, kde byl blíže svému bratru Theovi. Gachet mu byl doporučen Pissarrem; léčil totiž již předtím několik známých umělců. Zde vytvořil van Gogh svůj jediný lept: portrét melancholického doktora Gacheta. Van Goghova deprese se nadále prohlubovala. 27. července 1890 se ve věku 37 let postřelil do břicha. Aniž by si uvědomil, že je smrtelně raněn, vrátil se do hostince Ravoux, kde dva dny nato zemřel před zraky svého bratra Thea. Jeho poslední slova zněla: „La tristesse durera toujours.“ (z francouzštiny: „Smutek potrvá navždy.“) Byl pochován na hřbitově v Auvers-sur-Oise. Theo – neschopen smířit se s bratrovou smrtí – zemřel o šest měsíců později a na žádost své ženy byl pochován vedle Vincenta.\n\nMnoho lidí se posléze domnívalo, že van Goghovým posledním obrazem před jeho sebevraždou byli \"Havrani nad obilným polem\" (zřejmě kvůli výrazně turbulentnímu stylu). Ve skutečnosti však byla jeho posledním dílem \"Zahrada u Daubigny\".\n\nVan Goghova sláva po jeho smrti rychle vzrostla. Největší výstavy jeho děl se uskutečnily v Paříži (1901), Amsterdamu (1905), Kolíně nad Rýnem (1912), New Yorku (1913), Berlíně (1914) a v Haagu (1953). Výstava v Haagu se konala ke stému výročí narození malíře. Konal se zde sjezd nejlepších zahraničních znalců van Goghova díla. V těchto dnech byla také odhalena van Goghova pamětní deska v Zundertu na domě, který stojí na místě bývalé fary, kde se narodil.\n\nV Amsterdamu bylo v roce 1973 otevřeno Van Goghovo muzeum (nizozemsky \"Van Gogh museum\"), postavené podle návrhu architekta Gerrita Rietvelda (zemřelého v roce 1964). Muzeum se nachází na náměstí Museumplein a jako instituce si klade za cíl přiblížit umělcův život a jeho dílo co nejvíce rozličným skupinám návštěvníků a tím je inspirovat a obohatit. V roce 2016 je navštívilo 2,1 milionu lidí a patří tak mezi 25 nejpopulárnějších muzeí na světě. Muzeum vlastní největší sbírku van Goghových děl, a sice více než 200 obrazů a 400 kreseb ze všech období jeho tvorby. Mezi nejznámějšími exponáty jsou \"Jedlíci brambor\", \"Ložnice v Arles\" a jedna z  verzí \"Slunečnic\".\n\nDruhým muzeem v Nizozemsku, které vlastní velký počet van Goghových obrazů, je Muzeum Kröllerové-Müllerové \"(Kröller-Müller Museum)\" v obci Otterlo severozápadně od Arnhemu. V něm je možno vidět 87 malířových děl, což řadí toto muzeum na druhé místo na světě. Obsahuje také obrazy jiných umělců a je u něj zahrada s díly sochařů.\n\n\n\n\n"}
{"id": "29134", "url": "https://cs.wikipedia.org/wiki?curid=29134", "title": "Denebola", "text": "Denebola\n\nDenebola je jméno hvězdy β v souhvězdí Lva. Jméno pochází z arabštiny a znamená \"ocas lva\". Hvězda má hvězdnou velikost 2,14, patří ke spektrální třídě A<nowiki>3</nowiki>V a je vzdálena 36 světelných let.\n\n"}
{"id": "29139", "url": "https://cs.wikipedia.org/wiki?curid=29139", "title": "Multi Crew Cooperation", "text": "Multi Crew Cooperation\n\nMCC je letecká zkratka z anglického Multi Crew Cooperation, tedy česky \"Koordinace vícečlenné posádky\" letadla. Aplikuje se u velkých dopravních letadel.\n\nPro velké dopravní letouny se požaduje vedle kvalifikací pro letecký personál dle JAA specifikací také nácvik MCC koordinace a vedle osvědčení o odborné a zdravotní způsobilosti musí mít každý člen letové posádky také certifikát o MCC trainingu.\n\n"}
{"id": "29146", "url": "https://cs.wikipedia.org/wiki?curid=29146", "title": "Samba (software)", "text": "Samba (software)\n\nSamba (anglická výslovnost [ˈsæmba]) je v informatice název svobodné reimplementace síťového protokolu SMB (Server Message Block, v novější verzi CIFS – Common Internet File System) používaného především pro vzdálený přístup k souborům (sdílení) v systémech MS Windows. Samba je distribuována pod verzí 3 licence GNU GPL.\n\nVe verzi 3 neposkytuje Samba pouze služby pro sdílení souborů a tiskových služeb pro klienty systému Windows, ale lze ji například využít i pro integraci do domény Windows, buď jako primární doménový řadič (Primary Domain Controller, PDC) nebo jako běžného člena v doméně. Může být také součástí domény Active Directory.\n\nSamba byla původně vyvinuta pro systém UNIX Andrewem Tridgellem, nyní běží na většině unixových systémů, které zahrnují GNU/Linux, Solaris, BSD, macOS (od verze 10.2 je součástí macOS pro pracovní stanice – workstation) a jiné.\n\nDne 20. 12. 2007 obdržel Samba tým kompletní dokumentaci protokolu Microsoftu. Lidé píšící open source software tím získali důležité informace k implementaci volně dostupného řešení sdílení a dalších služeb v síti Microsoft Windows a tím možnost dosáhnout vysoké kompatibility. Výsledkem je vydání verze 4, ve které, mezi jinými, může Samba plnit roli řadiče domény Active Directory nebo být plnohodnotným členem Active Directory domény.\n\nAndrew Tridgell vyvinul první verzi Samba Unixu v první polovině ledna 1992 jako student doktorského studia (Ph.D.) na Australské národní univerzitě. Na protokol DEC Pathworks serveru aplikoval reverzní inženýrství. V době prvních vydání, verze 0.1, 0.5 a 1.0, z první poloviny ledna 1992, neměl projekt vlastní jméno a Tridgell jej nazýval „souborový Unix server pro Dos Pathworks“. V době verze 1.0, si uvědomil, že „měl implementovaný NetBIOS protokol“ a že „tento software by mohl být používán u dalších počítačových klientů“.\n\nSe zaměřením na interoperabilitu s Microsoft LAN Managerem vydal Tridgell „netbios pro unix“ (nbserver) verze 1.5 v prosinci 1993. Toto vydání bylo první, které obsahovalo klientský software, stejně tak jako serverovou část. V té době byla vybrána pro projekt licence GPLv2.\n\nUprostřed verze 1.5 byl změněn název na \"smbserver\", ale Tridgell dostal upozornění od společnosti Syntax, která prodávala výrobek s názvem \"TotalNet Advanced Server\" a vlastnila ochrannou známku na \"SMBserver\". Jméno Samba bylo získáno spuštěním příkazu codice_1 v Unixu a použitím systémového slovníku, kde hledal slova, která obsahují písmena S, M a B (v tomto pořadí, tj. codice_2).\n\nVerze 1.6, 1.7, 1.8 a 1.9 následovaly relativně rychle, posledně jmenovaná byla vydána v lednu 1995. Tridgell se domnívá, že zavedení CVS v květnu 1996 bylo zrozením Samba týmu, ačkoliv už dříve přispívali další lidé, zejména Jeremy Allison.\n\nVerze 2.0.0 byla uvolněna v lednu 1999 a verze 2.2.0 v dubnu 2001.\n\nVerze 3.0.0, vydaná 23. září 2003, byla hlavní aktualizací. Samba získala schopnost připojit se do Active Directory jako člen, ačkoliv ne jako řadič domény. Následující vydání verze 3.0 přidalo drobné změny, její vývoj byl ukončen 5. srpna 2009.\n\nVerze 3.1 byla použita jen pro vývoj a dále se na ní nepokračuje.\n\nS verzí 3.2, se rozhodlo přejít na vydávání nových verzí v časových intervalech. Nové hlavní vydání, jako například 3.3, 3.4, atd. se objeví každých 6 měsíců. Nové funkce budou přidávány jen v hlavních vydáních, v podverzích budou jen opravovány chyby. Od verze 3.2 byla provedena změna licence z GPL2 na GPL3, s některými částmi šířenými pod LGPL3.\n\nVerze 3.2.0 byla vydána dne 1. července 2008. Verze 3.2.x byla oficiálně ukončena 1. března 2010.\n\nVerze 3.3.0 byla vydána 27. ledna 2009.\n\nVerze 3.4.0 byla vydána 3. července 2009. Jedná se o první vydání, která zahrnuje jak zdrojový kód pro Sambu verze 3, tak i Sambu verze 4.\n\nVerze 3.5.0 byla uvolněna 1. března 2010. Jednalo se o první vydání zahrnující experimentální podporu pro SMB2.\n\nVerze 3.6.0 byla uvolněna 9. srpna 2011.\n\nVerze 4.0.0 byla uvolněna 11. prosince 2012. Obsahuje zásadní úpravy na úrovni zdrojového kódu. Samba teď může plnit roli řadiče domény Active Directory, nebo být plnohodnotným členem Windows Active Directory domény.\n\nSamba umožňuje sdílet soubory a tiskárny mezi počítači s operačním systémem Windows a počítači s operačním systémem Unix. Jedná se o implementaci desítky služeb a tuctu protokolů, jako NetBIOS po TCP/IP (NBT), SMB, CIFS (a vylepšená verze SMB), DCE/RPC, MSRPC, WINS server známý jako NetBIOS Name Server (NBNS), NT doménový soubor protokolů které obsahuje NT doménové přihlašování, Secure Accounts Manager (SAM) databáze, Local Security Authority (LSA) služba, NT tiskovou službu (SPOOLSS), NTLM a nejnověji Active Directory přihlašování které obsahuje upravenou verzi Kerberos a upravenou verzi LDAP. Všechny tyto protokoly jsou často nazývány jen jako NetBIOS nebo SMB. NetBIOS a WINS protokoly jsou ve Windows zastaralé.\n\nSamba zřizuje sdílení souborů pro vybrané Unixové adresáře (včetně všech podadresářů). Tyto se zobrazí uživatelům Windows jako normální složky Windows přístupné prostřednictvím sítě. Unixoví uživatelé se mohou připojit buď tak, že si sdílený adresář připojí do systému pomocí příkazu codice_3, nebo alternativně můžou použít nástroj codice_4 (libsmb), který se chová jako FTP klient. Každý adresář může mít různá práva přístupu, která překrývají běžná oprávnění v Unixu.\n\nSlužby Samby jsou realizovány jako dva démoni:\n\nKonfiguraci Samby je dosaženo editací jednoho souboru (typicky se nachází /etc/smb.conf nebo /etc/samba/smb.conf). Samba může také poskytovat přihlašovací skripty a politiky skupiny prostřednictvím codice_7.\n\nSamba je obsažena ve většině Linuxových distribucí. Například u Red Hat Linuxu je script /etc/rc.d/init.d/smb spuštěn při startu, a spouští oba démony. Samba není obsažena v Solarisu 8, ale Solaris 8 kompatibilní verze je dostupná na stránkách projektu.\n\nSamba obsahuje webové administrační rozhraní Samba Web Administration Tool (SWAT). V tomto webovém rozhraní je možno provádět veškerá nastavení Samby. Implicitně (default [diˈfoːlt]) bývá toto rozhraní z důvodu bezpečnosti vypnuto.\n\nPovolení protokolu SMB1 (starší a neaktualizovaná datová úložiště) na systému Windows 10 (Win+R: \"optionalfeatures\" - “SMB 1.0/CIFS File Sharing Support” --> \"SMB 1.0/CIFS Client\").\n\n"}
{"id": "29150", "url": "https://cs.wikipedia.org/wiki?curid=29150", "title": "Active Directory", "text": "Active Directory\n\nActive Directory je v informatice název adresářových služeb LDAP implementované firmou Microsoft pro řadu systémů Windows NT. Active Directory byla představena ve Windows 2000 jako nástupce Domény Windows, který umožňoval pro centrální uchování informací využít stromovou strukturu databáze. Databáze Active Directory je uložena na řadiči domény, který v počítačové síti zajišťuje autentizaci a autorizaci uživatelů, počítačů i další služby. Od Windows Server 2008 došlo k integraci dalších služeb.\n\nAdresářová služba Active Directory je rozšiřitelná a škálovatelná adresářová služba, která umožňuje efektivně uspořádat síťové prostředky. Kromě informací o objektech v počítačové síti (uživatelské účty, počítače, tiskárny) umožňuje používat stromovou strukturu objektů, nastavovat globálně systémové politiky, instalovat programy na počítače nebo aplikovat kritické aktualizace v celé organizační struktuře.\n\n\nSlužba Active Directory obsahuje logické i fyzické struktury součástí sítě.\na) Logické\nb) Fyzické\n\nLogické struktury pomáhají při organizaci objektů adresářové služby a při správě účtů a sdílených prostředků sítě. Fyzické struktury usnadňují komunikaci v síti a fyzicky ohraničují prostředky sítí.\n\nInstalace služby Active Directory:\nStart → Spustit → Otevřít: dcpromo (OK)\n\nDoména Active Directory je v podstatě skupinou počítačů sdílejících společnou adresářovou databázi.\n\n\nFunkce domény jsou omezeny a určeny úrovní funkčnosti domény. K dispozici jsou:\nFunkce: podporuje vnořování skupin, převod typů skupin, univerzální skupiny.\n\n\nFunkce: podporuje vnořování skupin, převod typů skupin, univerzální skupiny, migrace objektů zabezpečení, snadné přejmenování řadiče domény, aktualizace časového razítka přihlášení, čísla verzí klíčů, omezené delegování, přesměrování kontejnerů Users a Computers, uložené zásady autorizace, selektivní ověřování mezi doménovými strukturami.\n\nFunkce: podporuje vnořování skupin, převod typů skupin, univerzální skupiny, migrace objektů zabezpečení, snadné přejmenování řadiče domény, aktualizace časového razítka přihlášení, čísla verzí klíčů, omezené delegování, přesměrování kontejnerů Users a Computers, uložené zásady autorizace, selektivní ověřování mezi doménovými strukturami, replikace DFS pro složku SYSVOL, podpora standardu AES, informace o posledním interaktivním přihlášení a podrobné zásady pro hesla.\n\n\nÚroveň funkčnosti lze pouze zvýšit, nelze ji snížit. Pokud zvýšíme úroveň funkčnosti doménové struktury na Windows Server 2008, úroveň všech domén, používajících úroveň funkčnosti nativní Windows 2000 a vyšší, se automaticky zvýší na úroveň domény Windows Server 2008.\n\nKaždá doména služby Active Directory má název DNS (vsps.cz). V případě, kdy jedna nebo více domén sdílejí stejná adresářová data, nazývají se LES.\n\nDoménový strom\n\nNázvy domén v lese z pohledu hierarchie názvů DNS:\nLes\n\nFunkce lesa jsou omezeny úrovní funkčnosti lesa. K dispozici jsou tři úrovně:\n\nTřetí úroveň Windows Server 2003 umožňuje využívat všechny funkce domény Active Directory a je optimálním stavem, jestliže v tomto režimu pracují všechny domény stejného lesa.\n\nPro práci s doménami, stromy a lesy používejme nástroj:\nDomény a vztahy důvěry služby Active Directory, která je součástí Nástroje pro správu\n\nJsou to podskupiny v rámci domén, které často odráží řídicí nebo obchodní strukturu organizace. OU si také můžeme představit jako logické kontejnery, do kterých si můžeme umístit:\n\n\nV doméně firma.cz můžeme vytvořit OU podle jednotlivých oddělení této firmy tato oddělení pak dále členit na další pořízené OU.\nObjekty umístěné v jedné OU musí vycházet pouze z nadřazené domény. Např. OU domény dm.vsps.cz mohou obsahovat objekty pouze z této domény. Není možné do nich přidávat objekty z domény např. brno.firma.cz.\n\nOrganizační jednotka (OU)\n\nDůvody vytvoření OU:\n\nOU nalezneme v nástroji:\nUživatelé a počítače služby Active Directory, reprezentované jednotlivými složkami\n\nVytvoření OU:\nOrganizační jednotku nelze vytvářet v jakémkoli kontejneru Active Directory. Platí zde jistá omezení. Lze ji vytvořit pouze v již existujícím útvaru Domain Controlers a v kořeni domény.\n\nVýběr kořene domény:\nAkce → Nový → Organizační jednotka – vytvoří se prázdná organizační jednotka\n\nSíť je skupinou počítačů sestávající z jedné nebo více podsítí protokolu IP. Jsou určené k reprezentaci fyzické struktury sítě. Sítě jsou nezávislé na logických doménových strukturách a nemají proto spolu žádný vztah. V jedné doméně Active Directory je možné vytvářet více sítí nebo můžeme mít jednu síť, která bude k dispozici více doménám. Neexistuje ani žádná souvislost mezi rozsahem adres IP používaných v síti a oborem názvů domén. Podsíť si můžete představit jako skupinu síťových adres. Na rozdíl od sítí, které mohou mít více rozsahů adres IP, mají podsítě specifický rozsah adres IP a masku podsítě.\n\nSlužba Active Directory má mnoho součástí a je založena na mnoha technologiích. Její data jsou zpřístupněna uživatelům a počítačům prostřednictvím úložiště dat a globálních katalogů. Přestože většina úkolů služby Active Directory ovlivňuje úložiště dat, jsou globální katalogy stejně důležité, neboť se využívají při přihlašování a při hledání informací. Pokud není globální katalog k dispozici, nemohou se běžní doménoví uživatelé přihlásit. Jediným způsobem, jak toto chování změnit, je ukládat členství v univerzálních skupinách do místní mezipaměti. Toto řešení má své výhody i nevýhody – viz dále.\nK datům služby Active Directory se přistupuje pomocí protokolů pro přístup k adresářové struktuře a její data se distribuují pomocí replikací. Protokoly pro přístup k adresářové službě umožňují klientským počítačům komunikovat s řadiči domény. Replikace zajišťuje distribuci aktualizovaných dat na řadiče domény. Přestože je replikace adresářových informací vždy typu multimaster, některé změny dat mohou provádět pouze individuální řadiče domény nazývané Operační servery. Na replikace typu multimaster má také vliv nová vlastnost systému Windows Server 2003 nazvaná Oddíl adresáře aplikace (application directory partition).\nSprávci velkých sítí (členové skupiny Enterprise Admins) mohou v lese domén vytvářet oddíly adresáře aplikací. Jedná se o logické struktury, pomocí kterých se řídí replikace dat v lese. Je např. možné vytvořit oddíl, který bude přesně určovat replikaci dat služby DNS v doméně. Ostatním systémům v doméně se tak zabrání v její replikaci.\n\nOddíly adresáře aplikací se mohou objevit jako:\n\nJeho replika může být zpřístupněna na jakémkoliv řadiči domény Active Directory se systémem Windows Server 2003, včetně globálních katalogů. Přestože jsou oddíly ve velkých doménách a lesích užitečné, jsou přítěží při plánování, správě a údržbě.\n\nÚložiště dat (jinak nazývaný jako adresář) obsahuje :\n\nŘadiče domény ukládají tento adresář v souboru Ntds.dit (umístění tohoto souboru se řeší při instalaci domény Active Directory a musí být na jednotce zformátované souborovým systémem NTFS. Adresářová data je také možné uložit odděleně od hlavního úložiště dat. To platí pro zásady skupiny, skripty a další typy veřejných informací, které jsou uložené ve sdílené systémové složce SYSVOL.\n\nÚložiště dat je kontejnerem pro objekty.\nReplikují se:\n\nPokud se členství v univerzálních skupinách neukládá do místní mezipaměti, jsou globální katalogy nutné pro přihlášení k síti, neboť při zahájení přihlašovacího procesu poskytují informace o členství v univerzálních skupinách. Globální katalogy také umožňují hledání ve všech doménách lesa. Řadič domény plnící zároveň roli globálního katalogu uchovává úplnou repliku všech objektů adresářové služby z vlastní domény a částečnou repliku všech ostatních domén lesa.\n\nGlobálním katalogem je standardně 1. nainstalovaný řadič domény.\n\nGlobální katalog\n\nMezi nástroje pro správu služby Active Directory patří:\n\n\n"}
{"id": "29151", "url": "https://cs.wikipedia.org/wiki?curid=29151", "title": "Samba", "text": "Samba\n\nSamba může být:\n\n"}
{"id": "29176", "url": "https://cs.wikipedia.org/wiki?curid=29176", "title": "Branko Stanovnik", "text": "Branko Stanovnik\n\nBranko Stanovnik (* 11. srpna 1938) je slovinský organický chemik. Zabývá se hlavně chemií heterocyklických sloučenin. Je členem Slovinské akademie věd a umění. K roku 2011 byl děkanem skupiny Přírodní vědy Evropské akademie věd a umění.\n"}
{"id": "29185", "url": "https://cs.wikipedia.org/wiki?curid=29185", "title": "Formule 1 v roce 1990", "text": "Formule 1 v roce 1990\n\nBoduje prvních 6 jezdců podle klíče:\n\n\n</div>\n\n</div>\n"}
{"id": "29217", "url": "https://cs.wikipedia.org/wiki?curid=29217", "title": "Chromium", "text": "Chromium\n\nChromium může být:\n\n"}
{"id": "29221", "url": "https://cs.wikipedia.org/wiki?curid=29221", "title": "Selenium", "text": "Selenium\n\nSelenium může označovat:\n\n"}
{"id": "29242", "url": "https://cs.wikipedia.org/wiki?curid=29242", "title": "Didaktik", "text": "Didaktik\n\nDidaktik je řada osmibitových domácích počítačů vyrobených v Československu, které produkovalo a dodávalo výrobní družstvo Didaktik Skalica. V původní verzi šlo o vylepšený počítač PMD 85, ve vyspělejší variantě šlo o klon anglického počítače ZX Spectrum. Používal se mikroprocesor Z80.\n\nDidaktik Alfa byl vyroben v roce 1986 jako vylepšený klon počítače PMD 85. Obsahoval klon CPU Intel 8080A s taktovací frekvencí 2 MHz, paměť 48 KB RAM, 8 KB ROM s vestavěným interpreterem jazyka BASIC, kvalitní klávesnici (ve srovnání s PMD 85), video výstup pro monitor (nikoli však televizní výstup) o rozlišeni 288×256 pixelů se 4 barvami. Přes některé změny v ROM byl víceméně kompatibilní s PMD 85. Didaktik Alfa 1 byl klonem PMD 85-1, Didaktik Alfa 2 klonem PMD 85-2.\n\nDidaktik Beta byla lehce upravená verze předchozího modelu Alfa, s téměř stejným hardwarem.\n\nZatímco Didaktik Alfa a Beta se nasazovaly ve školách, aby nahradily starší PMD 85, existovala další výrobní linka, zamýšlená jako domácí počítače. To byly klony počítače Sinclair ZX Spectrum.\n\nDidaktik Gama byl první klon počítače ZX Spectrum s 80 KB velkou RAM, která se do adresního prostoru velkého 64 KB promítala metodou zvanou stránkování paměti následujícím způsobem: nejnižších 16 KB bylo vyhrazeno pro ROM (stejně jako originální Spectrum), dalších 16 KB byla RAM, která obsahovala i VideoRAM (stejně jako Spectrum), dalších 32 KB bylo možné přepínat po částech zvaných \"stránky\" nebo \"banky paměti\". Tato změna stránky se přepínala hodnotou na výstupním portu. Tento port byl realizován pomocí obvodu 8255 (paralelní port), jehož 0.bit brány C nebyl na konektor vyveden, ale byl veden na logiku přepínání paměťových bank. Je tedy patrno, že oproti originálnímu ZX Spectru má navíc paralelní interface pro připojení různých periférií včetně joystiku.\n\nVzhled počítače byl velmi strohý: šedá nebo černá krabice velikosti A5 s plochou plastovou klávesnicí a konektory vyvedenými na zadní straně přístroje. Jako záznamové médium se používala běžná audiokazeta, magnetofon se připojoval přes konektor DIN. Jako zobrazovací zařízení sloužila televize nebo monitor s video vstupem.\n\nHry pro 48 KB verzi ZX Spectra byly s tímto počítačem vesměs kompatibilní, což zapříčinilo vznik a bujení černého trhu s hrami po celém socialistickém Československu, neboť většinu originálních legálních her skrývala železná opona.\n\nDidaktik Gama se vyráběl ve třech provedeních. První verze z roku 1987 opravila některé chyby v originální ZX Spectrum ROM, které ovšem zapříčinily nekompatibilitu některých her, a zavlekla některé nové chyby, které zabránily použití druhé paměťové banky z BASICu.\nDruhá varianta z roku 1988 opravila chyby originální ROM tak, aby byla více kompatibilní, a zároveň odstranila problém s přepínáním paměťových stránek.\nPoslední, třetí verze z roku 1989 opravila špatné vedení spojů na desce plošných spojů kvůli lepšímu obrazu.\n\nMaloobchodní cena tohoto přístroje byla 6200 Kčs, později se snížila postupně na 4990 Kčs, 3990 Kčs a 2300 Kčs.\n\nPočítač Didaktik M se technicky více přiblížil originálnímu Spectru. Není zde už ani přepínatelná paměť, kterou měla verze Gama. Vylepšena byla spolehlivost a především vzhled, počítač pak vypadal profesionálně. Kryt počítače měl ergonomický tvar, klávesnice měla dokonce kurzorové šipky umístěné odděleně od ostatních tlačítek, podobně jako dnešní klávesnice PC. Podobně jako verze Gama se i tento model vyráběl ve dvou verzích - z roku 1990 a 1991. Ty se lišily především realizací přídavných tlačítek.\n\nVe verzi z roku 1990 byly kurzorové klávesy realizovány pomocí dvojitých spínačů, kdy jeden musel sepnout dřív (CAPS Shift) a druhý později (číslice 5, 6, 7 nebo 8). Verze z roku 1991 měla spínače jednoduché, k jejich dekódování bylo na desce několik TTL obvodů a diod, které celý proces dvojitého stisku vytvářejí za pomoci hradel. Také CAPS SHIFT zde nebyl dekódován standardně - signály z tohoto tlačítka vstupují právě do TTL obvodů a jeho sečtením se separátním tlačítkem RESET je generován reset počítače. Tím bylo zamezeno náhodnému stisku tlačítka reset.\nTechnicky přibyly ještě dva oddělené konektory speciálně pro joysticky. Původní konektor s vyvedenou sběrnicí byl podstatně technicky zjednodušen, šlo jen o otvor vyvedený k plošnému spoji počítače. Monitor a výstup pro televizor zůstaly jako u varianty Gama. Na rozdíl od Didaktiku Gama není u každého Didaktiku M použit nedostatkový originální obvod ULA od firmy Ferranti, ale v mnohých už byl použit ruský ekvivalent Т34ВГ1.\n\nV době uvedení na trh se počítač prodával za 2990 Kčs.\n\nDidaktik Kompakt byl vlastně Didaktik M s vestavěnou 3,5\" disketovou mechanikou pro diskety DD s kapacitou 720 KB a tiskárnou přes paralelní port opět za asistence obvodu 8255. Navíc měl konektor SCART pro připojení televizí a monitorů s RGB vstupem a konektor pro magnetofon. Celý počítač má pulsní zdroj zabudovaný uvnitř, takže není potřeba žádný další oddělený napájecí zdroj, jako to bylo u ostatních modelů (Gama a M). Protože klávesnice Didaktiku Kompakt je shodná s klávesnicí Didaktiku M, může se zdát, že tento počítač neumí funkci SNAP, jako samostatné disketové mechaniky D40/D80. Tak tomu ale není. Funkci SNAP je možné vyvolat současným stisknutím tlačítek \"CAPS SHIFT\", \"šipka vlevo\" a \"šipka vpravo\".\n\nTyto počítače v Československu fakticky nahradily počítače ZX Spectrum. Jejich nízká cena mnoha lidem poprvé přiblížila výpočetní techniku a jejich jednoduchost umožňovala lidem s malým technickým zázemím amatérský vývoj přídavných zařízení (například joysticky, zvukové procesory, AD/DA převodníky) a softwaru (například Desktop, unikátní WYSIWYG textový procesor s obrázky v textu, proporcionálním písmem a více fonty od firmy Proxima).\n\nSláva počítačů Didaktik pohasla s poklesem cen 16bitových počítačů (Atari, Amiga a dalších) počátkem 90. let a brzy poté byla zcela smetena mnohem výkonnějšími PC.\n\nROM počítačů Didaktik byla použita i v některých ruských variantách ZX Spectra, mj. počítačů Byte, Jauza, Simbol, Vesta IK-30, Vesta IK-31.\n\nPod značkou Didaktik se vyráběly také periférie pro počítače Didaktik a Sinclair ZX Spectrum.\n\nDisketová jednotka. Obsahuje disketovou mechaniku 5,25\", řadič disketových jednotek, paralelní obvod MHB 8255. Disketovým operačním systémem je M-DOS. Formátová kapacita při 40 stopách na stranu 360 kB. Disketová jednotka je na systémovém konektoru vybavena tlačítkem \"SNAP\", pomocí kterého je možné na disketu uložit celý obsah RAM (48kB) a stavu registrů CPU. Pomocí takto vytvořených snapshotů bylo možné snadno uložit rozdělanou práci případně rozehranou hru na disketu a později pokračovat. Dále je vybavena konektorem pro připojení druhé disketové mechaniky (EXTEND) a paralelním interfacem (INTERFACE). K disketové jednotce je možné připojit druhou disketovou mechaniku 5,25\" nebo 3,5\".\n\nDisketová jednotka. Od Didaktiku 40 se liší pouze tím, že místo disketové mechaniky 5,25\"DD obsahuje disketovou mechaniku 3,5\"DD. Formátová kapacita při 80 stopách na stranu je 720 kB.\n\nInterface obsahující obvod 8255 jako paralelní port. Obsahoval vlastní paměť ROM, ve které byly ovladače pro tiskárnu BT100 a pro tiskárny, které se připojují přes rozhraní Centronics.\n\nInterface umožňující připojit k Didaktiku PC klávesnici.\n\nHudební interface. Obsahuje zvukový čip AY-3-8912, který obsahují počítače Sinclair ZX Spectrum 128K. Na rozdíl od ZX Spectra 128K nemá vyveden datový port (u ZX Spectra 128K je tento port použit pro RS-232/MIDI a Keypad, resp. AUX na ZX Spectru +2A/+3). Samo připojení tohoto interface k počítači Didaktik nebo ZX Spectrum 48K ještě nezaručuje, že hra, která používá tento čip ke svému ozvučení, ho bude používat i na Didaktiku nebo ZX Spectru 48K. Hry totiž používaly k uložení např. melodie během hry, rozšířenou paměť ZX Spectra 128K. Takže třeba hra F.I.R.E. od Františka Fuky melodii hrát bude, ale Dizzy 5 nevyloudí ani tón. Zvláštně se chovala hra Twin Turbo V8, která na Didaktiku či ZX Spectru 48K s připojeným interface Melodik používala tento k ozvučení všech okolních aut, zatímco auto hráče bylo ozvučeno pomocí vnitřního reproduktoru Didaktiku či ZX Spectra 48K. Na ZX Spectru 128K u této hry byl čip AY-3-8912 použit k ozvučení jak okolních aut, tak i auta hráče.\n\nJoysticky Didaktik se začaly vyrábět pro počítače Didaktik M, barevně jsou ve stejném odstínu jako počítač. Dvě tlačítka spojená paralelně jsou v oranžové barvě, jedno je umístěno na vrcholu joysticku a druhé na základní části joysticku.\n\nTyto počítače nebyly vyráběny v podniku Didaktik Skalica, ale v jejich autorizovaném servisu v České republice. Počítače měly shodné základní desky s počítačem Didaktik Kompakt.\n\nV podstatě Didaktik Kompakt v klasické PC skříni. Navíc obsahoval Melodik. Zabudované měl dvě disketové jednotky, 3,5\" označená jako a: a 5,25\" označená jako b:, interface pro myš typu Kempston mouse a interface pro připojení klávesnice Consul, která byla součástí počítače. \n\nV podstatě Didaktik M s rozšířenou pamětí na 128kB a řadičem disketových jednotek D40/D80 v klasické PC skříni. Navíc obsahoval Melodik. Zabudované měl dvě disketové jednotky, 3,5\" označená jako a: a 5,25\" označená jako b:, interface pro myš typu Kempston mouse a interface pro připojení klávesnice Consul, která byla součástí počítače.\n\n\n"}
{"id": "29243", "url": "https://cs.wikipedia.org/wiki?curid=29243", "title": "Jaromír Jágr", "text": "Jaromír Jágr\n\nJaromír Jágr (* 15. února 1972 Kladno) je český hokejový útočník hrající za český extraligový klub Rytíři Kladno. Dříve působil v amerických a kanadských klubech Pittsburgh Penguins, Washington Capitals, New York Rangers, Philadelphia Flyers, Dallas Stars, Boston Bruins, New Jersey Devils, Florida Panthers a Calgary Flames, několik let hrál také za ruský tým Avangard Omsk v KHL. V Česku je spjatý s kladenským klubem, jehož je od roku 2011 většinovým majitelem. S českou reprezentací vyhrál olympijský hokejový turnaj i mistrovství světa. Je celosvětově respektovanou a uznávanou osobností v oblasti sportu a řadí se mezi nejlepší hokejové hráče všech dob.\n\nV NHL získal dvakrát Stanley Cup, pětkrát byl vítězem kanadského bodování a stal se nejlepším Evropanem hrajícím v této soutěži. Historicky je mezi všemi hokejisty NHL co do počtu kanadských bodů druhý nejlepší po Wayne Gretzkym. Je držitelem i dalších rekordů NHL – stal se například nejstarším hráčem, který vstřelil hattrick.\n\nV roce 2005 se Jágr spolu s Jiřím Šlégrem stal členem Triple Gold Clubu, jenž sdružuje hráče, kteří vyhráli všechny tři hlavní hokejové soutěže – Stanley Cup, olympijské hry a mistrovství světa. V roce 2008 byl uveden do Síně slávy českého hokeje.\n\nJaromír Jágr byl draftován týmem Pittsburgh Penguins jako celkově pátá volba 1. kola draftu v roce 1990. Jágrův otec byl původně proti, aby jeho syn hrál v 18 letech v zámoří, a to mimo jiné byl jeden z hlavních důvodů, proč byl draftován až jako číslo pět. Krom Pittsburghu, v osobě nového trenéra týmu Boba Johnsona, o něj měl velký zájem i skaut týmu Philadelphia Flyers Inge Hammarström. Philadephia měla právo volby jako čtvrtá (před Pittsburghem), ale místo Jágra tým vyvolal jméno Mike Ricci, který byl před draftem experty pasován jako číslo jedna. Hammarströmovi se totiž nepodařilo přehlasovat své americké kolegy (brali straku v hrsti). V roce 1991 a 1992 s „Tučňáky“ vyhrál Stanley Cup a stal se nejmladším hráčem v historii NHL (19 let), který vstřelil branku ve finálovém utkání Stanley Cupu.\n\nV sezóně 1994/1995 vyhrál Jaromír Art Ross Trophy, která se uděluje nejlepšímu hráči kanadského bodování. V boji o ní remizoval s Ericem Lindrosem, a tak o výhře musel rozhodnout počet nastřílených branek. Ty rozhodly ve prospěch Jágra (Jágr - 32; Lindros - 29). Další rok Jágr vytvořil nový rekord počtu získaných kanadských bodů evropským hráčem - 149 a jeho 62 gólů a 87 asistencí se stalo dosavadním maximem jeho kariéry. Od sezóny 1997/1998 do sezóny 2000/2001 se Jágrovi podařilo získat 4 Art Ross Trophy v řadě. V roce 1999 obdržel Jaromír Jágr Hart Memorial Trophy, udělovanou novináři a funkcionáři NHL nejužitečnějšímu hráči soutěže, a Lester B. Pearson Award, která se také uděluje nejužitečnějšímu hráči, ale je volena hráči samotnými. V roce 1998 dovedl Jaromír Jágr českou hokejovou reprezentaci na olympijských hrách v Naganu až k vytouženému zlatu.\n\nV sezóně 2000/2001 se Jaromír Jágr nemohl najít a nedařilo se mu. Zároveň musel čelit kritice svého vztahu s trenérem Ivanem Hlinkou.\n\nDo Washingtonu byl vyměněn 11. července 2001 s Františkem Kučerou za Krise Beeche, Michala Sivka a Rosse Lupaschuka. Velká očekávání, která do něj Washington vkládal, však Jágr nenaplnil, a v lednu 2004 byl nakonec vyměněn do klubu New York Rangers.\n\nBěhem stávky v NHL v sezoně 2004/2005 hrál Jágr nejprve českou nejvyšší soutěž za HC Kladno a poté ruskou superligu za Avangard Omsk.\n\nV sezoně 2005/2006, konkrétně 2. března 2006, se Jaromír Jágr stal nejlepším Evropanem v NHL, když v historické tabulce kanadského bodovaní dostihl Jari Kurriho. K výhře 6:1 nad Philadelphií přispěl dvěma góly a jednou přihrávkou a tím zaokrouhlil svoji celkovou bilanci v NHL na 1400 bodů. V listopadu téhož roku ho vynesly další dva body za gól a asistenci do sítě Pittsburghu v historickém pořadí produktivity na 12. místo před Slováka Stana Mikitu. Jágr měl na kontě 1468 bodů a není tak už před ním žádný hokejista s evropskými kořeny.\n\nDne 4. července 2008 Jaromír Jágr podepsal s vedením ruského týmu Avangard Omsk dvouletou smlouvu. Přešel tak do Kontinentální hokejové ligy.\n\nPo dvouletém působení v ruském klubu se i přes spekulace o návratu do NHL rozhodl prodloužit kontrakt i o sezonu 2010/2011.\n\n1. července 2011 podepsal Jágr jako volný hráč smlouvu s Philadelphií a po třech letech se vrátil do NHL. Ve 39 letech byl jedním z pěti nejstarších aktivních hráčů v NHL. V sezoně odehrál 73 utkání, v nichž si připsal 54 kanadských bodů.\n\nDne 4. července 2012 podepsal Jaromír Jágr, v té době již volný hráč, roční smlouvu s Dallas Stars za 4,55 milionů dolarů. V premiéře za Dallas si připsal 4 kanadské body (2+2). V dresu texaského klubu odehrál v základní části 34 utkání, v nichž vstřelil 14 branek a připsal si 12 asistencí.\n\nDne 2. dubna 2013 byl vyměněn do Boston Bruins za duo mladíků Lane MacDermid a Cody Payne spolu s dvěma volbami v draftu 2013. Jágr se tak po několika měsících v Dallasu vrátil do východní konference. V novém působišti se setkal mimo jiné i s krajanem Davidem Krejčím a se slovenským obráncem Zdenem Chárou, který je kapitánem mužstva. S mužstvem došel až do finále Stanley Cupu, kde tým nestačil na Chicago Blackhawks, se kterým prohrál 2:4 na zápasy. Po konci sezony už mu vedení Bruins nenabídlo prodloužení smlouvy a Jágr si musel hledat nové angažmá.\n\nDne 23. července 2013 podepsal Jágr roční smlouvu s týmem New Jersey Devils, kde se setkal s dalšími třemi českými hokejisty – Patrikem Eliášem, Markem Židlickým a Rostislavem Oleszem. V klubu zůstal i v následující sezóně 2014/2015.\n\nDne 26. února 2015 byl Jágr vyměněn z New Jersey do týmu Florida Panthers za volbu ve 2. kole draftu 2015 a podmíněnou volbu ve 3. kole draftu 2016. Kromě Floridy projevilo zájem o kladenského rodáka ještě šest jiných týmů. Generální manažer Panthers Dale Tallon se k přestupu vyjádřil následovně: „\"Jsme ti, co nakupují. Chceme vítězit a získávat trofeje. Dáváme dohromady jednotlivé kousky skládačky, jdeme krok po kroku. Doufáme, že Jaromír dovede náš tým do země zaslíbené\"“, následně ještě dodal: „\"Já bych ho chtěl vidět hrát za náš klub ještě rok nebo i dva. Jeho fyzička je nadále perfektní\".“ Sám Jágr se k přestupu vyjádřil jasně: „\"Nemám problém s tím, že je to Florida. Každý zápas je kritický, hraje se o play-off. Ale i tohle patří k naší práci, beru to zase jako další výzvu\".“ Na Floridě dohrál zbytek sezóny, po boku mladých útočníků Huberdeaua a Barkova začal sbírat body a pomohl týmu přiblížit se k pozicím pro postup do play off, kam se ovšem Panthers nedostali. Hned po skončení základní části se s týmem dohodl na nové roční smlouvě.\n\nDařilo se mu i v následujícím ročníku, v něm byl s 27 góly a 39 asistencemi nejproduktivnějším hráčem Floridy a zároveň nejlepším českým hokejistou sezóny. I díky jeho příspěvku se Florida probojovala do play off (teprve podruhé od roku 2000), kde narazila na New York Islanders. V něm však nenavázal na výkony předchozích týdnů a zaznamenal pouze dvě asistence. Ani týmu se příliš nedařilo a Panthers nakonec podlehli Islanders v prvním kole 2:4 na zápasy. O necelé dva týdny později oznámil nový, opět roční kontrakt s Floridou se základním platem 4 miliony dolarů. V červnu 2016 byl za svoji oddanost hokeji oceněn Bill Masterton Memorial Trophy, což byla jeho první individuální cena v NHL od roku 2006.\n\nV další sezoně 2016/2017 se Jaromíru Jágrovi zpočátku nedařilo bodově prosadit, ale to se během několika zápasů změnilo. Dne 23. prosince 2016 se díky asistenci proti Bostonu osamostatnil na druhém místě historického pořadí kanadského bodování NHL. Český křídelník tak zaznamenal 1888. bod v kariéře (755+1133) a překonal Marka Messiera. Po sezóně, ve které získal 46 bodů, mu vypršela roční smlouva s Floridou a i přes ohlášená jednání nedošlo k jejímu obnovení. Dne 1. července 2017 se stal volným hráčem a následně generální manažer klubu Dale Tallon zveřejnil, že Jágr už na Floridě pokračovat nebude.\n\nBěhem léta 2017 se objevovalo množství spekulací, kam Jágr v další sezóně zamíří. Sám preferoval NHL, s jejímiž týmy jeho agent vyjednával, reálná ale byla i možnost, že na začátku sezóny nastoupí za prvoligové Kladno. Dne 4. října 2017, těsně před začátkem dalšího ročníku NHL, nakonec podepsal s Calgary Flames roční kontrakt, který mu zaručil milion dolarů a další milion v bonusech. Poprvé v kariéře tak hrál za kanadský klub.\n\nV Calgary se mu však příliš nedařilo. Do ročníku nastoupil se zpožděním, první tři zápasy vynechal, aby získal fyzičku. Na ledě poté nedostával takový prostor jako v předchozích letech, navíc se potýkal se zraněními třísel a kolena, takže do konce roku 2017 odehrál pouze 22 zápasů (z 39 možných), ve kterých zaznamenal jeden gól a šest asistencí. Naposledy za Calgary nastoupil 31. prosince 2017, v následujících týdnech nehrál kvůli opakujícím se zdravotním potížím. Klub jej na konci ledna 2018 umístil na listinu volných hráčů, což předznamenává přeřazení hokejisty na farmu, nebo do Evropy. Protože Jágra žádný jiný klub NHL neangažoval, vrátil se do rodného Kladna, jehož je také majitelem. Jeho roční smlouva s Calgary však nadále zůstala v platnosti.\n\nNa konci ledna 2018 se Jágr vrátil do Česka, kde 31. ledna podepsal smlouvu s Kladnem. Zároveň uvedl, že pokud by Kladno nepostoupilo do extraligové baráže, pomohl by Třinci v extraligovém play off. I přes nejistotu ohledně stavu kolena nastoupil hned v nejbližším prvoligovém zápase proti Benátkám nad Jizerou, který se uskutečnil 3. února. Kvůli velkému zájmu diváků bylo utkání přesunuto z Benátek do Liberce. Za domácí navíc nastoupil jeho kamarád Petr Nedvěd, který ukončil kariéru již v roce 2014 a který zápas bral jako rozloučení se svou kariérou. Jágr v utkání třikrát asistoval.\n\nV sezóně 2018/2019 se Kladno umístilo na druhém místě 1. ligy a probojovalo se do baráže. V ní si poprvé od roku 2014 zajistilo postup do Extraligy 2019/2020. V devátém barážovém kole proti Motoru České Budějovice Jágr vstřelil jednu branku a u druhé asistoval, čímž podpořil výhru svého týmu 4:2.\n\nPrvní neoficiální reprezentační zápas odehrál Jaromír Jágr 11. září 1989 proti Calgary Flames.\n\nJeho reprezentační kariéra začala 2. listopadu 1989 v Praze v přátelském utkání proti SSSR (1:2). Hráč jako junior získal stříbro na Mistrovství Evropy do 18 let 1989 v SSSR a bronz na juniorském světovém šampionátu 1990 ve Finsku. Na velké mezinárodní akci se v mužské kategorii Jágr poprvé objevil při Mistrovství světa ve Švýcarsku 1990, kde zaujal v útoku s dalšími mladíky – Robertem Reichelem a Robertem Holíkem. Československý výběr zde vybojoval bronzové medaile. Za Československo se představil ještě při Kanadském poháru 1991, kde však národní tým obsadil poslední šesté místo.\n\nZa samostatnou českou reprezentaci poprvé hrál na Mistrovství světa v Itálii 1994, kdy po vyřazení z play off NHL přiletěl se spoluhráčem z Pittsburghu Martinem Strakou. Mužstvu však příliš nepomohli od vyřazení ve čtvrtfinále s Kanadou, po kterém celek obsadil nelichotivé sedmé místo. O dva roky později byl Jágr i u neúspěchu na Světovém poháru 1996.\n\nV roce 1998 přicestoval na Olympijské hry do japonského Nagana, kde poprvé v historii díky přerušení NHL hrály nejlepší výběry jednotlivých zemí a Česká republika zde slavila historicky poprvé zlatou medaili. Na Olympijských hrách v americkém Salt Lake City v roce 2002 bylo mužstvo vyřazeno ve čtvrtfinále Ruskem. Stejný soupeř opět ve čtvrtfinále vyřadil český výběr i na Mistrovství světa ve Švédsku 2002, kde se Jágr rovněž představil díky neúčasti jeho Washingtonu v play off NHL.\n\nPočtvrté v kariéře si Jágr zahrál na mistrovství světa v roce 2004, které se konalo v Česku. I tentokrát byl tým vyřazen ve čtvrtfinále po samostatných nájezdech s USA. Trofej pro mistry světa tedy získal až o rok později při šampionátu ve Vídni, kde díky výluce v NHL nastoupily velmi silně složené týmy. Mezitím hrál i na Světovém poháru 2004, kde byl český tým vyřazen v semifinále. Po Olympijských hrách v Turíně 2006, kde český výběr získal bronz, Jágr prohlásil, že za reprezentaci bude hrát až po ukončení kariéry v NHL.\n\nNejproduktivnější evropský hráč v dějinách NHL tuto ligu opustil v roce 2008 a v nejbližších následujících letech nechyběl na žádné velké akci - zúčastnil se MS 2009 ve Švýcarsku, OH 2010 ve Vancouveru, zlatého MS 2010 v Německu i MS 2011 na Slovensku. Ačkoliv hrál v reprezentaci od roku 1989, svůj první hattrick zaznamenal až v roce 2011 na Mistrovství světa na Slovensku ve čtvrtfinálovém zápase proti USA, které český tým vyhrál 4:0. Na MS 2011 byl také vyhlášen nejlepším útočníkem podle direktoriátu turnaje a členem All-star teamu sestavovaného sportovními novináři. Po prohraném duelu o bronz na MS 2014 v Minsku oznámil ve 42 letech svůj konec v reprezentačním týmu, leč toto rozhodnutí ještě před domácím MS 2015, konaném v Praze a v Ostravě, přehodnotil. Na tomto šampionátu si Jágr připsal 9 bodů za 6 gólů a 3 asistence a stal se tak po Jakubu Voráčkovi druhým nejproduktivnějším hráčem českého výběru. Po šampionátu byl zvolen Nejužitečnějším hráčem (MVP) a také do All-star Teamu turnaje a následně oznámil ukončení reprezentační kariéry.\n\nTrenéři národního týmu mu nabízeli možnost účasti na Mistrovství světa 2016, Jágr se ale po vypadnutí Floridy v prvním kole play off omluvil s odkazem na náročnou sezónu a celkovou únavu. Podobnou možnost měl i pro Světový pohár, ale i v tomto případě se na konci května 2016 rozhodl záporně.\n\nV dětství jezdil na prázdniny za svým dědečkem do Nezdic. Zde se také rozvíjely začátky jeho sportovní kariéry. Ráno brzy vstával a chodil se svým dědečkem trénovat hokej na lední plochu. V Kladně začal studovat na Střední průmyslovou školu stavební, studium však kvůli tréninkům nedokončil. V roce 2002 si doplnil vzdělání získáním maturity na Soukromém středním učilišti hotelového provozu.\n\nDo svých třiceti let byl známý svým sázením v kasinech.\n\nJágr je pravoslavným křesťanem, pravidelně se modlí, čte Bibli a účastní se liturgie. Již v roce 1999 v rozhovoru pro slovenský deník SME přiznal: „\"Jsem věřící, stoprocentně věřící.\"“ O dva roky později ho pokřtil tehdejší pražský pravoslavný arcibiskup. „\"Jednu dobu jsem vycítil, že to potřebuju, řekla mi to intuice. A taky jsem potkal lidi, které jsem asi potkat měl, a tak jsem skončil u pravoslaví. Už neřeším, jestli to tak mělo být, nebo ne.\"“ řekl Jaromír Jágr v roce 2004 pro Idnes.cz\n\nBěhem svého působení ve Washingtonu na téma víry odpověděl: „\"Víte, co je na víře to nejkrásnější? To, že víru nemůžeš očurat, protože ti nikdo nezaručí, jak to opravdu je. Kdyby lidem někdo řekl, když budete hodní, tak se najisto dostanete někam, kde je to strašně skvělý a dal jim jasný důkaz, tak ty lidi, jak jsou vyčuraní, by se chovali hezky jen proto, aby se měli někde ještě líp. A nebyla by v tom pravdivá touha dělat dobrý věci. Ale právě tím, že nevíš a stejně se snažíš být dobrý, v tom je ta cena. Nejistota, to je na té víře vlastně to nejzajímavější. Díky ní se někam dál dostanou jen ty opravdu dobrý duše.\"“\n\nV rozhovoru pro deník Sport v září roku 2010 na dotaz, v čem ho pobyt v Rusku nejvíce změnil, řekl: „\"Asi nejvíc v postoji k církvi a víře. Vždycky jsem byl silně věřící, ale u nás v Česku, když někdo řekl, že věří, tak si druzí klepali na čelo... Tady se za to nestydím, to je největší změna. A cítím, že tohle jsem já. Obava z toho, že se mi někdo bude smát, ve mně už není. Ztratil jsem ostych říkat názory na tyto věci. Tady v Rusku se za to nikdo nestydí. Je to spíš naopak – když je někdo nevěřící, tak se ostatní diví.\"“\n\nJe svobodný a bezdětný. Dříve chodil s Ivou Kubelkovou, Nicol Lenertovou, Andreou Verešovou, Lucií Borhyovou, Innou Puhajkovou a Veronikou Kopřivovou.\n\nJágr od 90. let účinkoval v řadě reklam, v roce 2016 se stal tváří společnosti Klenoty Aurum a mobilů značky Huawei. Ve stejném roce vystoupil také v hudebním klipu Ewy Farne „Na ostří nože“.\n\nMezi Jágrovy největší úspěchy patří zlato z olympiády v Naganu 1998, zisk dvou Stanley Cupů, zlata z Mistrovství světa 2005 a 2010, Art Ross Trophy pro nejproduktivnějšího hráče NHL, kterou získal pětkrát, a Hart Memorial Trophy pro nejužitečnějšího hráče za ročník 1998-99.\n\nV roce 2005 byl v anketě českého Klubu sportovních novinářů zvolen Sportovcem roku a zároveň se tento rok spolu s Jiřím Šlégrem stal členem Triple Gold Clubu, jenž sdružuje hráče, kteří vyhráli všechny tři hlavní hokejové turnaje – Stanley Cup, olympijské hry a mistrovství světa. Je nejvýše postaveným hráčem kanadského bodování NHL, kterému se toto povedlo (Wayne Gretzky, který je jediným hráčem v historické statistice kanadského bodování v NHL před Jágrem, nikdy nevyhrál olympijské hry ani mistrovství světa).\n\nDne 22. ledna 2006 se stal vítězem ankety nejlepší sportovec světa na portálu Seznam. Byl rovněž vlajkonošem na ZOH 2010 ve Vancouveru.\n\nU příležitosti 100. výročí NHL byl v lednu 2017 vybrán jako jeden ze sta nejlepších hráčů historie ligy.\n\n\n\n\n\n\n\nČeský rekord v počtu kanadských bodů v NHL v jednom zápase – 7 (3 branky, 4 asistence)\n\n\n\n"}
{"id": "29262", "url": "https://cs.wikipedia.org/wiki?curid=29262", "title": "Buddhistická vlajka", "text": "Buddhistická vlajka\n\nVlajka buddhistická je vlajka symbolizující buddhismus, vytvořená roku 1880 společně J.R. de Silvou a plukovníkem Henry Steelem Olcottem jako symbol znovuoživení buddhismu na Srí Lance. Poprvé byla použita na Srí Lance roku 1885, ačkoli podle legendy její kořeny sahají až do 2. století před naším letopočtem. Na Světovém buddhistickém kongresu v roce 1952 byla přijata jako mezinárodní buddhistická vlajka. Plukovník Olcott vytvořil vlajku z pěti barev, o nichž se domníval, že začaly zářit z Buddhova těla po jeho duchovním probuzení.\n\nSvislé pruhy vlajky označují barvy Buddhovy aury, které jsou popsány v Pálijském kánonu a údajně zářily z různých části Buddhova těla. Šestý svislý barevný pruh odpovídá barvě Buddhovy aury, která nebyla viditelná lidským očím, proto je na vlajce znázorněna jako kombinace předešlých pěti barev, pruhy jsou na sebe poskládány vodorovně, přičemž nejspodnější pomerančově oranžová splývá s posledním svislým pruhem stejné barvy.\n"}
{"id": "29263", "url": "https://cs.wikipedia.org/wiki?curid=29263", "title": "IP", "text": "IP\n\nSpojení písmen I a P může mít různé významy a používá se v různých oborech:\n\n\n\n\n\n"}
{"id": "29265", "url": "https://cs.wikipedia.org/wiki?curid=29265", "title": "Čičorečka pestrá", "text": "Čičorečka pestrá\n\nČičorečka pestrá (\"Securigera varia\"), česky též čičorka pestrá, patří mezi vytrvalé byliny z čeledi bobovitých a je okrajovou barevnou jetelovinou.\n\n\nČičorečka má vystoupavou či poléhavou lodyhu, obvykle 50 až 100 cm dlouhou (výjimečně až 200 cm). Hranatý stonek je dutý, rýhovaný a větvený. Lichozpeřeně dělené listy mají 6 až 12 párů krátce řapíkatých lístků. Květy jsou uspořádané do okolíku a vyrůstající z paždí listů v počtu 10 až 20. Kvete v květnu až září. Plodem je struk. Má hluboký kůlový kořen a odnožuje kořenovými výhony.\n\nČičorečka je rozšířena po celé Evropě s výjimkou Skandinávie a Velké Británie, kam byla jen druhotně zavlečena podobně jako do Severní Ameriky. Dále se vyskytuje v zemích jihovýchodní a střední Asie.\nV České republice je čičorečka rozšířena od nížin až po podhorské oblasti, ve vyšších polohách se vyskytuje zřídka.\n\nČičorečka pestrá se přednostně vyskytuje na výživných a vápencových půdách. Nejčastěji ji můžeme najít na suchých či mírně vlhkých loukách, travnatých stráních, mezích, železničních náspech a na okrajích cest.\n\n\n\n\nČičorečka pestrá má význam jako doplňková pícnina, obohacující krmivo rostlinnými bílkovinami. Přestože je mírně jedovatá, nejsou dokumentovány otravy u koní, skotu ani ovcí. U monogastrických zvířat může však být ve větším množství nebezpečná. Vysévá se koncem dubna na šířku řádků 12,5 až 25 cm, výsevek okolo 25 kg/ha. Semeno mahagonové barvy je podlouhlé a válečkovité. Výnosy suché hmoty činí v užitkovém roce 9 – 10 t/ha, se spalným teplem 18,896 MJ/kg, průměrný výnos semene je 200 – 300 kg/ha.\n\nČičorečka pestrá obsahuje přibližně 28 % vlákniny, 23 % dusíkatých látek, 8 – 9 % popele, 3 % tuku a okolo 37 % bezdusíkatých látek z absolutní sušiny. Porost lze využívat až čtyři užitkové roky.\n\nPěstování čičorečky pestré je v zemích Evropské unie povoleno. Podle nařízení vlády č. 86/2001 Sb. ve znění pozdějších předpisů lze dostat na pěstování této plodiny dotaci. Podmínky pro udělení této dotace jsou uvedeny v Praktické příručce MZe, č. 58/2005 „Zásady, kterými se stanovují podmínky pro poskytování dotací pro r. 2005 na základě §2 a §2d zákona č. 252/1997 Sb., o zemědělství“.\nMimo pícninářství může být využita jako energetická bylina.\nV minulosti se sušená nať čičorečky \"Herba coronillae variae\" používala jako kardiotonikum vzhledem k obsahu koronillinu.\n\nČičorečka pestrá byla v roce 1989 přeřazena z rodu \"Coronilla\" Linné, 1753 do rodu \"Securigera\" de Candolle, 1805. Toto nové taxonomické zařazení je v současnosti běžně akceptováno. V české botanické nomenklatuře se po nějaký čas používalo původní rodové jméno čičorka i pro rod \"Securidaca\" (např. v Klíči ke květeně ČR), v roce 2012 se v Botanickém slovníku k odlišení objevuje nové české rodové jméno čičorečka.\n\n\n"}
{"id": "29287", "url": "https://cs.wikipedia.org/wiki?curid=29287", "title": "Dymník", "text": "Dymník\n\nDymník ( ) je 517 metrů vysoký zalesněný vrch ve Šluknovské pahorkatině 2 km na jihozápad od Rumburka. Na jeho úpatí jsou až 20 metrů vysoké skály, tvořené magmatickou (vyvřelou) horninou podobnou čediči (nefetický bazalit). Její stáří je přibližně 30 miliónů let a jedná se o projev třetihorního vulkanismu v oblasti Šluknovské pahorkatiny. Vrchol kopce je vulkanickou žilou ukloněnou směrem na seveveseverozápad, která jako přívodní kanál původní sopky prorazila mnohem starší okolní granodiority lužického plutonu. Na kopci se ve středověku zapalovaly signální ohně, odtud název Dymník. Na vrcholu se nacházejí skalní výchozy, částečně deskovité nebo s náznakem sloupcovitého rozpadu. Necelých 200 metrů severně od vrcholu rostou dva památné stromy – Buky na Dymníku.\n\nPatnáct metrů vysokou cihlovou a kamennou rozhlednu se 79 schody nechal na vlastní náklady postavit roku 1896 místní podnikatel Augustin Wenschuch. Zpřístupněna veřejnosti byla dne 27. září 1896. Dříve je jmenovala August Turm (\"Augustova věž\"). Rozhledna je dobře přístupná silnicí se žlutým turistickým značením od Rumburku, od parkoviště s restaurací v podhradí zbývajících 300 metrů je po značce modré. Vstup na rozhlednu je zpoplatněn. Z vrcholu je dobrý výhled na Lužické hory. V říjnu 2010 byla z Rumburku k rozhledně vybudována Naučná stezka Dymník. Z rozhledny jsou za jasného počasí vidět Krkonoše, Jizerské hory, Ještěd, na jihozápadě v Českém středohoří Sedlo a Milešovka, směrem na západ Děčínský Sněžník a Krušné hory, na severu v Sasku Bieleboh a Czorneboh.\n\n"}
{"id": "29288", "url": "https://cs.wikipedia.org/wiki?curid=29288", "title": "Divoká Orlice", "text": "Divoká Orlice\n\nDivoká Orlice (německy \"Wildadler\", ) je řeka ve Východních Čechách. Je jednou ze dvou zdrojnic řeky Orlice. Její tok měří 99,3 km, z čehož 29,5 km tvoří česko-polskou státní hranici. Odvodňuje území o ploše 806,5 km², z čehož leží 71,24 km² v Polsku.\n\nPramení v horských rašeliništích Czarne bagno a Rašeliniště pod Zielencem na území Polska v nadmořské výšce 800 m, jižně od lázeňského městečka Duszniki-Zdrój. Na české území vstupuje nad osadou Trčkov v nadmořské výšce 695 m. Od soutoku s Černým potokem tvoří státní hranici v délce téměř 30 km. Leží při ní obce Orlické Záhoří a Bartošovice v Orlických horách. Pohraniční úsek končí malebným chráněným územím Zemská brána.\nPod Kláštercem nad Orlicí a Lhotkou je na řece přehradní nádrž Pastviny s vyrovnávací nádrží u obce Nekoř. Dále řeka protéká obcemi Líšnice, Žamberk, Helvíkovice. Úsek mezi Liticemi nad Orlicí a Potštejnem tvoří romantické údolí s peřejnatou částí řeky, která je vodákům známá jako Litický oblouk. Od Doudleb a Kostelce nad Orlicí se tok řeky hodně zklidňuje. U Albrechtic nad Orlicí v soutoku s Tichou Orlicí tvoří řeku, která má dále název Orlice.\n\n\nPrůměrný průtok nad soutokem s Tichou Orlicí činí 11,5 m³/s.\n\nHlásné profily:\n"}
{"id": "29289", "url": "https://cs.wikipedia.org/wiki?curid=29289", "title": "Tichá Orlice", "text": "Tichá Orlice\n\nTichá Orlice () je řeka ve východních Čechách v Pardubickém a Královéhradeckém kraji. Je jednou ze dvou zdrojnic řeky Orlice a její délka od pramene po soutok s Divokou Orlicí je 107,5 km. Plocha povodí Tiché Orlice měří 757,1 km².\n\nPramení na západním svahu hory Jeřáb v Hanušovické vrchovině, nad Horní Orlicí, což je část obce Červená Voda. Pod obcemi Lichkov a Mladkov protéká zalesněným údolím přes Těchonín k Jablonnému nad Orlicí. U Albrechtic nad Orlicí v soutoku s Divokou Orlicí tvoří řeku, která má dále název Orlice.\n\nJediným větším přítokem je Třebovka zleva v Ústí nad Orlicí.\n\nVe svém ústí má průměrný průtok 7,4 m³/s.\n\nHlásné profily:\n\nČást toku od Letohradu přes Ústí nad Orlicí a Brandýs nad Orlicí až k Chocni, a dále lesy na levém břehu až k Borohrádku jsou vhodné k turistice. Část nivy je chráněná jako přírodní park Orlice.\n\nCelý tok Tiché Orlice je vyhlášen Evropsky významnou lokalitou z důvodu poměrně hojného výskytu mihule potoční. Řeka protéká několika velkoplošnými chráněnými územími. Od obce Mladkov níže byl přímo na ochranu řeky zřízen Přírodní park Orlice.\n\n\n"}
{"id": "29290", "url": "https://cs.wikipedia.org/wiki?curid=29290", "title": "Jan Palach", "text": "Jan Palach\n\nJan Palach (11. srpna 1948 Praha – 19. ledna 1969 Praha) byl student historie a politické ekonomie Filozofické fakulty Univerzity Karlovy, který se upálil na protest proti potlačování svobod a pasivnímu přístupu veřejnosti po začátku okupace Československa armádami států Varšavské smlouvy. Dne 16. ledna 1969 se zapálil v horní části Václavského náměstí v Praze. S rozsáhlými popáleninami byl převezen do nemocnice, kde po třech dnech zemřel.\n\nJan Palach se narodil v Praze roku 1948. Pocházel ze Všetat, kde také vyrůstal. Byl členem místní sokolské jednoty (členy byli i oba jeho rodiče, on sám vstoupil až v dospělém věku) a sboru Českobratrské církve evangelické v nedaleké Libiši. Jeho matka, která byla také členkou Českobratrského evangelického sboru, vstoupila v roce 1957 do Komunistické strany. Otec zemřel v roce 1962. Vystudoval Gymnázium v Mělníku (v současnosti po něm pojmenované). Na Filozofickou fakultu Univerzity Karlovy nebyl v roce 1966 přijat pro svůj „živnostenský původ“, i když uspěl při přijímacích zkouškách. Začal proto studovat na Vysoké škole ekonomické. V létě 1967 odjel na studentskou brigádu do Kazašské SSR, kde se zúčastnil sovětského projektu zúrodňování kazašských stepí – takzvaných celin. V dopise mamince Palach napsal: „Někteří sovětští politici se úporně snaží izolovat svoje lidi od ostatního kacířského světa, tam teď patříme my.“\n\nV roce 1968 svůj pokus dostat se na Filozofickou fakultu zopakoval, tentokrát úspěšně. V létě 1968 odjel jako studentský předák na studentskou brigádu do Sovětského svazu poblíž Leningradu. Vrátil se několik dní před invazí. V říjnu 1968 dostal povolení odcestovat na brigádu do Francie, tehdy zasažené studentskými nepokoji, která ho velmi silně ovlivnila. Na podzim se účastnil mnohých protestních akcí proti okupaci, včetně studentské stávky. Protože však neviděl žádný významný pokrok, pravděpodobně začal uvažovat o radikálnější akci, která by probrala společnost z rezignace, do níž se postupně propadala. Podle dokumentu Poselství Jana Palacha byl ke konci roku 1968 velmi znepokojený politickou situací v Československu. Podle rozhovoru se starším Palachovým bratrem Jiřím Jan před svým činem nic nenaznačil. Původně byl domluvený se svou matkou, že půjdou nakupovat nové oblečení.\n\nVe čtvrtek 16. ledna 1969 okolo 14:30 si v horní části Václavského náměstí v Praze odložil tašku a načichal se přineseného éteru. Pak se polil hořlavinou a zapálil. Hořící běžel přes křižovatku od kašny pod muzeem k Washingtonově ulici, kde se jej pokusil svým kabátem uhasit výhybkář Dopravního podniku. S rozsáhlými popáleninami byl převezen na Kliniku popálenin FNKV a LFH UK v pražské Legerově ulici. Zde s ním byl na magnetofonový pásek natočen krátký rozhovor, v němž Palach hovořil o příčině svého činu. V záznamu se zmiňuje o pasivitě lidí, vystupuje proti rozšiřování \"Zpráv\" – deníku vydávaného sovětskými okupanty, a požaduje generální stávku. Z rozhovoru je patrné, že byl pod utišujícími léky a měl značné bolesti. Svůj čin nenazval sebevraždou, ale akcí.\n\nPalachova matka se o činu svého syna dozvěděla až z novin spolucestujícího ve vlaku a starší bratr Jiří se o Janově popálení dozvěděl z telefonátu z pražské nemocnice, ale nedozvěděl se, proč byl popálen. O chvíli později však z rozhlasu slyšel, že se pokusil upálit dvacetiletý student filozofické fakulty J. P. a vše se mu spojilo dohromady.\n\nJan Palach zemřel v neděli 19. ledna 1969 v 15:30, tři dny po svém činu.\n\nV lednu 2009 bylo zveřejněno, že historici objevili dokument, podle kterého Palach v lednu 1969 chtěl, aby studenti obsadili budovu rozhlasu. Jan Palach svůj návrh odeslal 10 dnů před svým činem, v dopisu adresovaném tehdejšímu studentskému vůdci Luboši Holečkovi. Dokument objevil historik Petr Blažek, který se pokusil sestavit co nejpřesnější rekonstrukci událostí, které předcházely Palachovu sebeupálení, samotný čin i následné události, včetně vyšetřování příslušníky Veřejné bezpečnosti. O svém posledním činu se ovšem před jeho vykonáním nikomu nezmínil. Inspirací Palachovi bylo sebeupálení Thích Quảng Đứca a dalších vietnamských buddhistických mnichů na protest proti perzekuci buddhistů katolíky v Jižním Vietnamu.\n\nO tom, že čin Jana Palacha nebyl krokem zoufalého a nešťastného člověka, svědčí přepis rozhovoru, který s Palachem před jeho smrtí natočila ošetřující lékařka Zdenka Kmuníčková. Palach jí sdělil, že k tomu, aby se zapálil, potřeboval vztek. Palach se v rozhovoru s Kmuníčkovou dovolával odkazu na smrt Jana Husa: „Koneckonců Hus také umřel na hranici.“\n\nVáclav Havel, jako člen předsednictva Československého svazu spisovatelů v roce 1969 pro televizi natočil projev, ve kterém vyzýval občany, aby nepropadli pasivitě a nepáchali tak morální sebevraždu. Apeloval na oficiální činitele, aby svolali plenární schůzi Federálního shromáždění, zakázali šíření ilegální okupační tiskoviny Zprávy a vypsali předčasné volby. Politiky, kteří byli veřejně známi jako kolaboranti s okupační mocí, jmenovitě Koldera, Indru, Biľaka, Nového a gen. Rytíře vyzval, aby odstoupili.\n\nPohřeb Jana Palacha dne 25. ledna 1969 se stal velkým protestem proti pokračující okupaci. Smuteční průvod, čítající několik desítek tisíc lidí, šel z Václavského náměstí na tehdejší náměstí Krasnoarmějců v Praze 1 (dnešní Náměstí Jana Palacha), kde hovořilo několik řečníků, včetně Luboše Holečka. Palach byl pohřben na Olšanských hřbitovech. Pohřební rozloučení vedl evangelický farář Jakub Schwarz Trojan. Roku 1973 byly Palachovy ostatky bez souhlasu pozůstalých zpopelněny a popel uložen v rodných Všetatech. Převoz proběhl tajně a narychlo. Prázdný hrob byl však hojně navštěvován i nadále. Podle opačné verse: „V říjnu 1973 po dlouhodobém vydírání tajnou policií souhlasili nakonec Libuše Palachová a Jiří Palach s exhumací a následným zpopelněním pozůstatků Jana Palacha.“ V roce 1990 se urna s popelem vrátila na Olšanské hřbitovy.\n\nPřed Janem Palachem, už v září 1968, provedl stejný čin v Polsku Ryszard Siwiec za přítomnosti sta tisíc lidí, včetně vedení polské komunistické strany. Jeho protest byl všemi oficiálními médii zamlčen a dodnes je málo známý. 5. listopadu 1968 se na hlavním náměstí Chreščatyk v Kyjevě upálil jednačtyřicetiletý disident Vasil Makuch na protest proti sovětskému komunistickému režimu, útlaku ukrajinského národa a agresi SSSR v Československu. Chodci slyšeli z plamenů výkřiky: \"Pryč s okupanty Československa! Pryč s komunistickými kolonizátory! Ať žije svobodná Ukrajina! Sláva Ukrajině!\" Zemřel den nato. Jeho čin byl také dlouho zamlčován.\n\nJan Palach si sám údajně nepřál další mrtvé, jak dokazují písemné poznámky a výpověď jeho spolužáka Luboše Holečka o rozhovoru s Janem Palachem v nemocnici:\n\nPodle historika Petra Blažka ovšem umírající Palach v té době už nebyl schopen souvisle mluvit a ve skutečnosti se může jednat o Holečkův výmysl. Proti dalšímu upalování vystoupili i básník Jaroslav Seifert a prezident Ludvík Svoboda (bezprostředně po činu Josefa Hlavatého v Plzni).\n\nI přes tyto žádosti došlo v prvních měsících roku 1969 k vlně sebevražedných pokusů mladých lidí, kteří následovali Palacha. Po Palachovi se v období od 16. do 31. ledna 1969 se v Československu pokusilo upálit 10 lidí, do konce dubna 1969 to již bylo 26 lidí, z toho 7 zemřelo. Nejznámější z nich je Jan Zajíc (sám se podepsal jako \"pochodeň č. 2\"), který se upálil 25. února 1969 v průchodu domu na Václavském náměstí. Ani on, ani nikdo z dalších lidí, kteří se počátkem roku 1969 upálili, se s Janem Palachem takřka jistě neznali a nebyli členy žádné organizované skupiny. Jména dalších jsou Josef Hlavatý (20. ledna na pomníku Tomáše Garrigue Masaryka v Plzni, poté co se dověděl, že Jan Palach na klinice v Praze zemřel), Evžen Plocek (4. dubna 1969 v Jihlavě), či Michal Lefčík, který se upálil v Košicích 11. dubna 1969. S výjimkou Josefa Hlavatého se ale informace o jejich činech na celostátní úrovni omezila jen na několikařádkovou zmínku v černé kronice Rudého práva. O sebeupálení se pokusili též dělník Miroslav Malinka (22. ledna 1969 v Brně) a šestnáctiletý učeň Jan Bereš (26. ledna 1969 v Chebu).\n\nV zahraničí se v návaznosti na Palachovu smrt 20. ledna 1969 v Budapešti v zahradě Národního muzea polil benzínem a zapálil Sándor Bauer, šestnáctiletý student průmyslovky, který zemřel v nemocnici po třech dnech. V dubnu téhož roku se pokusil upálit lotyšský student Elijahu Rips, který - zejména díky rychlé pomoci kolemjdoucích - přežil.\n\nV roce 1992 se upálil Slovák Jozef Aszmongyi na protest proti rozdělení Československa.\n\nVysoce postavený komunistický funkcionář Vilém Nový pronášel lživé teorie o Palachově smrti a motivaci jeho činu. Palach byl podle Nového vylosován jako první ze studentské skupiny „Pětice smrti“. Nechtěl se zabít, nýbrž pouze polít chemikálií způsobující „studený plamen“ (oheň, který nepálí), a tímto protestem destabilizovat situaci ve společnosti. Chemikálie mu však přimíchali ostatní členové skupiny do hořlaviny příliš malé množství, proto utrpěl smrtelné popáleniny. K této formě protestu měli studenty navést Luděk Pachman, Vladimír Škutina, Pavel Kohout, Emil Zátopek a Lubomír Holeček. Ti na Nového podali žalobu na ochranu osobnosti (Zátopek ji později stáhl). Další žalobu podala Palachova matka Libuše Palachová, zastupovaná advokátkou Dagmar Burešovou. Soudkyně Jarmila Ortová obě žaloby zamítla se zdůvodněním, že Nový měl nejen právo, ale dokonce povinnost kritizovat Palachův čin.\n\nV tzv. Palachově týdnu, od 15. ledna do 21. ledna 1989, probíhaly v Praze protestní akce zaměřené proti komunistickému režimu. Jednalo se o předstupeň Sametové revoluce. Veřejná bezpečnost a Lidové milice tyto protesty rozháněly obušky, slzným plynem a vodními děly. Několik představitelů nezávislých iniciativ, například Václav Havel, Stanislav Penc, Alexandr Vondra, Dana Němcová či Petr Placák, bylo kvůli účasti na demonstraci zatčeno a vzato do vazby.\n\nTaké hřbitov ve Všetatech byl Veřejnou bezpečností zcela obležen, aby nebylo možné pokládat květiny a rozsvěcet svíce u Palachova hrobu.\n\nOd roku 1989 existuje ve Všetatech nezisková organizace Společnost Jana Palacha, která pořádá každoroční pietní akce. Vznikla obnovením stejnojmenné společnosti, spontánně založené hned po pohřbu (s cílem vybudovat Janu Palachovi pomník). Základní škola ve Všetatech, kterou Jan Palach navštěvoval, po něm byla pojmenována. Ve škole se rovněž nachází Palachova busta a pamětní expozice.\n\nPo Janu Palachovi je pojmenována také planetka (1834) Palach, kterou 22. srpna 1969 objevil astronom Luboš Kohoutek na hvězdárně Bergedorf.\n\nJméno Jana Palacha nese od ledna 1990 gymnázium v Mělníce, kde v roce 1966 maturoval, a také gymnázium v Praze.\n\nJeho jménem jsou pojmenována také náměstí v Praze, Římě, ve Varně a Lucemburku a ulice v desítkách měst v Česku i po celé Evropě.\n\nK sebeupálení Jana Palacha se vyjádřil kriticky Josef Mašín, člen někdejší protikomunistické odbojové skupiny bratří Mašínů, který nepovažuje „za zodpovědné a za dobrý příklad mládeži oslavovat čin sebezmrzačení, sebeupálení z jakýchkoli důvodů.“\n\nK nelibosti české veřejnosti se Palach stal symbolem krajní pravice v Itálii. Podle filozofa Václava Bělohradského, který žil dlouho v Itálii, je Palach symbolem italské krajní pravice již dlouho: „Levice se organizovala kolem protestů proti Vietnamu a najednou tu někdo použije tentýž protest proti komunismu, to se pravici strašně líbilo. Jakmile na studentských schůzích někdo začal mluvit o Vietnamu, hned se ozvala pravice, proč nemluvíme o Československu, o Palachovi.“\n\nStanislav Hamr, který s Palachem vyrůstal a kamarádil od nejútlejšího dětství, vystoupil po padesáti letech z anonymity v několika rozhovorech. Jeho vzpomínky potvrdil Petr Blažek z Ústavu pro studium totalitních režimů\n(vystupovali se svými vzpomínkami v Gymnáziu Jana Palacha v Mělníku), stejně se o Palachovi vyjádřil vojenský historik Eduard Stehlík:\n\nPodle Jiřího Palacha jeho bratr Jan, který několikrát navštívil Sovětský svaz, měl Rusy rád a své mamince tvrdil, že ruský lid je dobrý, ale musel po staletí trpět pod diktátorskými režimy. Jiří Palach vzpomínal, že Jan nesl velmi těžce rezignaci a letargii většiny Čechů, kteří se rychle smířili s okupací a počínající normalizací.\n\nJan Palach je in memoriam nositelem Čestné medaile T. G. Masaryka za věrnost jeho odkazu, kterou mu udělilo jako prvnímu in memoriam Masarykovo demokratické hnutí.\n\nŘád Tomáše Garrigua Masaryka 1. třídy převzal za Jana Palacha od prezidenta Václava Havla jeho bratr Jiří Palach v roce 1991.\n\nV roce 1990 byly schváleny nové památné dny Československa, mezi nimi i den narození T.G. Masaryka (7. 3. 1850) a úmrtí Jana Palacha (19. 1. 1969). Byly uvedeny ve všech kalendářích pro léta 1991 až 1993. Oba zanikly s rozpadem federace.\n\nV lednových dnech pořádá pravidelná každoroční vzpomínková shromáždění u Palachova hrobu na Olšanských hřbitovech společnost JANUA, starající se v Praze o odkaz Jana Palacha a Jana Masaryka.\n\nDne 9. ledna 2013 vyslovila česká vláda souhlas s poslaneckým návrhem zákona, kterým by se 16. leden (den Palachova sebeobětování) stal významným dnem České republiky jako „Den památky Jana Palacha“, s účinností od 11. 8. 2013, 65. výročí narození Jana Palacha. Poslanecký návrh inicioval historik Jan B. Uhlíř.\n\nK místům připomínajícím Jana Palacha patří:\n\n\n\n\n\n\n\n\n"}
{"id": "29294", "url": "https://cs.wikipedia.org/wiki?curid=29294", "title": "Volná myšlenka", "text": "Volná myšlenka\n\nVolná myšlenka je antiklerikální a ateistické hnutí.\n\nVolná myšlenka byla výrazem liberálního myšlení konce 19. a počátku 20. století. Jejím programem byla odluka státu od církve. Nejznámějším volnomyšlenkářem byl anarchista Francisco Ferrer Guardia.\n\nČeská sekce Volné myšlenky byla založena v roce 1904 a od roku 1909 byl jejím předsedou básník Josef Svatopluk Machar. V roce 1910 se předsedou stal Theodor Bartošek a vykonával tuto funkci až do roku 1925 (s přerušením v době války). V roce 1915 byla česká sekce Volné myšlenky rozpuštěna. Poněvadž ji úřady považovaly za podvratnou organizaci, bylo dne 2. května 1916 několik předních funkcionářů Volné myšlenky zatčeno. Po několikatýdenním věznění v Praze byli dopraveni do různých internačních táborů v Dolních Rakousích; na svobodu se dostali až na jaře 1917 po všeobecné amnestii.\n\nČinnost organizace byla obnovena po vzniku Československa, ovšem v letech 1924–1926 od Volné myšlenky odpadlo komunistické křídlo, jež se nadále označovalo Svaz proletářských bezvěrců. V listopadu 1925 byl předsedou Volné myšlenky zvolen Julius Myslík. Za okupace byla Volná myšlenka rozpuštěna podruhé. V roce 1945 byla obnovena jako Svaz občanů bez vyznání, který byl nicméně rozpuštěn už v roce 1952, a to pod záminkou, že „jitří city nábožensky založených spoluobčanů“.\n\nVolná myšlenka byla obnovena v lednu 1990, nemá však právní kontinuitu s prvorepublikovou Volnou myšlenkou, rovněž faktická kontinuita je pochybná.\n\n\n"}
{"id": "29295", "url": "https://cs.wikipedia.org/wiki?curid=29295", "title": "Řitní otvor", "text": "Řitní otvor\n\nŘitní nebo též anální otvor (lat. \"anus\", též řiť, vulg. anál) je vyústění konečného oddílu trávicí soustavy (konečníku) na povrch těla. Jeho uzavírání je ovládáno kruhovým svalem (řitním svěračem). Řitním otvorem se při defekaci dostávají z těla výkaly, což je jeho primárním účelem. Většina zvířat — od jednoduchých červů až po slony — mají trubicovitou trávicí soustavu, která začíná ústním otvorem na jednom konci a končí řití na druhém. Společné označení pro konečník a řiť je anorectum.\n\nŘiť je často tabuizovaná část těla. Existuje mnoho slangových výrazů spojených s řití, které jsou obecně považovány za vulgární a nejsou používány při zdvořilé konverzaci.\n\nLidská řiť se nalézá mezi hýžděmi, za hrází. Obepínají ji dva řitní svěrače, vnitřní a vnější. Ty drží řitní otvor uzavřený, dokud není čas pro defekaci. Jeden svěrač je z hladkého svalstva a nelze ho ovládat vůlí. Druhý je z příčně pruhovaného svalstva a je možné ho ovládnout vůlí. Insuficience (nedostatečnost) těchto svěračů vede k fekální inkontinenci.\n\nV rámci porno průmyslu, ale částečně i mimo něj, existují postupy omlazení řitního otvoru, spočívající v potlačení jeho pigmentového zabarvení (věkem tmavne). Tyto postupy se označují jako \"anal bleaching\".\n\n\n"}
{"id": "29298", "url": "https://cs.wikipedia.org/wiki?curid=29298", "title": "Roman Šebrle", "text": "Roman Šebrle\n\nSe sportem začal ve svém rodišti jako fotbalista. Tomuto sportu se věnoval až do svých devatenácti let. S atletikou začal v roce 1990 v Týništi nad Orlicí, o tři roky později přešel do oddílu T&F Pardubice, za který startoval do roku 1995 a kde studoval Gymnázium Pardubice. Od roku 1996 je členem Dukly Praha. V Pardubicích byl jeho trenérem Jiří Čechák, v Dukle Praha nejdříve Zdeněk Váňa, od roku 2001 Dalibor Kupka.\n\nJeho největším úspěchem bylo vytvoření nového světového rekordu a prvního výkonu nad 9000 bodů podle současného bodování. Ve dnech 26. a 27. května 2001 v rakouském Götzisu nasbíral celkem 9026 bodů a vytvořil rekord, který vydržel 11 let jako světový a i po dalších 17 letech je stále evropským a českým národním rekordem. Dalším vrcholem kariéry Romana Šebrleho bylo vítězství na LOH 2004 v Athénách, kde vytvořil dosud platný olympijský rekord 8893 bodů a ke stříbru z předchozích her v Sydney přidal zlato. Také v hale si vedl velmi dobře ve stejných sezónách - v roce 2001 získal zlato na HMS v Lisabonu za 6420 bodů, o tři roky později bral zlato v Budapešti výkonem 6438 bodů (dosud evropský a národní rekord v halovém sedmiboji). Tehdejší světový rekord Dana O'Briena (6476 b.) mu i kvůli relativně slabší tyči (480 cm) utekl jen o 38 bodů. Největší předností Šebrleho byla výborná konzistence, udržení vysoké úrovně kvality ve většině disciplín (do dálky skákal kolem 8 metrů, do výšky výrazně nad 2 metry, házel daleko oštěpem apod.).\n\nPo obhajobě titulu evropského šampiona v Göteborgu v roce 2006 (jeho 7. zlatá medaile z vrcholné atletické akce) se stal zároveň prvním desetibojařem , který dokončil 35 závodů s celkovým součtem přes 8000 bodů (druhým v pořadí je další český desetibojař Tomáš Dvořák se 34 desetiboji nad 8000 bodů). \n\nPo MS v Ósace má již 8 zlatých medailí z vrcholných akcí. Na kontě má také unikátních 20 desetibojů se součtem nad 8500 bodů, což je již hranice světové extratřídy. Jako jediný v historii překonal také šestkrát exkluzivní hranici 8800 bodů a k 21. srpnu 2009 již 45krát 8000 bodů. V tomto ohledu drží historický primát.\n\nV březnu roku 2008 musel vzdát při běhu na 60 m. př. medailově rozjetý sedmiboj na HMS ve Valencii pro svalové zranění. O rok později (8. března 2009) získal bronzovou medaili v sedmiboji na halovém mistrovství Evropy v Turíně výkonem 6142 bodů. Na venkovním mistrovství světa v Berlíně ve stejném roce však skončil výkonem 8266 bodů až na 11. místě.\n\nV halové sezóně roku 2010 bylo jeho nejvýznamnějším umístěním 5. místo na HMS v katarském Dauhá, kde výkonem 6024 bodů znovu překonal šestitisícovou hranici v sedmiboji a zároveň v něm překonal veteránský světový rekord v kategorii nad 35 let věku (předchozí měl hodnotu 5839 bodů). V únoru 2011 tento výkon ještě vylepšil, když na halovém mistrovství ČR v Praze-Stromovce posbíral 6117 bodů.. Dne 6. března 2011 vybojoval bronzovou medaili na HME v Paříži výkonem nového veteránského SR 6178 bodů. Dne 28. června 2012 vybojoval 6. místo v desetiboji na ME v Helsinkách výkonem 8052 bodů. Jednalo se již o jeho 49. desetiboj v kariéře s výkonem nad 8000 bodů. Tímto výkonem se zároveň kvalifikoval na Olympijské hry v Londýně. Zde už neuspěl a vzdal po první disciplíně. Byl to nakonec jeho poslední desetiboj v aktivní kariéře, kterou pak po dalších zdravotních problémech ukončil v červnu roku 2013.\n\nJakožto člen Armádního sportovního centra (ASC) Dukla je také vojákem z povolání s hodností majora, do které byl povýšen po zlatém vítězství na olympiádě v Athénách (2004) . V listopadu 2006 se stal již popáté v řadě atletem roku České republiky .\n\n+) Osobní rekordy Romana Šebrleho v jednotlivých disciplínách desetiboje dávají součet 9326 bodů.\n\nOstatní:\n\nV září 2012 byl po něm pojmenován atletický a fotbalový stadion v jeho rodném Lanškrouně, na němž je i pamětní deska s jeho podobiznou od akademického sochaře a medailéra Zdeňka Kolářského.\n\n\nNa podzim 2013 zahájil golfovou kariéru. Jeho trenér je David Carter. V květnu 2014 se zúčastnil golfového turnaje série Czech PGA Tour v Kuřimi.\n\nOd 29. června 2014 moderuje hlavní zpravodajskou relaci na televizní stanici Prima. Moderátorskou dvojici tvoří s Gabrielou Kratochvílovou.\n\n\n"}
{"id": "29299", "url": "https://cs.wikipedia.org/wiki?curid=29299", "title": "Zelení (Česko)", "text": "Zelení (Česko)\n\nZelení (používající zkratku Z, někdy též „ph Z“) bylo malé české levicově-zelené politické hnutí, které se odštěpilo ze Strany zelených na podzim 2005 poté, co v ní převládl proud nového předsedy Martina Bursíka nad příznivci Jakuba Patočky (který ze SZ vystoupil) a bývalého předsedy Jana Beránka (který v ní zůstal, ale neangažuje se). Od roku 2010 nevyvíjí velkou aktivitu. V roce 2016 rozhodl nejvyšší správní soud o pozastavení činnosti hnutí a v lednu roku 2017 hnutí samo rozhodlo o svém rozpuštění. \n\nHnutí se hlásilo k dlouhodobému politickému programu původně schválenému sjezdem Strany zelených v září 2003 \"Vize ekologické demokracie\". Zelení tvrdili, že nové vedení SZ se od něj „svými projevy a zejména svým jednáním zřetelně odklání“, a kritizovali ji za údajné opuštění zelené politiky a kompromisy, vrcholící účastí ve vládní koalici s pravicovou ODS. Zelení měli ve znaku slunečnici, kterou používá jako symbol i frakce Zelených v Evropském parlamentu, a také se hlásilo k programu evropských Zelených.\nPřípravný výbor byl založen 25. září 2005, bezprostředně po sjezdu SZ. Ministerstvo vnitra České republiky zaregistrovalo hnutí Zelení 23. ledna 2006 pod číslem registrace VS-300/SDR/1-2006, Ustavující sjezd se konal 11. března 2006.\n\nPrvním předsedou byl zvolen Milan Štěpánský, dalším Milan Smrž. Posledním předsedou Zelených byl Marek Elexa.\n\nHnutí Zelení v parlamentních volbách v červnu 2006 nekandidovalo (Jakub Patočka tehdy podpořil ČSSD). V senátních volbách v říjnu 2006 kandidovala ve volebním obvodě 26 (zejména Praha 2 a Praha 3) za Zelené bývalá poslankyně (bezpartijní za US-DEU) Táňa Fischerová. Mezi 12 kandidáty postoupila do druhého kola, kde ji porazila Daniela Filipiová (ODS). Ve druhém kole vydali Zelení doporučení volit „proti hrozbě jednobarevného Senátu“, tj. protikandidáty ODS „spíše“ s výjimkou tří z KSČM, a v obvodě Zlín, jediném, kde ODS nepostoupila do 2. kola, Janu Juřenčákovou (Nezávislí starostové pro kraj) proti kandidátovi KDU-ČSL.\n\nV obecních volbách 2006 kandidovali Zelení v Olomouci v koalici se Stranou pro otevřenou společnost a SNK ED; lídrem Zelených byl Michal Schwarz. Koalice, kterou podpořili olomoucký senátor a akademik Josef Jařab a první porevoluční primátor města, politolog Milan Hořínek, získala 4,96 % hlasů a do zastupitelstva se tak nedostala. Předstihla ji Strana zelených, jejíž lídr Martin Tichý v kampani obvinil Zelené ze zneužití jména strany.\n\nV senátních volbách na podzim roku 2008 podpořilo politické hnutí Zelení obhajujícího senátora, studentského vůdce z roku 1989 Martina Mejstříka (nezávislý) ve volebním obvodu č. 27. Martin Mejstřík kandidoval za koalici složenou z Unie svobody, politického hnutí Zelení a Koruny české. V tomto obvodě postavilo několik dalších politických stran „nezávislého“ kandidáta (ODS – Zdeněk Schwarz, KDU-ČSL – Pavel Klener, Věci veřejné – Martin Stránský, Strana zelených – Michael Kocáb, ČSSD – Blanka Haindlová), zvolen byl kandidát ODS.\n\nVe volbách do Evropského parlamentu, které se konaly 5.–6.6. 2009, postavilo politické hnutí Zelení kandidátku ve složení Neela Winkelmannová roz. Heyrovská – ekoložka, Milan Smrž – chemik, Martin Mejstřík – publicista, Alois Mach – ekolog, Marek Elexa – podnikatel a Mojmír Koščo – ekozemědělec. Předvolební průzkum agentury SC&C pro Českou televizi zveřejněný 26.5. 2009 dával politickému hnutí Zelení s 1,2 % větší šance než Demokratické straně zelených (0,9 %). V průzkumu agentury SC&C pro Českou televizi k nápaditosti volební kampaně zveřejněném 6. 6. 2009 obsadilo politické hnutí Zelení 5.–7. místo spolu s KDU-ČSL a Solidaritou, přičemž na prvních čtyřech místech bodovaly parlamentní strany. Zelení nakonec získali 0,15 % hlasů a těsně porazili Balbínovu poetickou stranu.\n\nZačátkem roku 2011 vznikl z iniciativy Mariana Páleníka (dříve SZ) klub Zelených v Ústeckém kraji.\n\n"}
{"id": "29301", "url": "https://cs.wikipedia.org/wiki?curid=29301", "title": "Chlorid draselný", "text": "Chlorid draselný\n\nChlorid draselný (KCl) je v čistém stavu bílá krystalická látka slané chuti, při vyšších koncentracích nahořklá, dobře rozpustná ve vodě. V přírodě se vyskytuje jako minerál sylvín a v carnallitu jako součást podvojné soli. Je nehořlavý a bez zápachu.\n\nK výrobě draselných hnojiv, elektrolýzou taveniny chloridu draselného se vyrábí elementární draslík, používá se jako náhražka nebo příměs kuchyňské soli, která nezvyšuje krevní tlak. Jako přídatná látka v potravinářství nese označení E508.\n\nMonokrystal KCl se používá jako detektor radioaktivity, působením ionizujícího záření se zbarvuje fialově. Sytost zbarvení je úměrná celkové absorbované energii (dávce) záření. Použito např. v krystalovém dozimetru ČSLA DK-62.\n\nDále se využívá jako poslední látka zastavující srdce při popravách smrtící injekcí v USA.\n\nNejsnadnějším způsobem výroby je neutralizace roztoku hydroxidu draselného kyselinou chlorovodíkovou podle rovnice:\n"}
{"id": "29304", "url": "https://cs.wikipedia.org/wiki?curid=29304", "title": "Chlorid sodný", "text": "Chlorid sodný\n\nChlorid sodný (NaCl) je chemická sloučenina běžně známá pod označeními kuchyňská sůl a jedlá sůl nebo ještě častěji jen jako sůl. V přírodě se vyskytuje v podobě nerostu halitu, známého též pod názvem \"sůl kamenná\". Jedná se o velmi důležitou sloučeninu potřebnou pro životní funkce většiny organismů.\n\nKrystalický chlorid sodný je bezbarvý nebo bílý, průhledný, skelně lesklý a má krychlovou odlučnost.\n\nVzhledem k velké rozpustnosti ve vodě je většina chloridu sodného přítomného na Zemi obsažena v mořské vodě. Průměrná salinita mořské vody činí přibližně 3,5 %. Koncentrace NaCl v mořské vodě je přibližně 2,7 %, takže téměř 80 % soli obsažené v mořské vodě tvoří NaCl. Extrémním příkladem vysoce salinitních vod je Mrtvé moře, kde celkový obsah solí dosahuje hodnot až 35 %, ale obsah NaCl k jiným solím jen 30 %.\n\nPevný, krystalický chlorid sodný se nalézá v oblastech, kde v geologické minulosti Země došlo k vysušení oddělené části moře nebo oceánu a následnému překrytí vrstvy solí jinými geologickými vrstvami. Tato ložiska soli jsou intenzivně těžena např. v Polsku, USA nebo Německu.\n\nChlorid sodný je důležitá surovina pro potravinářský a chemický průmysl. V potravinářství se kromě běžné úpravy potravin (a ochucení) používá při konzervaci masa nasolením.\n\nV chemickém průmyslu je surovinou pro výrobu sodíku, jedlé sody, chlóru, kyseliny chlorovodíkové a mnoha dalších sloučenin. Jeho další využití je například v mýdlovarnictví, sklářství, metalurgii a v papírenském průmyslu, či při výrobě barev. Významné je též jeho využití ve zdravotnictví ve formě 0,9% roztoku, jenž se nazývá fyziologický roztok.\n\nZásadní význam má chlorid sodný v zimní údržbě komunikací. Prakticky ve všech zemích EU je naprosto převažujícím posypovým materiálem, a posypová sůl NaCl byla například v ČR v roce 2001 s cenou v rozmezí 1 700 až 2 200 Kč za tunu asi 6krát levnější než druhá nejužívanější rozmrazovací látka, chlorid vápenatý. V České republice bylo v zimní sezóně 2000/2001 na posyp vozovek silniční sítě v ČR použito 168 000 tun soli, z toho v 98 % se používal chlorid sodný, ve zbylém podílu chlorid vápenatý a jen v nepatrném rozsahu chlorid hořečnatý. Eutektický bod, tedy teplota, do které má sůl rozmrazovací účinek, je pro chlorid sodný ve vodném roztoku s ideální koncentrací cca 22 % asi −21 °C. V praxi však není možné rovnoměrně dosáhnout ideální koncentrace a navíc se ředí vodou z rozmrazeného povrchu, padajícím sněhem apod.; proto hranice skutečné účinnosti leží výše. Pro běžné potřeby zimního ošetřování komunikací účinkuje kuchyňská sůl do teploty −5 °C, maximálně −7 °C. Při teplotách pod −11 °C již bývá zcela neúčinná (chlorid vápenatý je velmi účinný až do −35 °C, při velkých mrazech se používá zpravidla jen jako příměs chloridu sodného).\n\nKuchyňská sůl běžně prodávaná v obchodech s potravinami je ze zdravotních důvodů jodizovaná – je do ní přidáváno malé množství jódu ve formě jodidu nebo jodičnanu draselného. Tímto opatřením je zabezpečeno, aby v populaci nevznikal deficit jódu, který by mohl být příčinou řady zdravotních poruch, především dysfunkce štítné žlázy. Nadměrná konzumace soli však zdraví škodí. Doporučená denní dávka je pro dospělého člověka přibližně 5 g soli (cca 2 g sodíku). Menší krystalky soli na povrchu jídla dávají větší pocit slanosti, takže jejich použití by snížilo obsah soli nutný k danému vjemu. Ovšem zvýšení nehomogenity soli uvnitř jídla (například není-li tam sůl rozpuštěná) zvyšuje také vnímaní slanosti.\n\n\n"}
{"id": "29311", "url": "https://cs.wikipedia.org/wiki?curid=29311", "title": "Kačerov (přírodní rezervace)", "text": "Kačerov (přírodní rezervace)\n\nPřírodní rezervace Kačerov zahrnuje rašeliniště asi 250 m VJV od křižovatky silnic Uhřínov – Prorubky – Kačerov v okrese Rychnov nad Kněžnou.\nRašelinná louka s nálety dřevin a rozptýlenou stromovou zelení a s pestrou mozaikou rašelinných biotopů od nejvlhčích mokřin po suché loučky. Bohaté naleziště vzácných druhů rostlin i živočichů. Okolí rezervace bylo v minulosti v rámci náhradních rekultivací odvodněno.\n\nPodkladem jsou různé typy krystalických břidlic ortorulového vzhledu a dvojslídné svory.\n\nRostlinná společenstva rezervace řadíme do třídy Scheuchzerio-Caricetea fuscae. Původně rašelinné louky a prameniště postupně částečně zarostly náletem olše lepkavé (\"Alnus glutinosa\"), bříz (\"Betula sp.\") a vrb (\"Salix sp.\"), javoru klenu (\"Acer pseudoplatanus\"), smrku ztepilého (\"Picea abies\") a dalších dřevin. Na nejvlhčích místech roste ve velkém množství vachta trojlistá (\"Menyanthes trifoliata\"), ve zbytcích podmáčených lučních porostů prstnatec májový (\"Dactylorhiza majalis\"), prvosenka vyšší (\"Primula elatior\"), srha laločnatá slovenská (\"Dactylis glomerata subsp. slovenica\"), kozlík dvoudomý (\"Valeriana dioica\") a violka bahenní (\"Viola palustris\"). Byla zde nalezena i zdrojovka prameništní (\"Montia fontana\"), indikující čisté vody a prameniště.\n\nV této relativně nízké poloze žije reliktní druh rašeliništního pavouka \"Heliophanus dampfi\". V rezervaci a v jejím bezprostředním okolí bylo nalezeno 25 druhů chrostíků, z nichž nejcennější jsou \"Plectrocnemia brevis\", \"Beraea maura\" a \"Ernodes articularis\".\n\nMasový je výskyt obojživelníků skokana hnědého (\"Rana temporaria\") a čolka horského (\"Triturus alpestris\"). Vzácně se zde vyskytuje i skokan ostronosý (\"Rana arvalis\"). Hnízdí tu např. čečetka zimní (\"Carduelis flammea\").\n\nNacházejí se zde ohrožené druhy vlhkých luk: modrásek očkovaný (\"Maculinea telejus\") a modrásek bahenní (\"Maculinea nausithous\"). tyrfofilní okáč stříbrooký (\"Coenonympha tullia)\", nalezený u Kačerova v r. 1958, již pravděpodobně vymizel. K pozoruhodným zdejším broukům patří \"Rabocerus gabrieli\" z čeledi Salpingidae, nalezený v podmáčené olšině, a mandelinka \"Chrysomela lapponica\".\n\n\n"}
{"id": "29313", "url": "https://cs.wikipedia.org/wiki?curid=29313", "title": "Wolf 359", "text": "Wolf 359\n\nWolf 359 je 7,8 světelných let od Sluneční soustavy vzdálený červený trpaslík v souhvězdí Lva, nachází se poblíž ekliptiky. Je po hvězdách soustavy alfa Centauri a Barnardově šipce Slunci nejbližší hvězdou. Hvězda má zdánlivou hvězdnou velikost 13,5 mag a k jejímu pozorování je nutný středně velký amatérský dalekohled o průměru objektivu 20 cm. Hvězda se nachází 1,4 stupně severozápadně od hvězdy 59 Leo.\n\nWolf 359 je jednou z nejméně svítivých a hmotných známých hvězd. Teplota její fotosféry je pouze 2 800 Kelvinů, což je dostatečně nízká teplota, aby mohly existovat chemické látky ve formě sloučenin. Absorpční čáry sloučenin, jako je voda a oxidy titanu, již byly pozorovány. Povrch hvězdy má magnetické pole, které je silnější, než je magnetické pole na Slunci. V důsledku magnetické aktivity je Wolf 359 eruptivní proměnnou hvězdou, která může náhle změnit svítivost během několika minut. Tyto erupce emitují silné záblesky rentgenového a gama záření, které byly pozorovány kosmickými dalekohledy. Wolf 359 je relativně mladá hvězda o stáří méně než jedné miliardy let. Na oběžné draze kolem hvězdy nebyli zjištěni žádní průvodci.\n\nWolf 359 na počátku 20. století upoutal pozornost astronomů svým rychlým pohybem po obloze, který je v astronomii označován jako vlastní pohyb hvězdy. Vysoká rychlost vlastního pohybu hvězdy značí, že se musí nacházet v blízkosti Sluneční soustavy, vzdálenější hvězdy by musely mít velkou skutečnou rychlost pohybu, aby na obloze urazily stejnou úhlovou vzdálenost. Pohyb hvězdy Wolf 359 byla poprvé změřen v roce 1917 německým astronomem Maxem Wolfem, pomocí astrofotografie. V roce 1919 vydal katalog, který obsahoval přes tisíc hvězd s velkým vlastním pohybem. Tato hvězda byla v katalogu označena pořadovým číslem 359, a od této doby se značí jménem Wolf 359.\n\nPoprvé byla změřena paralaxa u hvězdy Wolf 359 v roce 1928 na observatoři Mount Wilson, její hodnota byla 0,409±0,009 parcsec. Z ní mohla být vypočtena její vzdálenost. Až do roku 1944 byla nejmenší a nejméně svítivou známou hvězdou, poté ji nahradila hvězda VB 10. Infračervená magnituda hvězdy byla poprvé změřena v roce 1957. V roce 1969 bylo pozorováno krátkodobé zjasnění hvězdy, od té doby se řadí mezi eruptivní proměnné hvězdy.\n\nWolf 359 má spektrální třídu M6.5, jiné zdroje udávají spektrální třídy M5.5, M6 nebo M8. Hvězdy spektrální třídy M jsou známé jako červení trpaslíci, protože emise záření je největší v červené a infračervené oblasti spektra. Wolf 359 má velmi nízkou svítivost, hvězda vyzařuje pouze asi 0,1 procent energie Slunce. Pokud by byla hvězda na místě Slunce, byla by pouze desetkrát jasnější než Měsíc v úplňku.\n\nHvězda má odhadem 9 procent hmotnosti Slunce, a tak je těsně nad nejnižší mezí umožňující vodíkovou fúzi prostřednictvím proton-protonového cyklu: 8 procent hmotnosti Slunce. Objekty pod touto hranicí jsou již hnědými trpaslíky. Poloměr Wolf 359 je odhadem 16 procent poloměru Slunce, přibližně 110 000 km. Pro srovnání, rovníkový poloměr planety Jupiter je 71 492 km, má 65 procent poloměru hvězdy Wolf 359.\n\nCelou hvězdou prochází konvekce, kdy se energie z jádra přenáší k povrchu spíše konvektivním pohybem plazmatu, než prostřednictvím záření. Toto přerozděluje hromadění hélia, které je tvořeno hvězdnou nukleosyntézou v jádru hvězdy.\nTo umožňuje hvězdě zůstat na hlavní posloupnosti mnohem delší dobu než hvězdám, které helium neustále hromadí v jádru. V kombinaci s nižší mírou spotřeby vodíku díky nízké hmotnosti hvězdy, konvektivní proudění umožní hvězdě Wolf 359 zůstat na hlavní posloupnosti 8 biliónů let.\n\nPozorování hvězdy z Hubblova kosmického dalekohledu neodhalilo žádné její průvodce, i když není vyloučena přítomnost menších planet, které se nachází pod detekčním limitem dalekohledu, například planety, obíhající do vzdálenosti jedné astronomické jednotky okolo hvězdy. Žádný přebytek infračerveného záření nebyl u hvězdy pozorován, což naznačuje že hvězda má velice slabý Kuiperův pás, zbytek materiálu po jejím vzniku.\n\nVnější atmosféra hvězdy je známá jako fotosféra. Odhad teploty fotosféry hvězdy Wolf 359 se pohybuje v rozsahu mezi 2500 až 2900 Kelvinů,\ntakže je dostatečně chladná, aby v ní mohly existovat v chemické rovnováze chemické sloučeniny, které se dají detekovat pomocí spektrálních čar.\nVe spektru hvězdy bylo objeveno více druhů molekul, např. oxidu uhelnatého (CO), hydridu železa (FeH), hydridu chromu (CrH), vody (HO), hydridu hořčíku (MgH), oxidu vanadnatého (VO), oxidu titanatého (TiO) a molekuly CaOH. Protože se nenašly žádné čáry lithia ve spektru, musí být tento prvek již spotřebován termojadernou fúzí v jádru hvězdy. To znamená, že hvězda musí mít stáří minimálně 100 milionů let.\n\nNad fotosférou se nachází koróna o velmi vysoké teplotě. V roce 2001 se Wolf 359 se stal první hvězdou kromě Slunce, u které bylo pozorováno spektrum koróny dalekohledy ze Země. Spektrum ukázalo emisní čáry těžkých iontů Fe XIII, které bylo zbaveno dvanácti elektronů. a molekuly CaOH. Linie mohou měnit svoji intenzitu během několika hodin, což může být důkazem minierupcí na hvězdě.\n\nWolf 359 je eruptivní proměnná hvězda typu UV Ceti. Hvězdy typu UV Ceti krátkodobě zvyšují svoji svítivost, díky vysoké magnetické aktivitě své fotosféry. Na Wolf 359 probíhají relativně často erupce. Pozorování pomocí Hubblova vesmírného dalekohledu zjistila 32 erupcí během dvou hodin, s energií 10 ergů (10 joulů) a vyšší. Síla magnetického pole na povrchu hvězdy Wolf 359 je asi 2,2 kG (0,22 Tesla), a mění se v intervalu kratším než šest hodin. Ve srovnání magnetické pole Slunce má v průměru 1 gauss (100 μT), ačkoli může vzrůst až na 3 kG (0,3 T) v oblasti slunečních skvrn. Během erupcí byly u Wolf 359 pozorovány emise rentgenového a gama záření.\n\nRotace hvězdy způsobuje díky Dopplerovu jevu posun jejích spektrálních čar. Následkem je rozšíření absorpčních čar ve spektru, a jsou tím výraznější, čím hvězda rychleji rotuje. Rotační pohyb ve směru k pozorovateli se dá měřit tímto způsobem, takže výsledný údaj je spodní rychlostí rotace hvězdy. Předpokládaná rotační rychlost Wolf 359 je na rovníku nižší než 3 km/s, což je pod možností detekce pomocí spektrálních čar. Nízká rychlost rotace může být způsobena ztrátou momentu hybnosti prostřednictvím hvězdného větru. Stáří typické hvězdy spektrální třídy M6 s touto rychlostí rotace je zhruba 10 miliard let, protože plně konvektivní hvězdy ztrácejí rychlost rotace pomaleji než ostatní hvězdy. Evoluční modely však naznačují, že Wolf 359 je relativně mladá hvězda s věkem méně než miliarda let.\nVlastní pohyb hvězdy této hvězdy po obloze je 4,696 úhlových vteřin za rok, a vzdaluje se od Slunce rychlostí 19 km/s. Když toto převedeme do galaktického souřadnicového systému, vyjde prostorová rychlost hvězdy (U, V, W) = (−26, −44, −18) km/s. Prostorová rychlost této hvězdy znamená, že patří k populaci starých hvězd v disku Mléčné dráhy. Je na oběžné dráze kolem jádra Mléčné dráhy, nejblíže jádru bude 20 500 světelných let, nejdále 28 000 světelných let od jádra galaxie. Galaktická oběžná dráha má excentricitu 0,156, a hvězda se může vzdálit až\n444 světelných let od roviny galaxie. Nejbližší hvězdný soused Wolf 359 je červený trpaslík Ross 128, nacházející se ve vzdálenosti 3,79 světelných let. Přibližně před 13 850 lety měla Wolf 359 minimální vzdálenost od Slunce asi 7,35 světelných let.\n\nHvězda hraje roli ve Star Treku. U hvězdy je v roce 2367 svedena bitva mezi Federací a Borgy pod vedením Locuta. Bojovalo tam 40 lodí federace proti jedné borgské krychli. 39 lodí Federace bylo zničeno, zemřelo 11 000 lidí, borgská krychle pokračovala bez většího poškození k Zemi. Mezi přeživší z tohoto boje patří Benjamin Sisko, pozdější velitel stanice Deep Space Nine.\n\nWolf 359 se jmenuje díl amerického seriálu Krajní meze z roku 1963, kde vysokoškolský profesor obnoví původní prostředí planety, aby mohl studovat její zrychlenou evoluci.\n\n\n"}
{"id": "29319", "url": "https://cs.wikipedia.org/wiki?curid=29319", "title": "Worldcon", "text": "Worldcon\n\nWorldcon, plným oficiálním jménem World Science Fiction Convention (Světový con/sjezd science fiction) je každoroční mezinárodní setkání fandomu SF a příbuzných žánrů. Je nejstarší z pravidelně pořádaných (první Worldcon proběhl v roce 1939 v New Yorku; přestávka nastala pouze v letech 1942–5 kvůli účasti USA ve válce) a patrně nejvýznamnější, i když nikoli největší: severoamerické mívají přes 5000 účastníků.\n\nWorldcon je na rozdíl od většiny velkých světových conů putovní. O konání dalšího hlasují účastníci Worldconu dva (od 80. let do roku 2003 tři) roky předem; jednotlivé skupiny potenciálních pořadatelů několik let předem představují své kandidatury (\"bids\"), pořádají na jejich podporu večírky aj. V naprosté většině případů se Worldcon koná v USA (obvykle první zářijový víkend, kdy je v pondělí volno – \"Labor Day\", svátek práce) a i na zahraničních, které bývají menší, mají Američané převahu. Zhruba dvakrát za desetiletí se koná Worldcon jinde v anglofonním světě: v Kanadě (1948, 1973, 1994, 2003), Velké Británii (Londýn 1957 a 1965, Brighton 1979 a 1987, Glasgow 1995 a 2005), Austrálii (1975, 1985, 1999). Návrat na evropský kontinent (Heidelberg 1970, Haag 1990) je v současnosti krajně nepravděpodobný. Roku 2007 bude Worldcon v Japonsku.\n\nOd 50. let je na Worldconu vyhlašována cena Hugo za nejlepší science fiction nebo fantasy díla v řadě kategorií.\n\nWorldcon má stejný program jako každý velký angloamerický con: Na každý Worldcon je pozváno několik „čestných hostů“ (Guest of Honor, GoH): známí spisovatelé, malíři, ale i fanové. Na každém conu se pořádají přednášky, respektive panelové diskuse, výstavy, jsou promítány filmy; častá jsou i (dosti komplexní) amatérská divadelní představení (případně premiéry amatérských filmů) a koncerty.\n\nWorldcon má rovněž tradici kvalitní soutěže masek (\"Masquerade\"), kde se fanové oblékají do vlastnoručně vyrobených kostýmů postav ze sci-fi, fantasy nebo video her. Obvykle v neděli je organizována přehlídka, na kterou si účastníci musí připravit krátké vystoupení.\n\n"}
{"id": "29320", "url": "https://cs.wikipedia.org/wiki?curid=29320", "title": "Con", "text": "Con\n\nCon (z anglického \"convention\") je setkání fanoušků sci-fi, fantasy, určitého televizní seriálu, filmu, spisovatele, herce nebo jiné zábavy (počítačové hry, anime, stolní hry, karetní hry) na předem domluveném místě a předem domluvené době. V angličtině může znamenat jakékoliv setkání. (Např. Gatecon - setkání příznivců seriálu Hvězdná brána; Advik - Anime Dance Víkend - anime a japonská kultura; Trpaslicon – setkání fanoušků seriálu Červený trpaslík; BabCon – setkání fanoušků seriálu Babylon 5; GleeCon – setkání fanoušků seriálu Glee)\n\nCony bývají z pravidla vícedenní akce s alespoň částečně předem daným programem. Běžným programem takového setkání bývají přednášky, někdy i s dabéry, či překladateli, hry, možnost zakoupení suvenýrů (triček, hrníčků, placek...), či burzy, soutěže, často také Cosplay a promítání fanfilmů, případně i parodií v daném žánru. Často se jako místo pořádání conu vybírají školy, kulturní centra a multikina.\n\nZvláštní akcí, kde je více conů najednou, je v České republice pořádaný Festival fantazie, který se koná většinou na začátku července v Chotěboři a trvá přibližně 11 dní. Ve světě na podobné akce příliš nenarazíte, jelikož tam se většinou soustřeďují na jedno téma.\n\n"}
{"id": "29321", "url": "https://cs.wikipedia.org/wiki?curid=29321", "title": "Karaoke Revolution", "text": "Karaoke Revolution\n\nKaraoke Revolution je hudební videohra, která se inspirovala japonským karaoke. Hráč této hry musí zazpívat, jak nejlépe umí, melodii dané skladby. Hru lze provozovat na konzolích PlayStation 2 a Xbox. Karaoke Revolution je jednou z dalších japonských hudebních her, které na trh uvedla firma Konami.\n\nHráč této hry má za úkol jako u každého karaoke zazpívat melodii dané skladby.\nHráč slyší doprovod určité skladby. Na obrazovce vidí běžící text a výšku s délkou not, které musí v daném okamžiku zazpívat. Hra má tři druhy obtížností, které jsou označené počtem osminových not (1 až 3) a bude na nich záležet hodnocení jednotlivých not. Počítač každou zpívanou notu totiž vyhodnotí (Great, Good, Ok, Poor Lousy) a na konci skladby zobrazí celkové hodnocení. U každé skladby je maximum dosažitelných bodů 50 000. Každá skladba má však určitou mez pro získání zlaté nebo platinové desky. Obvykle je pro zlatou zapotřebí 12 000 a pro platinovou 25 000 bodů.\n"}
{"id": "29325", "url": "https://cs.wikipedia.org/wiki?curid=29325", "title": "Deneb", "text": "Deneb\n\nDeneb (α Cygni) je nejjasnější hvězda souhvězdí Labutě. V ČR je cirkumpolární. Hvězda má magnitudu 1,25, spektrální třídu A2I<nowiki>a</nowiki>. S absolutní magnitudou -8,38 je jednou z nasvítivějších hvězd. Tvoří s Vegou a Altairem asterismus letní trojúhelník. Název \"deneb\" je arabského původu, znamá ocas. Jiná jména jsou Arided, Aridif, Arrioph, Deneb el Adige, Gallina.\n\nHvězda je prototypem proměnných hvězd typu Alfa Cygni.\n\n"}
{"id": "29327", "url": "https://cs.wikipedia.org/wiki?curid=29327", "title": "Grand Prix Německa 2002", "text": "Grand Prix Německa 2002\n\nGrand Prix Německa LXIV Großer Mobil 1 Preis von Deutschland\n\n\n\n\n"}
{"id": "29328", "url": "https://cs.wikipedia.org/wiki?curid=29328", "title": "Grand Prix Španělska 2003", "text": "Grand Prix Španělska 2003\n\nVelká cena Španělska (\"XLV Gran Premio Marlboro de España\") vozů Formule 1 se v roce 2003 jela 4. května na okruhu v Barceloně. Jelo se 66 kol, jedno kolo měřilo 4,730 km, celkem tedy závodníci ujeli 307,323 kilometrů. Tato velká cena byla v celkovém pořadí 702. Grand Prix. Skončila 66. vítězstvím Michaela Schumachera a 161. vítězstvím pro stáj Ferrari.\n\n\n\n"}
{"id": "29336", "url": "https://cs.wikipedia.org/wiki?curid=29336", "title": "Seznam měsíců", "text": "Seznam měsíců\n\nToto je pokud možno kompletní seznam měsíců planet a dalších těles ve Sluneční soustavě. Jsou řazeny podle rostoucí vzdálenosti od planety.\n\n\n\n\n\nPoznámky: Odkaz z katalogového čísla planetky vede na příslušnou část velkého přehledu planetek (se základními údaji o tomto tělese); ze jména nebo provizorního označení vede na samostatné heslo o planetce. Je-li za jménem či označením měsíce planetky uvedeno (+), znamená to, že existence měsíce byla definitivně potvrzena dalšími pozorováními. Stav tabulky je aktuální k 30. červenci 2005. Řada dalších planetek je podezřelá z binárnosti na základě pozorování periodických změn jejich jasnosti; ty zde uváděny nejsou.\n\n\n\n"}
{"id": "29353", "url": "https://cs.wikipedia.org/wiki?curid=29353", "title": "Altair", "text": "Altair\n\nAltair (α Aql, zkráceně: α Aquilae) je nejjasnější hvězdou v souhvězdí Orla a dvanáctá nejjasnější hvězda noční oblohy. Je hvězdou hlavní posloupnosti spektrální třídy A a má zdánlivou hvězdnou velikost 0,77 mag a spolu s Vegou a s Denebem tvoří Letní trojúhelník.\n\nAltair má velkou rychlost rotace, její rychlost na rovníku je přibližně 286 km/s. Dle výzkumů dalekohledu Palomar Testbed Interferometer není Altair kulatý, ale vlivem velké rychlosti rotace má tvar silně zploštělého elipsoidu. Další interferometrická měření vícenásobnými teleskopy v infračerveném oboru spektra potvrdila tento jev.\n\nAltair je vzdálen od Země 16,8 světelných let a patří mezi nejbližší hvězdy viditelné pouhým okem. Altair je hvězdou hlavní posloupnosti spektrální třídy A o 1,8 hmotnosti Slunce, svítivost je 11 svítivosti Slunce. Altair má velkou rychlost rotace, hvězda se otočí kolem vlastní osy za přibližně 9 hodin. Pro srovnání, Slunce potřebuje na jednu otočku kolem vlastní osy 25 dní. Má tvar zploštělého elipsoidu, polární průměr je o 20 procent menší než rovníkový. Satelit Wide Field Infrared Explorer v roce 1999 změřil změny jasnosti v tisícinách magnitudy. Bylo potvrzeno, že hvězda patří k proměnným hvězdám typu delta Scuti. Světelná křivka hvězdy má tvar sinusoidy a mění se v periodě 0,8 a 1,5 hodiny. Altair vyzařuje více světla v ultrafialovém oboru spektra.\n\nAltair má stáří jen několika set miliónů let, jeho zásoby vodíku budou stačit pouze další miliardu let, než se změní v červeného obra nebo proměnnou cefeidu a odhodí své vnější vrstvy a změní se v bílého trpaslíka.\n\nArabové přeložili v 8. a 9. století spisy Klaudia Plolemaiose. Nové jméno hvězdy pochází společně ze staré arabské mytologie a řeckého pojmenování hvězdy. Arabský název hvězdy Altaïr ze zkráceného arabského „Al-Nasr al-Taïr“ ( ) ‏النسر الطائر, „Útěk orla“, „Letící orel“), přičemž „Al-Taïr“ odkazuje na „padlý“, „letící“ a „na útěku“.\n\nJako synonymum se dá použít slovo „A-Tair“ pro „ptáka“, což značí s ním spojené vlastnosti letu, nelze jej ale přeložit doslovně.\n\nAstronomické pojmenování Alpha Aquilae má původ ve „Al-Nasr“ („Orel“).\n\nAltair je zmiňován v mnoha fikcích, například ve Star Treku či Stargate, či v počítačové hře Master of Orion. Ve vesmírné simulaci je na jedné z jeho planet lidmi obydlená kolonie v 8. galaxii, a v pokračování Final Frontier má hvězda dvě Zemí podobné planety, dva plynné obry a jednoho plynného \"nadobra\". Ve videohře \"Assassin's Creed\" je Altaïr jméno hlavního hrdiny, což vychází z podobnosti s orlem a také z toho, že hra se odehrává ve Svaté Zemi.\n\nAltaïr je dále jméno civilní kosmické lodě v seriálu Battlestar Galactica a ve Stopařově průvodce v galaxii je zmínka o měně altairský dolar.\n\n\n"}
{"id": "29354", "url": "https://cs.wikipedia.org/wiki?curid=29354", "title": "Jiří z Poděbrad", "text": "Jiří z Poděbrad\n\nJiří z Kunštátu a Poděbrad, vlastním jménem Jiřík z Kunštátu a Poděbrad (23. dubna 1420 – 22. března 1471 Praha), byl od roku 1458 po zvolení českou šlechtou až do smrti roku 1471 český král. Měl přezdívku ,husitský král”. Stal se jediným českým panovníkem, který nepocházel z panovnické dynastie, ale z panského stavu domácí šlechty. Po něm vládli již pouze králové z cizích dynastií.\n\nJiří pocházel z poděbradské linie šlechtického rodu pánů z Kunštátu. Tuto linii založil Jiřího praděd Boček I. z Kunštátu († 1373), který jako první užíval predikát \"z Kunštátu a na Poděbradech\". Jiřího otcem byl Viktorín z Poděbrad, husitský velitel, který zemřel roku 1427 ve věku asi 24 let. Jiřího matka je neznámá. O místě narození Jiříka se vedou spory, zdali se jednalo o Poděbrady či Bouzov, kde jeho rodiče sídlili, či Hořovice, kam se rodiče Jiřího uchýlili před bouřemi husitských válek. Jsou to však jenom spekulace nepodložené zdroji, stejně tak se jako možná místa narození tradují hrady Litice, Kunštát a další.\n\nPozdější král stranil umírněným utrakvistům. Roku 1434 se pravděpodobně jako čtrnáctiletý zúčastnil bitvy u Lipan na straně umírněných kališníků a katolíků.\n\nJiří z Poděbrad byl původně hejtmanem Boleslavského kraje. Už v této době se sblížil s představitelem panského stavu Hynkem Ptáčkem z Pirkenštejna, po jehož smrti převzal vedení celého panského seskupení. Zaujal vůdčí postavení v kališnickém táboře. Mezitím se znovu aktivovala katolická opozice, Jiří vytušil nebezpečí a v roce 1448 přepadl Prahu a zmocnil se jí.\n\nV roce 1452 v duchu programu namířeného proti radikálním husitům dobyl Jiří Tábor, čímž významně oslabil tábority jako politickou a náboženskou skupinu. Zemským sněmem byl zvolen zemským správcem a pokoušel se o obnovu českého království, rozvráceného husitskou revolucí. Největší překážkou byla tzv. Strakonická jednota (sdružení katolického panstva).\n\nZa této situace bylo pro Jiřího z Poděbrad nejlepším řešením uznání nezletilého Ladislava Pohrobka českým králem. Od císaře získal díky výborné diplomacii a ochotě ke kompromisu uznání svého titulu zemského správce. Ve Vídni se setkal s Ladislavem Pohrobkem a dohodl se s ním na podmínkách jeho přijetí za krále. Ladislav Pohrobek byl tedy 28. října 1453 korunován českým králem, byl však nezletilý, proto si Jiří udržel výkonnou moc a nadále se snažil udržovat rovnováhu mezi kališnickým a katolickým panstvem a částečně restaurovat královský majetek.\n\nProti svým odpůrcům neváhal použít hrubé síly, ať už se jednalo o saská knížata v severozápadních Čechách, nebo o radikálního husitu Jana Koldu ze Žampachu, své mocnější odpůrce (Rožmberky a Šternberky) uspokojoval Jiří z Poděbrad udělováním významných úřadů, čímž je zároveň odsouval do politického pozadí. Roku 1457 zemřel Ladislav Pohrobek na leukémii a s jeho úmrtím vyvstal problém volby nového českého krále. Zpočátku se zdálo, že jím bude zvolen některý z příslušníků panovnických dynastií (kupř. císař Fridrich III. Habsburský, polský král Kazimír IV. Jagellonský nebo saský vévoda Vilém III. Saský), 2. března 1458 byl ale českým sněmem na Staroměstské radnici zvolen Jiří z Poděbrad.\n\nDůvodem Jiříkovy volby českým králem byla skutečnost, že si česká utrakvistická šlechta přála zachovat dosud platné výdobytky husitské revoluce, to znamená především přijímání pod obojí. Proto musela do svého čela postavit „husitského krále“ (toto označení je nutno chápat jako král umírněných husitů). Za pomoci úplatků a slibů (např. Janovi II. z Rožmberka), ale také výhrůžek a nátlaku však dosáhl toho, že mu své hlasy dalo také české katolické panstvo. Jiříkova zvolení se však nezúčastnili zástupci vedlejších (katolických) zemí Koruny české. Nezískal podporu ani od moravských katolíků. Nový král svědomitě dodržoval basilejská kompaktáta. Zároveň se snažil o poklidné soužití většinového utrakvistického obyvatelstva s katolickou menšinou. Nábožensky snášenlivý byl i v osobním životě. Obě jeho manželky, Kunhuta ze Šternberka i Johana z Rožmitálu, pocházely z katolických rodů.\n\nV předvečer své korunovace se tajně zavázal papežským legátům zachovat poslušnost papeži a pronásledovat kacíře. Zatímco římská kurie si tuto přísahu vykládala jako Jiříkovo odvrácení se od kalicha, Jiřík sám závazek neinterpretoval jako slib pronásledování kališníků, které považoval za součást římské církve, ale členů vznikající Jednoty bratrské, proti které skutečně razantně zasáhl. Své přijetí za krále mimo Čechy si byl nucen zajistit uspořádáním vojenské výpravy. Vpádem do Rakous pak přinutil Albrechta VI. Habsburského vzdát se nároků na Moravu. Slezsko a obojí Lužice Jiřího z Poděbrad uznaly až v druhé polovině roku 1459, resp. začátkem roku 1460.\n\nJiří si díky své skvělé diplomatické obratnosti získal přízeň císaře Fridricha III., který mu roku 1459 v Brně udělil v léno české země a pravděpodobně mu také potvrdil kurfiřtskou hodnost a výsady českého království. V následujících letech král císaři několikrát pomohl jak v Rakousích, tak v říši. To ovšem znamenalo konec jeho přátelství s Matyášem Korvínem, kterému pomohl na uherský trůn (jeho volbu však Fridrich III. neuznal, neboť si sám činil nároky na uherskou korunu po svém synovci Ladislavu Pohrobkovi) a provdal za něj svoji dceru Kateřinu (Kunhutu).\n\nJiří se stal úspěšným panovníkem, který vzbuzoval respekt u mnohých doma i za hranicemi království. Od začátku své vlády se však musel vyrovnávat s obtížným mezinárodně politickým postavením – výraznou většinou učené Evropy i domácími odpůrci (především z vedlejších zemí Koruny české a z německých měst Moravy) byl považován za husitského kacíře a povýšence nízkého původu (dokonce prý nemanželského), který se zmocnil panovnického trůnu neprávem.\n\nSituace se dále zhoršila poté, co papež Pius II. začal na Jiřího naléhat, aby zakročil proti kacířským husitům. Král ho prostřednictvím zvláštního poselstva, vedeného Zdeňkem Kostkou z Postupic, žádal v březnu roku 1462 o potvrzení basilejských kompaktát (tj. především o zlegalizování \"kalicha\" (přijímání podobojí) a jmenování Jana Rokycany pražským arcibiskupem. Pius II. obé odmítl s odůvodněním, že kalich byl povolen jen první generaci husitů a s kompaktáty nikdy římská kurie oficiálně nesouhlasila. I když to ještě nebylo přímo řečeno, bylo jasné, že utrakvisté v čele s českým králem se tímto stávají kacíři.\n\nJiří už dlouho předvídal, že dojde ke střetu s papežem (o neúspěšných jednáních v Římě byl navíc průběžně informován) a rozhodl se zajistit si pro tento případ spojence mezi evropskými katolickými vládci. Jeho vynikající poradce, humanista Antonio Marini z Grenoblu inspiroval krále již během května roku 1462 k vytvoření projektu \"Všeobecné mírové organizace\" („Smlouva o nastolení míru v celém křesťanstvu“) křesťanských panovníků, v níž by se všichni snažili o upevnění trvalého míru na principu národní svrchovanosti států, zásady nevměšování se a řešení sporů před mezinárodním soudním tribunálem (\"„obecným konsistoriem“\"); Evropa se měla sjednotit v boji proti Turkům, „nejzarputilejším nepřátelům jména křesťanů“ a vyhnat je z bývalých křesťanských zemí. Ve spolku měly mít státy, uspořádané do větších celků (Galie, Germánie, Itálie, Hispánie…), po jednom hlasu, přičemž se počítalo s vůdčí rolí Francie. Naopak o papeži návrh takřka nehovořil a přiznával mu jen malé pravomoce. A v tom byl kámen úrazu.\n\nMarini byl neprodleně vyslán k tajné misi po evropských dvorech – během následujících 2 let opakovaně navštívil Serenissimu (Benátskou republiku), Francouzské království, Burgundské vévodství, Polské a Uherské království, Braniborské markrabství a Saské kurfiřtství. Pouze u německých knížat, polského a francouzského krále našel plán příznivý ohlas. Benátčané odmítli dělat něco bez papeže; Korvín byl přímo uplacen papežskými subsidiemi; Burgundsko tíhlo k nepřátelství s Francií a zaujalo k věci chladný postoj. Ani tajné poselstvo (vedl jej Albrecht Kostka z Postupic spolu s Marinim), určené zvlášť pro Francii (květen 1464), nedokázalo překonat mistrovské intriky a tlak kuriální diplomacie. Ludvík XI. souhlasil pouze s dvoustrannou smlouvou o přátelství.\n\nPřevratná a v mnohém svou dobu předbíhající myšlenka vytvoření středověkého „společenství národů“ (obdoby dnešní OSN či EU) nakonec nenašla pochopení. Jiříkovo úsilí mohlo jen stěží uspět v podobě, v níž byla ignorována právě papežská moc. Celé jeho jednání bylo tedy neúspěšné.\n\nI přes krach myšlenky Všeobecné mírové organizace se král nevzdal svých snah o odvrácení hrozící diplomatické a hospodářské izolace království („českého vředu na těle křesťanstva“ dle postoje papežské kurie). Aby čelil špatné pověsti Čechů v zahraničí, rozhodl se vyslat na cestu po Evropě další výpravu: tentokrát veřejně, s patřičnou slávou a nemalým finančním zabezpečením. Oficiálně však neměla žádný zvláštní úkol, ani charakter státního poselstva, nýbrž rytířské cesty králova švagra Jaroslava Lva z Rožmitálu; proto také průvodní glejt nevydal výpravě král, ale královna Johana: \"„…aby její pan bratr poznaje s mnoha stran lidské obyčeje a mravy, mohl lépe zaříditi svůj život a nabýti osvědčených zkušeností rytířských…“\" Vybraným rytířským chováním (cesty se účastnili i známí bojovníci Jan Žehrovský z Kolovrat a Burian ze Švamberka), smíšeným národnostním (Češi a Němci) i konfesním (utrakvisté i katolíci) původem a nákladnými dary pro panovníky měla výprava v zahraničí příznivě zapůsobit. (V pozadí byla samozřejmě stále myšlenka širší spolupráce evropských vladařů.)\n\n26. listopadu 1465 vyrazilo čtyřicetičlenné poselstvo s 52 koňmi a jedním zásobovacím vozem z Prahy.\n\nCestu popsal ve svém deníku Václav Šašek z Bířkova. Tato práce inspirovala českého romanopisce Aloise Jiráska k napsání díla \"Z Čech až na konec světa\".\n\nDále se prohlubující nepřátelství mezi králem a papežstvím povzbudilo k odporu nespokojené české katolické panstvo a města. Již roku 1463 vyhlásila válku proti králi Vratislav. Pius II. roku 1464 povolal Jiřího z Poděbrad před církevní soud a znovu tak učinil papež Pavel II. v následujícím roce, kdy se proti Jiřímu na domácí půdě zformovala Jednota zelenohorská, vedená Jiříkovým bývalým švagrem Zdeňkem ze Šternberka. Roku 1466 uvrhl papež krále jako kacíře do klatby a vyhlásil proti němu křížovou výpravu. Formálně byl zbaven majetku i trůnu. Této příležitosti využil ctižádostivý uherský král Matyáš Korvín, bývalý Jiříkův zeť, a postavil se do jejího čela. Jeho zprvu úspěšný útok byl však odražen nedaleko Vilémova ve východních Čechách. Zajatý Matyáš ustoupil a slíbil, že od dalšího boje upustí. Po svém propuštění se však nechal katolickou šlechtou zvolit roku 1469 v Olomouci za českého krále. Matyášova volba byla uznána nejen moravskými pány, ale i zástupci vedlejších zemí Koruny české. Jiříkovi tak zůstala vláda pouze nad kališnickou částí Čech.\n\nJiří z Poděbrad za této situace pochopil, že se mu stěží podaří vytvořit vlastní dynastii a udržet královskou korunu pro rod Poděbradů, a nabídl ji proto polským Jagelloncům, kteří o ni měli podmíněný zájem. Krátce nato, 22. března 1471, nečekaně zemřel. Pohřben byl v královské hrobce v chrámu sv. Víta.\n\nAntropologické průzkumy pozůstatků Jiřího z Poděbrad prováděl Emanuel Vlček a dle očekávání zjistil, že král trpěl velkou vodnatelností a obezitou, způsobenou patrně poruchou látkové výměny. Jeho portréty proto pocházejí vesměs z doby před jeho třicetinami. Měl velký žlučový kámen a změny na játrech, měřil kolem 165 centimetrů a v mládí utrpěl zranění obličeje a zlomeniny obou lýtkových kostí, jež mu však dobře srostly. Vyšetřením královy lebky zjistil Jiří Ramba, že výrazné oploštění a zmenšení levé poloviny obličeje jde na vrub růstovému zpomalení v dětství, nejspíše po tupém plošném nárazu - úderu na čelo i na levou tvář. Kromě vpáčené části levé čelní kosti (20x25 mm) lze soudit, že se vytvořil mohutný otok s rozsáhlým výronem krve do měkkých tkání tváře. Při hojení došlo ke ztuhnutí - jizvě původně zhmožděné okostice s redukcí většího počtu drobných cév vyživujících kost. V dalším průběhu vývoje se pak zpomalilo průběžné přirůstání horní čelisti a lícní kosti co do objemu. Na bradě a přední ploše dolní čelisti vlevo je kostní zesílení tvaru cibulové slupky, oproti okolí ostře ohraničené s nepravidelnými okraji. Toto zjištění svědčí pro osifikaci poměrně rozsáhlého krevního výronu pod okosticí dolní čelisti. Z období, kdy Jiřík již byl českým králem, pochází portrét na zámku v Častolovicích. Na obličeji je dobře zřetelná oploštěná levá lícní krajina a zbytnělá víčka s výraznou podočnicovou rýhou. Jde o známý poúrazový stav, kde jizva okostice pod jemnou vrstvičkou kůže při dolním okraji očnice vede k otokům obou víček, neboť brání řádnému odtoku mízy. Věrně je zachycena i asymetrická brada.\n\nJiří z Poděbrad byl dvakrát ženat: poprvé s Kunhutou ze Šternberka, která zemřela roku 1449 a s níž měl sedm dětí, a podruhé s Johanou z Rožmitálu. Třem svým synům udělil münsterberské knížectví. Jejich potomci tam založili vlastní dynastii. Syn Hynek z Poděbrad je známý jako básník, vnuk Bartoloměj z Minstrberka byl významným diplomatem.\n\nS Kunhutou ze Šternberka (1425–1449) se Jiří oženil v roce 1441. Jejich dětmi byli:\n\nPo smrti Kunhuty se Jiří v roce 1450 oženil s Johanou z Rožmitálu (1430?–1475). Spolu pak měli zřejmě pět dětí.\n\nJiří z Poděbrad měl dvě sestry - Markétu ze Žeberka (manžel Bohuslav ze Žeberka a Plané) a Alžbětu z Dubé (manžel Jindřich z Dubé a Lipé).\n\nV letech 1916 a 1917 byl nově vzniklý 2. střelecký pluk Československých legií na Rusi nazván jménem \"Krále Jiřího z Poděbrad\"\n\n\n\n"}
{"id": "29356", "url": "https://cs.wikipedia.org/wiki?curid=29356", "title": "Edward Witten", "text": "Edward Witten\n\nEdward Witten (* 26. srpna 1951 ) je jedním z nejvýznamnějších žijících fyziků a zřejmě vůbec nejcitovanějším z nich (má nejvyšší tzv. Hirschův index).\n\nNarodil se v Baltimoru, ve dvaceti absolvoval na Brandeisově univerzitě v Bostonu bakalářské studium historie s vedlejším zaměřením na lingvistiku. Roku 1976 získal doktorát z teoretické fyziky.\n\nZabývá se teorií superstrun k níž přispěl velkou měrou; je označován za architekta tzv. druhé superstrunné revoluce. V současné době je profesorem na Institute for Advanced Study.\n\nJe držitelem mnoha ocenění, mimo jiné Fieldsovy medaile za rok 1990 a Crafoordovy ceny v roce 2008. Objevil se také v seznamu sta nejvlivnějších lidí roku 2004 podle časopisu Time.\n"}
{"id": "29357", "url": "https://cs.wikipedia.org/wiki?curid=29357", "title": "Tomáš Baťa", "text": "Tomáš Baťa\n\nTomáš Baťa (3. dubna 1876 Zlín – 12. července 1932 Otrokovice) byl československý podnikatel, „král obuvi“ – tvůrce světového obuvnického impéria, starosta Zlína (1923–1932) a veřejný činitel.\n\nSpolu s bratrem Antonínem ml. a sestrou Annou založil v roce 1894 ve Zlíně obuvnickou firmu Baťa a postupně z ní vytvořil rozsáhlý komplex výroby, obchodu, dopravy, služeb a financí, byl jedním z největších podnikatelů své doby. Zavedl originální metody řízení výroby a obchodu a také systém motivace pracovníků (Baťova soustava řízení), dokázal ovlivnit množství budoucích ekonomů. Jeho postupy byly na tehdejší podnikání revoluční a jsou stále užívány jako příklady top managementu. Rozsahem svých aktivit (35 oborů výroby, obchodu, dopravy, služeb a financí) působil na úroveň podnikání v Československu, nízkými cenami svých bot ovlivnil profil spotřebního průmyslu. Spolu s budováním svého továrního areálu dokázal podle svých představ přebudovat město Zlín. Jako jeho starosta prosadil koncepci zahradního města s originální funkcionalistickou architekturou; ze Zlína se tento styl šířil spolu s Baťovými továrnami do dalších míst v Československu, Evropě a Severní Americe. Vytvořil rozvětvený vzdělávací systém. Své zaměstnance motivoval k využívání zdokonalovacích kurzů celoživotního vzdělávání, zřídil pro ně odbornou školu (Baťova škola práce pro Mladé muže a Mladé ženy). Jako starosta Zlína prosadil zavedení experimentálních forem veřejného školství (zlínské pokusné školství). Zřízením nemocnice ve Zlíně položil základy k moderní péči ve městě a regionu. Prosazováním projektů dálkové železniční, letecké, říční a silniční dopravy mířil ke zlepšení soustavy komunikací v rámci zlínského regionu i celého Československa. Velkou celoživotní oporou Tomáše Bati, jak v soukromém životě, tak i v podnikání, byla jeho žena Marie, vídeňská Češka z velmi dobré rodiny. Byla velmi činnou v sociální a zdravotní sféře. Díky svým aktivitám se stala velmi uznávanou osobností ve Zlíně.\n\nTomáš Baťa pocházel z rodiny, která se po staletí zabývala ševcovstvím. První zmínka o ševci jménem Lukáš Baťa (Batiu, Batiku, Batu) je z roku 1667. V sousedních Želechovicích je již roku 1644 téhož příjmení (snad významem \"táta\") Jánoš Baťů a Jan Batík a již roku 1580 Václav Batiů. Tomáš, třetí dítě Antonína Bati, se narodil 3. dubna 1876 ve Zlíně v Dlouhé ulici. Ve věku 8 let mu zemřela matka. O dva roky později se jeho otec rozhodl znovu oženit a zároveň přestěhovat rodinu a živnost do Uherského Hradiště. Tomáš tak přešel do tamní školy, kde se místo českého jazyka vyučoval jazyk německý.\n\nUž ve věku 12 let se začal zajímat o řemeslo. A to nejen jak boty vyrábět, ale také jak je co nejlépe prodat. V té době už v podstatě ovládal vše, co mu k živnosti ševce postačovalo. Ve 14 letech odešel mladý Tomáš z domova. Proti vůli svého otce odjel do Prostějova, kde pracoval u firmy Fäber vyrábějící ševcovské stroje. Tam se velmi zajímal o stroje ulehčující a zrychlující práci ševců. Brzy však dostal výpověď, protože se jeho zaměstnavatelé obávali konkurence. Tomáš se vrátil do otcovy dílny, ale po vzájemné neshodě odjel bez peněžních prostředků do Vídně za svou sestrou Annou. Ta mu finančně vypomohla a mladý Tomáš začal podnikat na vlastní pěst ve vlastní dílně. Jeho horlivost po zisku byla ovšem záhy ukončena neznalostí tamějšího trhu. Navíc neměl úřední povolení vykonávat řemeslo. Proto se v doprovodu svého otce vrátil zpět do Uherského Hradiště - Rybáren, kde se stal obchodníkem.\n\nV roce 1894 se nechali Tomáš, bratr Antonín a sestra Anna vyplatit svým otcem z rodinného podniku. Od své zesnulé matky dostali věno 800 zlatých, se kterým ve Zlíně založili obuvnickou živnost, ohlášenou na nejstaršího sourozence Antonína Baťu ml. Podle tehdejších norem nebyl totiž Tomáš ještě plnoletý. Původně žádali o povolení obuvnické živnosti v Uherském Hradišti, kde jim město jejich záměr provozovat živnost na výrobu obuvi a vybudovat obuvnický podnik, nepovolilo. Ve Zlíně však získali pro své podnikání pochopení a souhlas k zahájení výroby obuvi. Tím město Zlín posvětilo, aniž by o tom radní dopředu věděli, založení základů budoucího obuvnického komplexu. Sourozenci Baťovi zpočátku vyráběli valašskou prošívanou houněnou obuv na symetrickém kopytě. (Jde o stejný tvar kopyta pro levou i pravou nohu). Při její výrobě využívali především práce domácích dělníků. Zaměstnávali okolo 10 dělníků, kteří museli pracovat fixní pracovní dobu, za kterou dostávali pravidelnou týdenní mzdu. Tento způsob řízení podniku byl na tu dobu velice neobvyklý, ale také velmi průkopnický.\n\nV létě 1895 byl veškerý jejich majetek zastaven na splátky a směnky, které už nebylo možné platit. Začaly jim hrozit žaloby ze stran věřitelů. Přišla krize a Baťovi zjistili, že jsou na dně. Když Antonín odešel „na vojnu“, ujal se vedení podniku Tomáš. Pokusil se zbavit dluhů a to způsobem, který sám popisuje těmito slovy:\n\nDo léta 1896 se Tomáš dluhů zbavil. Brzy nato však měla firmu postihnout další pohroma. Firma Koditsch a spol., u níž měli všichni ševci, včetně Baťových, uloženy směnky, zkrachovala. Firmu Tomášova otce to zruinovalo. Tomáš se ovšem nechtěl vzdát. Přišel s inovacemi, které měly tuto situaci vyřešit. Rozhodl se začít šít boty z plátna. Plátno bylo mnohem levnější a dostupnější než pravá kůže. O tzv. „baťovky“ (plátěné boty s koženou podešví a elegantní špičkou z pravé kůže) začal být díky reklamě obrovský zájem. Výroba se rozjížděla ve velkém, proto Baťa roku 1899 zakoupil v Německu první šicí stroje s ručním pohonem.\n\nAnna Baťová, sestra obou bratrů, se zasloužila o prosperitu firmy Baťa. Převzala od bratrů ekonomiku firmy a svým přístupem neumožnila zbytečné plýtvání či nekoncepční rozhazování získaných finančních prostředků. Působila zde do svého provdání r. 1898.\n\nV roce 1897 byly všechny dluhy zaplaceny. Po dokončení stavby železniční trati z Otrokovic do Vizovic postavil Tomáš svou první výrobní budovu, v ní roku 1900 zaměstnával 120 lidí. Postupem času odkoupil další pozemky na území města Zlína, kam začal rozšiřovat firemní infrastrukturu. Tomáš Baťa firmu přejmenoval ke dni 1. srpna 1900 na veřejnou společnost T&A Baťa. Hlavní činnost byla výroba plátěné a houněné obuvi. Firma byla v rozkvětu, ale její spoluzakladatel a bratr Tomáše Antonín Baťa ml. vážně onemocněl tuberkulózou.\n\nTomáš Baťa přenechal na čas vedení podniku svému spolupracovníku Štěpánkovi a rozhodl se odjet do Ameriky, získat nové zkušenosti se způsoby organizace práce, výplaty zaměstnanců a uskladnění polotovarů pro výrobu obuvi. Po skoro půlročním pobytu v USA přijel na jaře 1905 a do Zlína přivezl s sebou nové plány výstavby továrních budov i nadšení pro americký směr managementu. Objednal též nové výkonnější stroje přímo z USA. Po svém návratu začal také Baťa stupňovat požadavky na dělníky: za špatně provedenou práci jim udílel pokuty ve formě srážek ze mzdy. Nepřistoupil na požadavky sociálně-demokraticky orientované odborové organizace, následkem čehož se uskutečnila stávka zaměstnanců. Baťa nastalou situaci vyřešil výpověďmi pro všechny stávkující a na jejich místo přijal nové, nekvalifikované pracovníky.\n\nV roce 1908 zemřel těžce nemocný Antonín Baťa. Tomáš zůstal jediným vlastníkem firmy T&A Baťa, jejímž hlavním cílem zůstávala výroba lehkých baťovek. V roce 1910 bylo v podniku zaměstnáno asi 350 dělníků, denně se vyrobilo více než 3000 párů bot. S rostoucím objemem produkce rostla také imigrace nových pracovních sil. Nastal problém, kam všechny dělníky ve Zlíně ubytovat. Proto Baťa začal s výstavbou tzv. Baťových domků. Spolu s nimi vznikly ve Zlíně další budovy, které dnes tvoří charakteristickou architekturu celého města. V roce 1912 přešly obuvnické dílny na výrobu celokožené obuvi. Byly také prováděny opatření k prohloubení racionalizace a intenzifikace práce. Firma uzavírala s dělníky pracovní smlouvy, podle nichž dělníkům, kteří nedosáhli předepsaného pracovního výkonu, účtovala k náhradě tzv. ztráty na režiích. Jinak byli dělníci pokutováni za nedostatečně a špatně provedenou práci. V témže roce se Tomáš Baťa oženil s dcerou správce vídeňské Dvorské knihovny Ferdinanda Menčíka Marií Menčíkovou. Po dvou letech přišel na svět jeho jediný syn Tomáš II.\n\nHned na začátku první světové války dostala firma zakázku na výrobu 50 000 párů vojenských bot, tzv. bagančat. Počet pracovníků i denní pracovní výkon rychle rostly. Stovkám mužů se pomocí práce v továrně podařilo vyhnout povolávacím rozkazům, protože firma vyráběla pro rakousko-uherskou armádu. K válečným poměrům patřilo také to, že v podniku pracovala skupina ruských válečných zajatců. Od roku 1914 do roku 1918 se počet Baťových zaměstnanců zvýšil desetinásobně. Na konci války činila denní výroba téměř 6 000 párů obuvi a odhaduje se, že polovina armádních bot byla právě odsud. Byla zřízena vlastní koželužna a zakoupeny velkostatky pro zásobování dřevem a potravinami pro zaměstnance. Vlastní výrobou surovin firma ušetřila na nákladech. Ze stejného důvodu začala otevírat vlastní prodejny nejen ve Zlíně, ale po celém státě: v Praze, v Liberci, ve Vídni, v Plzni a dalších městech.\n\nBezprostředně po skončení války byla firma postižena odbytovou, výrobní a finanční krizí, způsobenou ztrátou válečných dodávek, stagnujícím zahraničním obchodem a sníženou koupěschopností obyvatelstva. Na konci roku 1918 začala firma tuto krizi řešit tím, že zřizovala osobní účty svým zaměstnancům z jejich vlastních mezd a vkladů. Tato konta byla úročena 10% úrokovou mírou. Tyto naspořené peníze byly použity jako investice do provozního kapitálu, ačkoliv zaměstnanci si po udání důvodu mohli tyto účty vybrat. Toto řešení krize mělo jen dočasný charakter. V roce 1919 se začalo v Baťových závodech stávkovat. Baťa již nemohl tuto stávku potlačit, tak nechal založit odborové organizace, kam si mohli dělníci volit své zástupce. Krize vyvrcholila o rok později, kdy došlo k celonárodní dělnické stávce. To zapříčinilo vznik Komunistické strany Československa. Tovární sklady byly zaplněny zbožím, v něm uložený kapitál se nehýbal a chyběl. Proto se Tomáš Baťa rozhodl k odvážnému a důmyslnému kroku. Dvakrát snížil cenu obuvi, čímž chtěl vyprodat sklady. Nakonec snížil ceny o 50 % a mzdy o 40 %. Pracovníkům to vykompenzoval tím, že jim poskytl určité slevy (např. 50% zlevnění zboží ve firemním konzumu). Poloviční ceny působily jako magnet na zákazníky. Zásoby bot se výborně prodávaly a Baťa inkasoval deflací drahocenně zhodnocené peníze. Tímto opatřením prorazil krizové sevření, a jeho levné boty začaly ovládat trh. Čtyři písmena BAŤA se staly všudypřítomným symbolem odvážného a úspěšného podnikání. V roce 1923 měla síť prodejen Baťa již 112 poboček. V témže roce se Baťa rozhodl sestavit svoji kandidátní listinu ve volbách do obecního zastupitelstva s heslem \"„Chci pracovat pro všechny. Bojovat proti bídě.“\" Volby vyhrál, získal 17 mandátů ze 30 a stal se starostou.\n\nNoví dělníci, kteří do Zlína přicházeli ve dvacátých letech 20. století za prací, byli okamžitě přijati na pracovní smlouvu do hlavní výroby, případně nastoupili dle vlastní specializace – stavaři, elektrikáři, chemici, atd. do dalších, nově tvořících se provozů firmy. Ti nejlepší z celého podniku měli možnost po pracovní době navštěvovat Baťovu školu práce k získání vyšší kvalifikace, vyšší odbornosti, mohli se věnovat výuce cizích jazyků. V této škole viselo Baťovo heslo: \"Neříkej mi, že to nejde – řekni mi, že to neumíš\". To vše vedlo postupně k získávání řídicích a manažerských funkcí jak v Československu, tak i v nově zakládaných pobočkách po celém světě.\n\nBaťa se začal v roce 1919 orientovat na zahraniční obchod. V zahraničí budoval obchodní síť prodejen. Prodával za ceny pod cenovou úrovní konkurence, čímž ji dokázal likvidovat. Výroba vzrůstala, na konci roku 1925 pracovalo v Baťově koncernu 5 200 zaměstnanců. V prvním sestaveném desetiletém plánu předpovídal denní výrobu 100 000 párů bot, ale tento plán byl po roce překonán téměř o dvojnásobek. Proto se začaly tvořit roční plány, které v sobě zahrnovaly plány veškerých oddělení výroby. Ty byly dále rozděleny na týdenní plány a ty pak na denní programy. Tudíž na každý den byl stanoven přesný obrat, kterého muselo být dosaženo.\n\nDalší revoluční inovací bylo vytvoření hospodářských jednotek, které měly vlastní účet zisků a ztrát. Tyto samosprávné dílny tvořily základní buňku celého podniku. V čele stál mistr, který za vše nesl zodpovědnost. Každé oddělení (dílna), v pravém smyslu slova, kupovalo ve výrobním procesu od předcházejícího oddělení zboží, které po zpracování zase prodávalo následujícímu oddělení. Přitom si muselo pečlivě polotovary překontrolovat a převzít – jak je jednou převzalo, neodvolatelně odpovídalo za kvalitu. Tím Baťa ušetřil na kontrolorech, a přitom vyráběl ve špičkové kvalitě. Na tento systém navazoval systém správních budov, který fungoval na podobném principu.\n\nTomáš Baťa užíval čtyři základní druhy mezd:\n\nVždy na konci roku byla každému přinesena knížka, do které se muselo napsat, kolik by si chtěl v příštím roce vydělat. Baťa prohlašoval: Jste moji spolupracovníci (výraz dělník nepoužíval) a mojí povinností je, vytvořit Vám takové podmínky, abyste si tyto peníze mohli vydělat.\n\nBaťa byl čtvrtým nejbohatším člověkem v Československu. Ačkoliv hospodářsky velmi pozvedl chudý kraj a dal lidem práci a vyšší životní úroveň, v očích komunistů byl jen kapitalistický vykořisťovatel. Ve 30. letech dělnický pěvecký soubor \"Modré blůzy\" zpíval: Copak v této republice, tu si Baťa fouká, však až přijde revoluce, ať se ztratit kouká.\n\nTypická byla také Baťova cena, která skoro vždy končila devítkou. Jednoduše 999 Kč vypadá opticky lákavěji než 1000 Kč, přitom jde o rozdíl pouhé jedné koruny.\n\nV letech 1926–1928 vzrostl export obuvi a firma Baťa ovládala více než polovinu československého vývozu. Ve firmě došlo k zavedení pásové výroby, která byla používána v závodech Henryho Forda. Produktivita práce vzrostla o 75 % a počet zaměstnanců o 35 %. Čistý obrat firmy činil 1,9 miliardy předválečných korun. Koncem roku 1928 tvořila továrna komplex 30 budov. Koncern se rozrůstal a Baťa také podnikal v dalších sférách hospodářství (gumárenský, chemický, textilní, dřevařský průmysl a mnohé další). Baťa v roce 1931 vyráběl ve Zlíně, Otrokovicích, Třebíči, Bošanech, Nových Zámcích. Roku 1931 se rodinný podnik změnil na akciovou společnost se základním kapitálem 135 000 000 korun. Už dlouho předtím vznikaly dceřiné společnosti po celém světě, k tomu přibývaly továrny v Německu, Anglii, Nizozemsku, Polsku a mnoha dalších zemích. Vytvořil celou řadu výchovných i vzdělávacích organizací (Baťova škola práce).Ve Zlíně vzniklo vlastní filmové studio, které se zabývalo natáčením reklam na obuvnické výrobky. Později se ze studia staly známé Filmové ateliéry Kudlov a Filmové ateliéry Zlín.\n\nTomáš Baťa zaměstnával 31 235 pracovníků (z toho 23 906 ve výrobě a 7 329 v prodejnách).\n\nJeho továrny byly v Československu (Zlín, Otrokovice, Třebíč, Krasice, Bošany, Nové Zámky) i v cizině (Německo, Polsko, Jugoslávie, Švýcarsko, Francie, Britská Indie). Baťova obuv se prodávala v 2 500 prodejnách (z nich bylo 1 840 v Československu a 660 v cizině).\n\nJeho zahraniční prodejny, továrny a sesterské společnosti působily v 54 zemích světa na čtyřech kontinentech:\n\n\n12. července 1932 Tomáš Baťa zahynul spolu se svým pilotem Jindřichem Broučkem při letecké nehodě, když ve svém osobním letadle Junkers F 13 letěl do Švýcarska, aby se zúčastnil otevření nové pobočky v městečku Möhlin na břehu Rýna, kde byl přezdíván \"Der tschechische Schuhkönig\". Ve Švýcarsku pobýval v té době také jeho syn Tomáš Baťa před svou cestou do severní Ameriky a kterého chtěl jeho táta ještě vidět. V té době, kdy vrcholila velká hospodářská krize, měla firma Baťa pobočky již ve více než 60 státech. Vznik poboček v řadě zemí, kupř. i v Möhlinu, byl iniciován především zvyšováním dovozních cel a ochranou místních trhů vládní politikou. Kupř. koncern Baťa v Möhlinu získal pozemky o výměře 24 hektarů za velkorysou nabídku 1 franku za metr čtvereční, což svědčí o renomé českého průmyslníka a také o faktu, že na 2800 obyvatel zdejší obce připadalo 100 nezaměstnaných. Celý průmyslový areál i se službami a kolonií domků byl dokončen v 50. letech a s výrobou bot se zde skončilo až v roce 1990.\n\nTomáš Baťa do Möhlinu startoval z firemního letiště v Otrokovicích. Let byl kvůli mlze o 1 hodinu odložen. Baťa trval na odletu, a při tom tvrdil, že je jeho přílet na 10. hodinu oznámen do Curychu. 8 minut před 6. hodinou ráno letadlo odstartovalo. Letadlo spadlo z výšky kolem 20 až 30 m poblíž továrny na Bahňáku.\n\n\nTovárník Baťa tragicky zahynul cca 15 metrů od ohrady továrny na Bahňáku. Pilot Brouček byl nalezen mrtev. V rukou ještě svíral knipl letadla, jakoby chtěl do poslední chvíle zabránit tragédii.\n\nTomáš Baťa ještě před osudnou havárií svého letadla unikl několikrát smrti. Poprvé v roce 1911 (na dušičky), kdy měl autonehodu (srazil se s povozem) u Malenovic, a ze které pochází jizva na pravé straně čela. Operován byl ve Vídni. V roce 1917 to byl zánět žil dolních končetin, kdy jej málem „usmrtily“ křečové žíly, které si způsobil dlouhým chozením s plnou nůší kůží na zádech v počátcích podnikání.)\n\nKarel Čapek o Baťovi napsal v Lidových novinách:\n\nNa pohřbu Tomáše Bati pronesl smuteční řeč jeho polorodý bratr a nástupce ve firmě Jan Antonín Baťa. Zde je ukázka jeho smuteční řeči:\n\nV podnicích Tomáše Bati tehdy mělo obživu třicet tisíc zaměstnanců, firemní továrny a prodejny se rozkládaly na čtyřech kontinentech. Ve Zlíně naproti továrnímu kolosu stálo Náměstí Práce s dvěma obchodními domy, sociálním ústavem, hotelem a kinem (největší biograf ve střední Evropě), skoro hotová byla školní čtvrť, přibývaly internáty a pavilony v nemocnici, město lemovaly zahradní čtvrti s jeden a půl tisícem domků pro zaměstnance. Na základě platné závěti TB, převzal po jeho tragické smrti akcie fy BAŤA jeho polorodý bratr Jan Antonín Baťa, který spolu s Dominikem Čiperou a Hugo Vavrečkou převzal i řízení a rozvoj fy Baťa. Rozvoj podnikání pokračoval, stejně jako budování Zlína. V roce 1933 byl postaven památník Tomáše Bati – stavba patří k vrcholnému dílu zlínského funkcionalismu, Baťův kanál – rozšíření a prodloužení vodní cesty až do Otrokovic s částečným využitím i řeky Moravy (každý den na stavbě pracovalo na 800 dělníků, práce se prováděly ručně, bez použití mechanizace), od r. 1939 výstavba rodinných domků na Lesní čtvrti atd. Neodmyslitelnou součástí Baťovy tradice patřilo i do té doby jedinečné, logicky navazující provádění číslování postavených čtvrtdomků a půldomků tak, jak se v jednotlivých ulicích postupně domky dostavovaly. Založil se tím jedinečný a přehledný systém logistiky i orientace. Další významná stavba Baťův mrakodrap (1938) nesla přívlastek \"nejvyšší betonová stavba Evropy\". Mrakodrap byl správním a administrativním centrem podniků Baťa. Po druhé světové válce se stal administrativním a řídícím centrem nástupnických podniků SVIT. Od roku 2004, po rozsáhlé rekonstrukci celé budovy 21, zde sídlí Krajský a Finanční úřad Zlínského kraje. Budova je Kulturní památkou ČR.\n\n\n\n"}
{"id": "29359", "url": "https://cs.wikipedia.org/wiki?curid=29359", "title": "Otto Wichterle", "text": "Otto Wichterle\n\nOtto Wichterle (27. října 1913 Prostějov – 18. srpna 1998 Stražisko) byl světově proslulý český vědec a vynálezce, pracující zejména v oblasti makromolekulární organické chemie, mezi jejíž zakladatele patřil. Proslulý je především svými objevy a vynálezy, které vedly k zásadnímu zdokonalení a celosvětovému rozšíření měkkých kontaktních čoček. Tyto výsledky vycházely z jeho původní vědecké práce v oblasti hydrogelů. Wichterle se proslavil též objevem umělého polyamidového vlákna – silonu.\n\nOtto Wichterle se narodil 27. října 1913. Pocházel ze zámožné rodiny prostějovských podnikatelů a jeho otec Karel Wichterle byl spolumajitelem firmy Wichterle a Kovářík (Wikov). Matka Pravoslava byla dcerou Jana Podivínského, zemského poslance a majitele velkostatku Kostelec na Hané, její dědeček Tomáš byl také poslancem a zakladatelem cukrovaru ve Vrbátkách a sladovny v Prostějově. Otto byl spolu s bratrem Janem nejmladší ze všech dětí Karla Wichterleho a jeho ženy Pravoslavy Podivínské. Otto neměl ani mnoho kamarádů. V šesti letech v důsledku šoku, když téměř utonul v jezírku močůvky, trpěl horečkami, které neustupovaly celé léto. Rodinný lékař nařídil klid na lůžku a předpovídal mu jeden rok života. Po roce, kdy byl Otto stále naživu a dokonce horečky částečně polevily, začala za ním domů docházet učitelka Vlková a probírala s ním a jeho bratrem Janem látku obecné školy. Po dalších dvou letech (kdy stále neumíral) nastoupil v roce 1921 Otto do obecné školy na Kollárce – po přezkoušení ředitelem rovnou do páté třídy. Následně i přes svůj nízký věk (devět let) nastoupil na Státní gymnázium v Prostějově. Jeho situace ve třídě byla opravdu nezáviděníhodná – byl daleko nejmladší (ostatním ve třídě bylo zpravidla jedenáct) a nejmenší, a nesměl se kamarádit s kluky z ulice. Během dvou let se to vyrovnalo a v tercii začal Otto hrát tenis. Stal se členem juniorského tenisového mužstva, které se v Prostějově zformovalo. Tenisem trávil téměř veškerý svůj volný čas, což se začalo brzy projevovat na prospěchu. Do oktávy se ale vzpamatoval natolik, že odmaturoval s vyznamenáním. Ze školních předmětů ho nejvíce bavila matematika a fyzika, naopak nejméně se věnoval latině a řečtině.\n\nPo maturitě byl Otto rozhodnut pokračovat na vysoké škole, ale neměl žádný vyhraněný zájem. Jediné, čím si byl jistý, bylo, že by chtěl na vysoké škole uplatnit svůj zájem o matematiku. Vybral si proto strojírenství, podal přihlášku do Prahy a začal brát soukromé hodiny deskriptivní geometrie, ze které se žádala zkouška. Vše nasvědčovalo tomu, že Otto nastoupí dráhu strojního inženýra. To by se ale nesměl se svými záměry svěřit svému příteli Součkovi. Ten mu studium na strojírenství vylíčil ve velmi chmurných barvách a doporučil mu studium chemie. Dle jeho názoru bylo toto studium zajímavější a prostředí chemické fakulty bylo více nakloněno samostatné vědecké práci studentů, což Wichterleho jednoznačně lákalo. Proto si Otto podal přihlášku i na fakultu Chemicko-technologického inženýrství ČVUT v Praze (dnešní Vysoká škola chemicko-technologická v Praze). Na fakultu byl přijat, a tak na podzim roku 1931 započal své studium chemie.\n\nVysoká škola přivedla Ottu také k zájmu o politiku a problematiku vysokoškolského vzdělávání. Jako člen Spolku posluchačů inženýrství chemie (SPICH) byl udiven, že se na valném shromáždění SPICH nejednalo o řadě aktuálních studijních otázek. Z jeho iniciativy byla zřízena školská a kulturní komise, kterou vedl. Ve třetím ročníku uspořádal debatní schůzi na téma „Nedostatky v organizaci studia“, které se zúčastnila většina profesorů a docentů školy. Vyložil všechny rozpory v osnově (laboratorní cvičení začínala dříve než příslušná teorie) a navrhl zde dvě alternativy rozložení předmětů během celého studia. Nikdo z profesorů však nereagoval podle jeho představ. Byli přednesenými návrhy dokonce pobouřeni, protože znamenaly ústup od tradice.\n\nNástup Hitlera k moci a počínající ohrožení republiky se projevily také ve SPICHu. Stejně jako v jiných studentských spolcích i zde vznikly dva neslučitelné tábory. Neexistoval žádný politický střed, pouze levice a pravice. Neznamenalo to však, že všichni byli buď fašisty, nebo komunisty. Těch, kteří byli organizováni v politických stranách, bylo jen po málu. Otto se dostal jasně na stranu levice, ne však díky svému politickému smýšlení, ale proto, že levice měla zájem o zlepšení výuky na škole. Záhy se Wichterle dostal do vedení levice a v roce 1935 byl levicovým kandidátem na předsedu SPICH. Levice se usnesla, že pokud volby vyhrají, nabídnou pravici poměrné zastoupení ve výboru spolku. Hlasování vyhrál Wichterle rozdílem jediného hlasu. Ve svém programovém prohlášení pak nabídl pravici dohodnuté poměrné, tj. téměř poloviční zastoupení ve výboru. Představitelé pravice to však odmítli, a tak se SPICH stal prvním levicovým spolkem na ČVUT (jinak všechny spolky zůstaly tradičně pravicové).\n\nSvou diplomovou práci tvořil Wichterle pod vedením profesora Emila Votočka, významného chemika a učitele té doby a spolutvůrce českého chemického názvosloví. Prof. Votoček také Wichterleho silně ovlivnil svým nesmlouvavým hájením svobody vědeckého bádání. Po složení státní (inženýrské) zkoušky v roce 1935 pokračoval ve studiu a publikoval pět prací orientovaných především na deriváty sacharidů, pro dosažení doktorátu by dle tehdejších norem stačila pouze jedna z těchto prací. V červnu 1936 pak promoval na doktora technických věd. Votoček mu nabídl místo docenta a vedení laboratoří druhého ročníku, a tak Wichterle na škole setrval až do jejího uzavření 17. listopadu 1939. Po dvou letech pod vedením Votočka, kdy naděje na místo řádného asistenta na jeho fakultě byla mizivá, mu Votoček doporučil lékařskou fakultu, kde se rýsovala možnost vzniku nového oboru – biochemie. Wichterle se proto pustil do studia medicíny. Bez větší námahy absolvoval biologická cvičení a následné zkoušky, z chemie dostal bez jakékoli přípravy dostatečnou (pouze proto, že měl k analytické chemii zcela odlišný přístup než zkoušející). Zkoušku z anatomie však již absolvovat nestihl, měl za sebou obě povinné pitvy a byl ke zkoušce připraven, ale termín zkoušky měl na podzim 1939, takže uzavření vysokých škol mu zkoušku překazilo. Wichterle tedy stále zůstával asistentem Votočka, dokonce by se dalo říci i oblíbencem. Otto získal u Votočka první učitelské zkušenosti, když působil jako „přednáškový asistent“. Tato funkce obnášela přípravu demonstračních pokusů a vzorců na tabuli, ale také zastupování profesora při nečekané absenci. To se také stalo 11. listopadu 1939, v den smrti Jana Opletala, kdy vyzval studenty, aby místo přednášky šli do ulic.\n\nV roce 1938 se oženil. Jeho ženou se stala Linda Zahradníková, vystudovaná zubní lékařka. Měli dva syny, Ivana (*1939) a Kamila (*1941).\n\nPo 17. listopadu byly vysoké školy neprodyšně uzavřeny (všechny chemické aparatury zůstaly uvnitř) a po popravách a deportacích studentů následovalo i zatýkání vysokoškolských učitelů, především těch, kteří si hned nenašli zaměstnání. V polovině prosince baťovské laboratoře nabídly Ottovi místo ve Výzkumných chemických dílnách firmy Baťa (již podruhé, neboť Wichterle zprvu odmítal, protože chtěl zůstat na škole). Wichterleho manželka Linda však měla averzi vůči zlínské materialistické společnosti, a tak Otto váhal. Když pak ale v Praze začala další vlna zatýkání, okamžitě odjel do Zlína sepsat smlouvu. Do zaměstnání nastoupil 2. ledna 1940, jeho vedoucím byl docent Stanislav Landa. Wichterle na něj vzpomíná jako na vynikajícího chemika i skvělého vedoucího. Landa souhlasil s tím, že tematiku výzkumu si bude Otto určovat výhradně sám a bude moci výsledky publikovat.\n\nPřesto se chtěl Wichterle zabývat i tématy významnými i pro firmu. Zaměřil se proto na prověření Carothersových patentů o Nylonu 66. Tento nylon však měl jeden základní problém, nedala se z něj spřádat vlákna. Wichterlovi velmi pomohlo, že mohl vycházet z prací s monosacharidy u Votočka, které měly s polyamidovými vlákny společné rysy. Hned při jednom z prvních pokusů se podařilo připravit makromolekulární polyamid, jehož tavenina se dala táhnout na dlouhá pevná vlákna. Díky tomuto úspěchu byli Wichterlovi přiděleni další pracovníci a vzniklo oddělení nových hmot. V tomto novém oddělení se připravila metoda průmyslové výroby této nové látky – bylo třeba zajistit co nejlevnější způsob výroby potřebných surovin, především kaprolaktamu (základní látky potřebné k výrobě Nylonu 6). V červnu dalšího roku se už spřádala příze a v tzv. jednotkovém provozu vznikly dokonce první ponožky a dámské punčochy. Punčochářští odborníci byli přesvědčeni, že paty a špičky se musí zesílit bavlnou a syntetickou přízi pokládali za méně hodnotnou náhražku hedvábí. Po půlroce nošení se však bavlna ze „zesílených“ pat a špiček vydrolila a samotný polyamid zůstal nedotčen. Přes tyto úspěchy čeští představitelé firmy naléhali, aby se tento výzkum udržel před Němci v tajnosti, ale aby se intenzivně pokračovalo ve sbírání technologických podkladů k jejich aplikaci hned po válce. Nemohl proto vzniknout větší poloprovoz a další výzkum probíhal v poměrně stísněných podmínkách. Nylon se začal průmyslově vyrábět až po válce pod názvem Silon, nejprve jen malé objemy, ale zanedlouho byla v provozu linka vyrábějící desítky tisíc tun nylonu ročně.\n\nV prosinci 1942 začalo zatýkání i ve Zlíně, zdejší Gestapo se pokoušelo o likvidaci odboje. Wichterle se v té době účastnil pravidelných schůzek u ing. Kouteckého, kde se poslouchala vážná hudba a také se sledovaly pohyby front a zprávy ze zahraničí, nikdy se zde však nemluvilo o organizované odbojové činnosti. Nutno dodat, že Wichterle neměl pocit, že by byl příslušníkem komunistické organizace ani když četl vypůjčeného Engelsova Anti-Duehringa. Koutecký byl jako velitel této „odbojové buňky“ zatčen jako první. Byl podroben strašnému Sonderbehandlungu (tzv. zvláštnímu zacházení), ale ani tehdy nevyzradil žádná jména, a aby se vyhnul dalšímu týrání, oběsil se ve své cele. Gestapo však k jeho mrtvole přivedlo nic netušící manželku a jejího zhroucení využili k zjištění všech jmen. 21. prosince byl Wichterle zatčen, ale díky štěstí a korespondenci s německým chemikem Langenbeckem nebyl poslán do koncentračního tábora, ale byl pouze uvězněn, a to na čtyři měsíce. V té době už za sebou nacisté měli prohry na východní frontě, nad Zlínem se objevovaly americké letouny a bylo jasné, že se blíží konec války. S koncem války skončilo Wichterlovo působení ve Zlíně, především proto, že se do vedení firmy dostali jeho odpůrci.\n\nKrátce po válce (už v červnu 1945) se Wichterle vrátil do Prahy, aby zjistil, jaký je stav na vysokých školách. Vybavení laboratoří sice nebylo zničeno, ale původní budova byla v hrozném stavu. Wichterle byl odhodlaný obnovit výuku na vysoké škole. Spolu s docentem Lukešem museli nejprve najít vhodnou budovu. V improvizovaných podmínkách v části Ústavu organické chemie v Horské ulici zřídili laboratoře posluchačů a už během prázdnin se tu začaly střídat turnusy studentů. Nebyly však k dispozici žádné návody ke cvičení, proto Wichterle trávil většinu svých večerů sepisováním návodů pro základní preparativní práce. Začala tak vznikat první skripta pro organickou i anorganickou chemii, která svým pojetím předbíhala dobu. Později sám napsal dokonce německou a ruskou verzi těchto učebnic. Učebnice průběžně vylepšoval až do roku 1958, kdy byl propuštěn z vysokých škol.\n\nSpolu s Lukešem se pokusil zcela od základů změnit výuku na vysokých školách. Na svých poválečných přednáškách zavedl průběžné testy a zkoušky se staly jen formalitou, která doplňovala celkové hodnocení. Tato metoda však neuspěla – kvůli konservatismu profesorů, ale také proto, že toto průběžné hodnocení se dalo jen špatně politicky ovlivnit a bez milosti ukázalo, že „správná“ politická příslušnost neznamená dobré studijní výsledky - dokonce, že tomu je naopak. Souběžně s dosazováním členů komunistické strany do vedení školy přibývalo Wichterlovi konfliktů a nepřátel. Když byl novým rektorem jmenován Vladimír Maděra, začala politická čistka vedoucí i k propuštění Otty Wichterla dne 31. srpna 1958. I přes odvolání nepozbyla výpověď platnosti. Wichterle poté získal vědecký azyl na Československé akademii věd, kde vládlo přece jen politicky liberálnější prostředí než na vysokých školách. Dne 4. prosince téhož roku byl Wichterle jmenován vedoucím laboratoře makromolekulárních látek Československé akademie věd (ČSAV), z níž se vyvinul Ústav makromolekulární chemie (ÚMCH) v Praze 6 na Petřinách. Wichterle se pak stal jeho ředitelem (až do tzv. normalizace) a strůjcem většiny jeho úspěchů.\n\nProfesor Wichterle vždy hájil nezbytnost širokého základního výzkumu a svobody vědeckého bádání. Vždy zdůrazňoval, že nové praktické výsledky se rodí zejména z rozvoje a mistrovského ovládnutí určité metodiky a teorie, zatímco od počátku násilně cílený či aplikovaný výzkum tyto výsledky nemívá. Tyto principy, které poznal již při svých začátcích v ústavu fy Baťa ve Zlíně, pak po roce 1948 odvážně hájil i při působení jako vysokoškolský profesor a po roce 1958 jako vědecký pracovník tehdejší ČSAV. Po listopadu 1989 prof. Wichterle jako nově zvolený prezident ČSAV varoval před nebezpečím tržního zneužívání vědy.\n\nNejznámějším vynálezem Otty Wichterla jsou gelové kontaktní čočky. Prvním impulsem k práci na vývoji měkkých kontaktních čoček byl jeho náhodný rozhovor ve vlaku cestou z Olomouce do Prahy roku 1952. Spolucestující (dr. Pur) četl odborný článek o možnostech chirurgické náhrady oka. Wichterle si uvědomil, že lepším materiálem pro implantát než ušlechtilé kovy by byla umělá hmota. Začal tedy rozvíjet teorii o trojrozměrném hydrofilním polymeru, který by byl pro oko dobře snesitelný. Jako nejvhodnější se jevil HEMA gel (poly-hydroxyethyl-methakrylátový gel), který pohlcoval asi 40 % vody, byl průhledný a měl dobré mechanické vlastnosti. Problém byl s jeho zpracováním. Nejprve se gel lil do forem, čočky se však při otevírání forem trhaly a měly nepravidelné okraje. Pak přišel rok 1958, Wichterle byl z VŠCHT propuštěn a tamější výzkum hydrofilních gelů a čoček byl zlikvidován. Spolu s Wichterlem pak do ÚMCH odešlo mnoho jeho spolupracovníků, mezi nimi i Drahoslav Lím, a výzkum pokračoval pod záštitou ÚMCH. Na půdě ústavu pak vznikla nová metoda – odlévání gelu do skleněných forem. Získala se tak čočka s přesnou optikou ve střední části. Některé čočky oko téměř nedráždily, ale výtěžky byly stále malé kvůli složitému obrušování okrajů. První čočky byly již aplikovány i na pacientech 2. oční kliniky v Praze za spolupráce s doktorem Maxmiliánem Dreifusem. Prokázalo se tak, že měkké čočky mohou poskytnout dokonalou korekci zraku a jsou pacienty poměrně dobře snášeny.\n\nMinisterstvo zdravotnictví však výzkum i přes Wichterlovo naléhání v roce 1961 zrušilo kvůli malým výtěžkům. V té době Wichterla napadl úplně nový způsob zpracování HEMA gelu, odlévání v rotujících otevřených formách, ale protože na obzoru nebyla žádná možnost pokračování v realizačním vývoji na půdě ČSAV, začal se Wichterle touto metodou zabývat doma. Na konci roku 1961 se mu v jeho bytě podařilo podat důkaz, že lze kvalitní kontaktní čočky vyrobit s minimálními náklady metodou monomerního odstředivého odlévání v rotujících formách. Tento první přístroj na výrobu kontaktních čoček je velmi známý, jedná se o aparaturu sestavenou z dětské stavebnice Merkur nejprve s dynamem z jízdního kola jako motorkem a poté i s motorkem z gramofonu. Po úspěšné zkoušce těchto čoček (opět na klinice u dr. Dreifuse) napadlo Wichterleho, že nyní se nejedná pouze o službu zdravotnictví, ale že s výrobou čoček souvisí velké hospodářské zájmy především v USA. K podobným závěrům došly i státní instituce, a proto byl Wichterle vybízen k rozvinutí výzkumu čoček ve větší míře v ÚMCH. Vymohl si tedy čtyřicet pracovníků a působiště mimo ústav, protože tvrdil, že tento výzkum nepatří na půdu ústavu Akademie věd.\n\nOd roku 1963, kdy už byly metody výroby dovedeny téměř k dokonalosti, se zájem o kontaktní čočky a také důvěra v ně zvyšovaly. Dostavila se i odezva z USA a po několika měsících jednání byla 12. března 1965 v Praze podepsána licenční smlouva s Robertem Morrisonem a National Patent Development Corporation (NPDC), zastupovanou Martinem Pollakem a Jeromem Feldmanem. Ti založili akciovou společnost Flexible Contact Lens Corporation, jejímž sublicenčním partnerem se pak v roce 1966 stala firma Bausch & Lomb, jeden z nejvýznamnějších výrobců kontaktních čoček dnešní doby. Když v březnu 1971 Food and Drug Administration vydala povolení k uvedení čoček na americký trh, akcie firmy B & L stouply tak prudce, že akciový kapitál firmy narostl přes noc o 250 milionů dolarů.\n\nUdálosti roku 1968 výrazně ovlivnily vývoj Československa a také Wichterlův život. V lednu se uvolnila politická situace a pracovníci Akademie se postupně začali scházet a vznikl i Svaz vědeckých pracovníků (Wichterle byl zvolen předsedou přípravného výboru). Wichterle se postupně zapojil do politického dění a stal jedním z iniciátorů manifestu 2 000 slov. Zatímco Akční program KSČ byl výzvou k reformě komunistické strany, 2 000 slov obsahovaly podněty, které šly za rámec Akčního programu. Šlo o aktivizaci československé veřejnosti proti stále zjevnému tlaku sovětského vedení proti reformním změnám v zemi. Méně známý než jako signatář 2 000 slov je Otto Wichterle jako poslanec České národní rady. Byl zvolen 10. července 1968 téměř jednohlasně.\n\nPo provedení federalizace Československa usedl v lednu 1969 do Sněmovny národů Federálního shromáždění jako bezpartijní poslanec. Do federálního parlamentu ho nominovala Česká národní rada. Ve FS i ČNR setrval do konce roku 1969, kdy rezignoval. Z politiky odešel koncem roku 1969, protože nesouhlasil s prodlužováním mandátu (poslanci si odhlasovali prodloužení vlastních mandátů). Jako jediný také odmítal poslanecký plat, protože se cítil být pouze vědcem. K 21. prosinci 1969 byl Wichterle jako signatář 2 000 slov zbaven funkce ředitele ÚMCH a dále tam pracoval pouze jako řadový vědec.\n\nPřestože měl Wichterle všechny své vynálezy spolehlivě zajištěny patenty, mnoho firem napříč Amerikou tyto patenty vědomě porušovalo. Šlo především o výrobu čoček soustružením z tvrdého xerogelu a jejich následné bobtnání ve vodě. NPDC v 70. letech začala vést mnoho soudních sporů proti velkým firmám, které patenty porušovaly. Žalované firmy na svou obranu podávaly zrušovací žaloby proti platnosti daných patentů, byla to pro ně jediná šance, jak uniknout těžkému finančnímu postihu. Nejdůležitějším svědkem měl být přirozeně Otto Wichterle, k čemuž byla samozřejmě nutná cesta do USA. Vzhledem k Wichterlově přítomnosti na černé listině české komunistické vlády to nebylo vůbec jednoduché. Když však vládě došlo, že i ona by prohrou v soudních sporech o patenty ztratila velké množství peněz, bylo Wichterlovi konečně dovoleno vycestovat. U federálního soudu, kam až se spor dostal, Wichterle během několika málo dní vyvrátil veškeré pochybnosti o pravosti patentů. Až v únoru 1982 vydal federální soud, nejvyšší instance, proti jejímuž rozhodnutí nebylo odvolání, rozsudek potvrzující platnost Wichterlových patentů, a to nejen v USA, ale i ve všech ostatních zemích. Firma NPDC tak postupně inkasovala desítky milionů dolarů, o které se již nemusela dělit s českou Akademií věd, protože čeští mocipáni se v roce 1977 vzdali veškerých licenčních smluv. Chtěli tím zrušit účast Akademie na tomto sporu a sprovodit ze světa všechny úspěchy spojené s jménem Otto Wichterle. České hospodářství tak přišlo přibližně o miliardu devizových dolarů.\n\nKoncem 70. let začala pomalu opadat normalizační nenávist k Wichterlovi a opět mohl cestovat do zahraničí, nejprve pouze dvě cesty ročně, ale mohl se zúčastnit výše zmíněných soudních sporů a chemických konferencí. Zasloužená úcta mu však mohla být plně projevována až po roce 1989. V roce 1991 mu byl udělen čestný doktorát dvěma americkými univeristami, Univeristy of Illinois at Chicago v Illinois a Polytechnic University v Brooklynu v New Yorku, v 1993 Univerzitou Karlovou. Roku 1990 byl zvolen presidentem ČSAV a na této pozici setrval do roku 1993. Téhož roku byl po něm pojmenován asteroid Wichterle. Do konce svého života se snažil být ve styku s chemií, přestože se již nemohl naplno věnovat pracím v laboratoři, zajímal se o dění v oboru a rozdával rady.\n\nAž do své osmdesátky rád hrával se svou ženou tenis, ještě déle se věnoval péči o dvě zahrady včetně práce s motorovou pilou. \n\nOtto Wichterle zemřel na svém letním sídle v obci Stražisko (okr. Prostějov) 18. srpna 1998 ve věku nedožitých 85 let.\n\nAkademie věd České republiky uděluje tuto cenu mladým, perspektivním vědcům této organizace, kteří nepřesáhli 35 let věku.\n\n\n"}
{"id": "29365", "url": "https://cs.wikipedia.org/wiki?curid=29365", "title": "Seznam kriticky ohrožených druhů rostlin v Česku", "text": "Seznam kriticky ohrožených druhů rostlin v Česku\n\nZa kriticky ohrožené druhy rostlin se podle zákona č. 114/92 Sb. O ochraně přírody a krajiny prohlašují následující cévnaté rostliny:\n"}
{"id": "29367", "url": "https://cs.wikipedia.org/wiki?curid=29367", "title": "Stydké pysky", "text": "Stydké pysky\n\nStydké pysky (lat. \"labia pudendi\") jsou součástí zevních rodidel ženy (vulvy), které se skládají z velkých a malých stydkých pysků. Jsou to párové kožní řasy zevně pokryté pubickým ochlupením, uvnitř s kůží podobnou sliznici. Vpředu přecházejí do stydkého pahorku (\"mons pubis\"), vzadu do hráze (\"perineum\"), mezi nimi je stydká štěrbina (\"rima pudendi\"), v ní pak malé stydké pysky. Jejich funkce je především ochranná, protože uzavírají vchod do pochvy, čímž brání vnikání nečistot a infekce.\n\nVelké stydké pysky (lat. \"labia majora\") jsou párové kožní řasy, které obloukovitě obklopují poševní vchod. Jejich vyklenutí kromě tuku tvoří také kavernosní tělesa, která při vzrušení a následném překrvení zduří. Od puberty jsou zevně pokryté chloupky, uvnitř se kůží podobají sliznici. Vyplňují prostor mezi stydkým pahorkem (\"mons pubis\") vepředu a hrází (\"perineum\") vzadu, které jsou zároveň jejich součástí. Mezi nimi je pak stydká štěrbina (\"rima pudendi\") s malými stydkými pysky uvnitř. Pokud žena stojí nebo má nohy u sebe, tak obvykle velké stydké pysky úplně nebo částečně zakrývají ostatní části vulvy. Barva kůže na velkých stydkých pyscích je obvykle podobná celkové barvě jednotlivce, ačkoliv existují značné variace. Vnitřní kůže (sliznice) je často růžová nebo nahnědlá.\n\nMalé stydké pysky (lat. \"labia minora\") jsou dvě jemné kožní řasy ukryté pod velkými stydkými pysky a jsou po obou stranách poševního vchodu. V horní části poševní síně se nachází klitoris a na tomto místě se setkává s malými stydkými pysky.\n\nBarva, velikost a celkový vzhled stydkých pysků se značně liší u každé ženy. U některých žen nejsou malé stydké pysky téměř vidět a u jiných mohou být velké a vyčnívající.\n\nBěhem sexuálního vzrušení se pysky začnou plnit krví, zduří a jejich barva zčervená.\n\nExistuje operační zákrok - labioplastika - při které lze chirurgicky upravit velikost a vzhled pysků.\n\n\n"}
{"id": "29386", "url": "https://cs.wikipedia.org/wiki?curid=29386", "title": "RTFM", "text": "RTFM\n\nRTFM je zkratka z anglického (\"přečti si ten zasraný manuál\"). Tak se odpovídá na dotazy, které mohou být snadno vyřešeny prostudováním příslušné dokumentace a které zbytečně připravují odpovídající o jejich čas. Mnohdy ovšem význam slova \"snadno\" posuzuje jedinec s vysoce nadprůměrnými znalostmi, což pak přivádí k šílenství všechny, kdo mají znalosti menší než tento jedinec a z doporučované dokumentace nechápou téměř nic.\n\nV technické podpoře se to rovněž používá ve významu (\"restartuj ten zasraný stroj\") (což často bývá účinná metoda řešení širokého spektra problémů).\n\nNěkterým lidem připadá slovo ve výrazu neslušné, proto za F dosazují slova, jako (hloupý), (přátelský), (fantastický), (skvělý, fajn). Další metodou je F úplně vynechat a zkratka se pak zkrátí na RTM ().\n\nExistují i varianty, jako RTFS – ' (\"přečti si ten zasraný zdrojový kód\"), RTDM – ' (\"přečti si ten zatracený manuál\") a RTFML – ' (\"přečti si ten zasraný strojový kód\"). Další varianty jsou inspirované Hvězdnými válkami: UTSL – ' (\"Použij zdroj, Luku\") – což je na motivy repliky „“ (Použij Sílu, Luku). Tato verze je méně hanlivá než RTFM.\n\nDalší varianta z Usenetu z roku 1996 je STFW – ' (\"Prohledej ten zasraný web\"), s konkrétnější variantou UTFG – ' (\"Použij zasraný Google\"), JFGI – ' (\"Si to kurva vygoogluj\") nebo neurážlivým GIYF – ' (\"Google je tvůj přítel/kamarád\").\n\nV seriálu The IT Crowd parodizujícím práci IT techniků má jedna z hlavních postav v prvním záběru na sobě tričko s rudým nápisem \"RTFM\", jenž je součástí výjevu připomínajícího čínský propagandistický plakát, na němž je muž držící rudou knížku (připomíná čínské propagandistické plakáty a Rudou knížku Mao Ce-tunga).\n\n\n"}
{"id": "29387", "url": "https://cs.wikipedia.org/wiki?curid=29387", "title": "Vega", "text": "Vega\n\nVega (α Lyrae) je hvězda hlavní posloupnosti a nejjasnější hvězda souhvězdí Lyry. Označení v Bayerově katalogu je α Lyrae, latinizováno Alfa Lyrae, zkráceně Alfa Lyr, či α Lyr. Hvězda se nachází ve vzdálenosti 25,3 světelných let a patří mezi Slunci nejbližší jasné hvězdy. Je pátou nejjasnější hvězdou oblohy a po Arcturu druhou nejjasnější hvězdou severní nebeské polokoule. Je též proměnnou hvězdou, která mírně mění jasnost.\n\nVega je jednou z nejstudovanějších hvězd. Okolo roku 12 tisíc před naším letopočtem byla Polárkou a bude jí znovu okolo roku 14 tisíc, kdy její deklinace bude +86 stupňů 14 minut, necelé 3 stupně od severního nebeského pólu. Vega byla po Slunci první hvězdou, která byla vyfotografována a bylo pořízeno její spektrum. Byla také jednou z prvních hvězd, jejíž vzdálenost byla odhadnuta pomocí paralaxy.\n\nVega je asi desetkrát mladší než Slunce, její stáří se odhaduje na 455 milionů let. Za to je 2,1 krát hmotnější, a proto je její očekávaná životnost desetina věku Slunce. Obě hvězdy jsou zhruba v polovině svého života. Má velkou rychlost rotace, 236 km/s na rovníku. Proto je okolo rovníku vyboulená odstředivou silou a v důsledku toho teplota ve fotosféře hvězdy kolísá a dosahuje maxima v pólech. Ze Země je pozorována ve směru jednoho z pólů. Vega obsahuje neobvykle málo prvků s vyšším atomovým číslem než hélium.\n\nVega tvoří spolu s nejjasnějšími hvězdami souhvězdí Labutě a Orla asterismus letní trojúhelník. \n\nVzhledem k tomu, že její zdánlivá hvězdná velikost je blízká hodnotě 0, byla v 18. století používána jako kalibrační hvězda pro nastavování stupnice hvězdných velikostí. Zároveň má velice ploché spektrum v oblasti viditelného a blízkého infračerveného záření, je stále standardem pro stanovování tzv. barevného indexu v systému UBVGRI, kde všechny rozdíly jsou nastaveny na nulovou hodnotu.\n\nVega je zřejmě obklopena protoplanetárním diskem. Přestože kolem Vegy nebyly objeveny žádné planety, nelze přítomnost planetárního systému zatím vyloučit. Mohou okolí ní obíhat menší, terestrické planety obíhající blíže ke hvězdě.\n\nBayerovo označení hvězdy je α Lyrae (latinkou Alfa Lyrae). Tradiční název Vega (dříve Wega) pochází patrně z volné transliterace arabského slova \"wāqi\", což znamená „padající“ nebo „přistávající“, prostřednictvím fráze \"an-nasr al-wāqi\", „padající orel“.\n\nV roce 2016 založila Mezinárodní astronomická unie pracovní skupinu pro pojmenování hvězd (WGSN), jejímž cílem je katalogizovat a standardizovat jména hvězd. První bulletin WGSN z července 2016 obsahoval tabulku prvních dvou skupin jmen schválených WGSN, kde bylo potvrzeno jméno Vega pro hvězdu α Lyrae.\n\nNa severní polokouli lze Vegu spatřit poblíž zenitu ve středních severních šířkách během večera v létě. Ve středních šířkách jižní polokoule je ve stejném období zima, a Vega se tam náchází nízko nad severním obzorem. S deklinací +38,78° nelze Vegu spatřit v zeměpisných šířkách jižně od 51. rovnoběžky. Nelze ji tedy spatřit v Antarktidě ani v nejjižnější části Jižní Ameriky, včetně Punta Arenas, Chile (53 stupňů jižní šířky). V zeměpisných šířkách severně od 51. rovnoběžky zůstává Vega nepřetržitě nad obzorem jako cirkumpolární hvězda. Kolem 1. července je Vega o půlnoci v zenitu, když v té době překročí meridián.\n\nKaždou noc se zdá, že se pozice hvězd díky rotaci Země mění. Když však hvězdu vidíme ve směru osy otáčení Země, zůstane ve stejné poloze, a proto se nazývá pólová hvězda. Směr osy rotace Země se postupem času mění v procesu známém jako precese rovnodennosti. Úplný precesní cyklus trvá 25 770 let, během nichž pól rotace Země sleduje kruhovou cestu přes nebeskou kouli, která prochází poblíž několika jasných hvězd. V současné době je polární hvězdou Polárka, ale okolo roku 12 000 před naším letopočtem jí byla a okolo roku 14 000 jí zase bude Vega . \n\nVega leží v jednom z vrcholů letního trojúhelníku, rozlehlého asterismu, jehož zbylé vrcholy tvoří dvě hvězdy první velikosti, totiž Altair v souhvězdí Orla a Deneb v souhvězdí Labutě. Má přibližně tvar pravoúhlého trojúhelníku, přičemž Vega leží v jeho pravém úhlu. Letní trojúhelník lze na severním nebi dobře rozeznat, protože v jeho okolí je málo dalších jasných hvězd.\n\nJméno hvězdy je patrně odvozeno z arabského \"Al Nesr al Waki\" النسر الواقع, které se poprvé objevilo ve hvězdném katalogu Al Achsasi al Mouakketa a bylo přeloženo do latiny jako \"Vultur cadens\", \"padající sup\". Souhvězdí ve starověkém Egyptě představovalo supa či orla, stejně tak ve starověké Indii. Arabské jméno se pak objevilo v západním světě v Alfonsinských tabulkách, sestavených mezi lety 1215 a 1270 na objednávku kastilského krále Alfonse X. Středověké astroláby v Anglii a západní Evropě pro ni používali jména Wega a Alvaca a zobrazovaly ji a Altaira jako ptáky. \n\nMezi severními polynéskými obyvateli byla Vega známá jako \"whetu o te tau\", hvězda roku. V určité době to znamenalo začátek jejich nového roku, kdy byla půda připravena k setí. Nakonec tuto funkci převzaly Plejády.\n\nAsyřané pojmenovali hvězdu Dayan, což znamenalo „soudce nebe“, zatímco v Akkadě byla Tir-annou, „životem nebe“. V babylonské astronomii byla Vega jednou z hvězd jménem Dilgan, „Posel světla“. Pro starověké Řeky představovalo souhvězdí Lyry harfu Orfeovu a Vega byla její rukojeť. V Římské říši byl začátek podzimu založen na hodině, kdy Vega zapadala pod obzor.\n\nV čínské astronomii je Vega součástí hvězdného obrazce Tkadlena (, Č’-nü), do něhož patří i ε Lyrae a ζ Lyrae. Čínské jméno pro Vegu je První hvězda tkadleny (, Č’-nü i). V čínské mytologii existuje milostný příběh připomínaný o svátku Čchi-si () sedmý den sedmého měsíce čínského kalendáře, ve kterém pasáček Niou-lang (, Altair) a jeho dvě děti (β Aquilae a γ Aquilae) jsou odděleny od své matky Č’-nü, žijící na druhé straně řeky, představované Mléčnou dráhou. Sedmý den sedmého měsíce se pomocí magie vytvoří most, takže Niou-lang a Č’-nü mohou být opět na krátkou dobu spolu. Na této legendě je také založen japonský svátek Tanabata, v němž se tkadlena/Vega jmenuje Orihime a pasáček/Altair Hikoboši.\n\nV zoroastrismu byla Vega někdy spojována s Vanantem, menším božstvem, jehož jméno znamená „dobyvatel“.\n\nDomorodí obyvatelé Boorongu na severozápadě australské Viktorie ji pojmenovali Neilloan podle „létajícího ptáka, tabona holubího“.\n\nV hindské mytologii se Vega nazývána Abhijit a je zmíněna v Mahábháratě: \"Souhvězdí Krittika (Plejády), soupeřící s Abhijitem (Vega), šlo k „Vaně“, když po letním slunovratu začalo teplé léto a hvězda Abhijit sklouzla na oblohu\". P. V. Vartak naznačuje, že „sklouznutí Abhijita“ a vzestup Krittiky by mohly označovat postupné vzdalování nebeského pólu od Vegy roku 12 000 před naším letopočtem.\n\nStředověcí astrologové považovali Vegu za jednu z Behenských hvězd a spojili ji s olivínem a rostlinou saturejkou horskou. Cornelius Agrippa zaznamenal jeho kabalistické znamení ve \"Vultur cadens\", což je doslovný latinský překlad arabského jména. Středověké hvězdné mapy také uváděly alternativní jména Waghi, Vagieh a Veka pro Vegu.\n\nW. H. Audenova báseň z roku 1933 „Letní noc (Geoffreyovi Hoylandovi)“ začíná slavným dvojverším: „Venku na trávníku ležím v posteli / s nápadnou Vegou nad hlavou“.\n\nVega se stala první hvězdou, po níž pojmenovali auto, s řadou francouzských automobilů Facel Vega od roku 1954. V Americe uvedl Chevrolet Vegu v roce 1971. Další dopravní prostředky se jménem Vega zahrnují startovací systém kosmické agentury ESA Vega a letadla Lockheed Vega.\n\nAstrofotografie, fotografování nebeských objektů, začala v roce 1840, když John William Draper pořídil první snímek Měsíce pomocí daguerrotypického procesu. Dne 17. července 1850 se Vega se stala první hvězdou (jinou než Slunce), kterou vyfotografovali William Bond a John Adams Whipple na Harvard College Observatory, také s využitím daguerrotypie. Henry Draper pořídil první fotografii hvězdného spektra Vegy v srpnu 1872 a stal se také prvním vědcem, který ve spektru hvězdy objevil absorpční čáry. Podobné čáry již byly předtím identifikovány ve spektru Slunce. V roce 1879 použil William Huggins fotografie spektra Vegy a podobných hvězd k identifikaci souboru dvanácti „velmi silných čar“, společných pro tuto hvězdnou kategorii. Později byly identifikovány jako silné čáry Balmerovy série vodíku. Od roku 1943 slouží spektrum této hvězdy jako jeden ze stabilních kotevních bodů, podle nichž jsou klasifikovány další hvězdy.\n\nVzdálenost od Vegy lze určit změřením její paralaxy, když Země obíhá kolem Slunce. První vědec, který změřil paralaxu hvězdy, byl Friedrich G. W. von Struve, který pro Vegu oznámil hodnotu 0,125 úhlové sekundy (0,125″). Friedrich Wilhelm Bessel byl skeptický, pokud jde o Struveho data, a když sám publikoval paralaxu 0,314″ pro hvězdný systém 61 Cygni, Struve upravil svou hodnotu pro paralaxu Vegy na téměř dvojnásobek původního odhadu. Tato změna zpochybňuje Struveho data. Většina astronomů v té době - včetně Struveho - připsala Besselovi první zveřejněný výsledek paralaxy. Struveův počáteční výsledek se však ve skutečnosti přiblížil aktuálně uznávané hodnotě 0,129 , jak bylo potvrzeno astrometrickou družicí Hipparcos.\n\nJasnost hvězdy, jak je vidět ze Země, se měří standardizovanou logaritmickou stupnicí. Tato zdánlivá velikost je číselná hodnota, která se snižuje s rostoucí jasností hvězdy. Nejslabší hvězdy viditelné pouhým okem jsou šesté velikosti, zatímco nejjasnější hvězda na noční obloze, Sirius, má velikost -1,46. Pro standardizaci logaritmické stupnice velikosti astronomové zvolili Vegu jako reprezentanta nulové velikosti na všech vlnových délkách. Proto byla Vega po mnoho let používána jako normál pro kalibraci stupnic absolutní fotometrické jasnosti. To však již neplatí, protože zjevný nulový bod velikosti je nyní běžně definován pomocí konkrétního číselně specifikovaného toku. Tento přístup je pro astronomy výhodnější, protože Vega není vždy k dispozici pro kalibraci a liší se v jasnosti.\n\nFotometrický UBV systém měří velikost hvězd pomocí ultrafialového, modrého a žlutého filtru a vytváří hodnoty U, B a V. Když byl fotometrický systém představen v 50. letech 20. století, byla Vega jednou ze šesti hvězd A0V, použitých k nastavení počátečních průměrných hodnot. Průměrné velikosti těchto šesti hvězd byly definovány jako: U - B = B - V = 0. Takže stupnice velikosti byla kalibrována tak, že velikost těchto hvězd je stejná ve žluté, modré a ultrafialové části elektromagnetického spektra. Vega má tedy ve vizuální oblasti relativně ploché elektromagnetické spektrum - rozsah vlnových délek 350–850 nanometrů, z nichž většinu lze vidět lidským okem - takže hustota toku je zhruba stejná; 2000–4000 Jy. Hustota toku Vegy však v infračervené oblasti rychle klesá a v 5 mikrometrech je téměř 100 Jy.\n\nFotometrická měření Vegy během třicátých let 20. století ukázala, že hvězda měla proměnlivost s velikostí řádově ± 0,03 magnitud (přibližně ± 2,8 procent jasnosti). Tato škála variability byla v té době na hranici pozorovací schopnosti, a tak byla proměnnost Vegy předmětem sporů. Velikost Vegy byla znovu změřena v roce 1981 na observatoři Davida Dunlapa a vykazovala malou proměnlivost. Bylo tedy navrženo, že Vega vykazuje příležitostné pulzy s nízkou amplitudou spojené s proměnlivostí typu Delta Scuti. To je kategorie hvězd, které oscilují koherentním způsobem, což vede k periodickým pulzacím v jasnosti hvězdy. Přestože Vega vyhovuje fyzikálnímu profilu pro tento typ proměnné, ostatní pozorovatelé žádnou takovou proměnnost nenašli. Proměnlivost tak mohla být výsledkem systematických chyb v měření. Článek z roku 2007 však zkoumal tyto a další výsledky a dospěl k závěru, že „Konzervativní analýza výše uvedených výsledků naznačuje, že proměnnost Vegy se pravděpodobně pohybuje v rozmezí 1 až 2 procenta, s možnými příležitostnými odchylkami až 4 procenta od průměru \". Článek z roku 2011 rovněž potvrzuje, že „byla potvrzena dlouhodobá (meziroční) proměnnost Vegy“.\n\nVega se stala první jednotlivou hvězdou hlavní posloupnosti po Slunci, u které byly změřeny emise rentgenového záření v roce 1979 pomocí zobrazovacího rentgenového dalekohledu vypuštěného raketou Aerobee 350 z vojenské raketové základny ve White Sands. V roce 1983 se Vega stala první hvězdou, u které byl objeven disk prachu. Infračervený astronomický satelit (IRAS) objevil nadbytek infračerveného záření přicházejícího z hvězdy, což bylo přičítáno energii emitované obíhajícím prachem při jeho zahřívání hvězdou.\n\nVega má spektrální třídu A0V, je modře zbarvená bílá hvězda hlavní posloupnosti, v jejímž jádru probíhá fúze vodíku na helium. Hmotnější hvězdy spotřebovávají své fúzní palivo rychleji než menší, takže Vega má dobu života asi miliardu let, desetinu věku Slunce. Její současný věk je přibližně 455 milionů let, čili asi polovina její očekávané délky života v hlavní posloupnosti. Po opuštění hlavní posloupnosti se Vega stane červeným obrem třídy M a zbaví se velké části své hmoty, až se nakonec se stane bílým trpaslíkem. V současné době má Vega více než dvojnásobek hmoty Slunce a její zářivý výkon je asi 40krát větší než Slunce. Protože se rychle otáčí a ze Země vidíme jeden z jejích pólů, je její zdánlivá svítivost, vypočtená za předpokladu, že její povrch má všude stejnou jasnost, přibližně 57krát vyšší než Slunce. Je-li Vega proměnnou hvězdou, je pravděpodobně typu Delta Scuti s periodou přibližně 0,107 dne.\n\nVětšina energie produkované v jádru Vegy vzniká uhlíko-dusíko-kyslíkovým cyklem (CNO cyklus), procesem jaderné fúze, při kterém vznikají jádra helia ze čtyř protonů a katalyzátory reakce jsou uhlík, dusík a kyslík. Tento proces se stává dominantním při teplotě asi 17 milionů stupňů, což je o něco víc než teplota slunečního jádra, ale je méně účinná než fúzní proton-protonový cyklus v Slunci. CNO cyklus je vysoce citlivý na teplotu, což má za následek konvektivní zónu kolem jádra, která rovnoměrně distribuuje „popel“ z fúzní reakce v oblasti jádra. Vrchní atmosféra je v radiační rovnováze. To je rozdíl vůči Slunci, které má radiační zónu soustředěnou na jádro s překrývající zónou proudění.\n\nTok energie z Vegy byl přesně změřen vůči standardním světelným zdrojům. Při 5480 Á je hustota toku 3 650 Jy s chybovým rozpětím 2 procenta. Vizuálnímu spektru Vegy dominují absorpční linie vodíku; konkrétně Balmerova série vodíku s elektronem na n=2 hlavním kvantovém čísle. Čáry dalších prvků jsou relativně slabé,nejsilnější jsou čáry ionizovaného hořčíku, železa a chromu. Rentgenové emise z Vegy jsou velmi nízké, což ukazuje, že koróna hvězdy je velmi slabá nebo neexistuje. Pól Vegy je ale obrácený k Zemi a okolo něj může existovat polární koronální díra, takže potvrzení korony jako pravděpodobného zdroje rentgenového záření detekovaného z Vegy (nebo oblasti jí velmi blízké) může být obtížné, protože většina koronálních rentgenových paprsků by nebyla emitována do našeho zorného pole. \n\nPomocí spektropolarimetrie detekoval tým astronomů na Observatoire du Pic du Midi na povrchu Vegy magnetické pole. Je to první detekce magnetického pole u hvězdy spektrální třídy A, která není Ap chemicky mimořádnou hvězdou. Průměrná složka tohoto pole má sílu -0,6±0,3 G. To je srovnatelné s průměrným magnetickým polem na Slunci. Pro Vegu bylo hlášeno magnetické pole zhruba 30 gaussů, ve srovnání s asi 1 gaussem pro Slunce. V roce 2015 byly na povrchu hvězdy detekovány jasné hvězdné skvrny - první taková detekce pro normální hvězdu typu A a je to důkazem rotace hvězdy s periodou 0,68 dne.\n\nPoloměr Vegy byl s vysokou přesností změřen interferometrem, vyšla neočekávaně velká odhadovaná hodnota 2,73±0,01 násobku poloměru Slunce. To je o 60 procent větší než poloměr hvězdy Sirius, i když hvězdné modely naznačují, že by měl být větší pouze o 12 procent. Tento nesoulad však lze vysvětlit, pokud Vega je rychle se otáčející hvězdou, která je pozorována ze směru svého pólu otáčení. Pozorování interferometrem CHARA v letech 2005–06 potvrdila tuto dedukci.\n\nPól Vegy - její osa otáčení - není nakloněn o více než pět stupňů od paprsku směřujícího k Zemi. Maximum odhadů rychlosti rotace pro Vegu je 236,2±3,7 km/s podél rovníku, mnohem vyšší než pozorovaná (tj. projektovaná) rotační rychlost, protože Vegu vidíme téměř přesně od pólu. To je 88 procent rychlosti, při níž by se hvězda začala rozpadat odstředivými efekty. Tato rychlá rotace Vega vytváří výrazné rovníkové vydutí, takže poloměr rovníku je o 19 procent větší než polární poloměr. (Odhadovaný polární poloměr této hvězdy je 2,362±0,012 slunečních poloměrů, zatímco rovníkový poloměr je 2,818±0,013 slunečních poloměrů. Ze Země je vyboulení pozorováno ve směru pólu hvězdy a vede k příliš velkým odhadům poloměru hvězdy.\n\nPovrchová gravitace je u pólů větší než u rovníku, což způsobuje změnu efektivní teploty nad hvězdou: polární teplota je poblíž 10 000 °K, zatímco teplota na rovníku je asi 8 152 °K. Tento velký teplotní rozdíl mezi póly a rovníkem vede k silnému gravitačnímu ztmavnutí. Při pohledu z pólů to vede k většímu potemnění okraje, než by se normálně očekávalo u sféricky symetrické hvězdy. Teplotní gradient může také znamenat, že Vega má konvektivní zónu kolem rovníku, zatímco zbývající část atmosféry bude pravděpodobně v téměř čisté radiační rovnováze. Podle von Zeipelovy věty je lokální svítivost vyšší u pólů. Výsledkem by bylo, že kdybychom Vegu viděli podél roviny rovníku namísto pólů, byla by její celková jasnost nižší.\n\nProtože Vega byla dlouho používána jako standardní hvězda pro kalibraci dalekohledů, objev, že se rychle otáčí, může zpochybnit některé základní předpoklady, které byly založeny na tom, že je sféricky symetrická. Díky známému úhlu pohledu a rychlosti rotace Vegy bude umožněna lepší kalibrace přístrojů.\n\nV astronomii se prvky s vyšším atomovým číslem než helium nazývají „kovy“. Metalicita fotosféry Vegy dosahuje pouze 32 procent hojnosti těžkých prvků v atmosféře Slunce. Například Sirius má v porovnání se Sluncem metalicitu trojnásobnou. Na Slunci je hojnost prvků těžších než helium přibližně 1,27±0,02 procenta, ale jen 0,54 procent hmotnosti Vegy tvoří prvky těžší než helium.\n\nNeobvykle nízká metalicita činí z Vegy hvězdu podobnou lambdě Bootis. Vznik a původ takových chemicky zvláštních hvězd spektrální třídy A0-F0 však zůstává nejasný. Jednou z možností je, že tato chemická zvláštnost může být výsledkem difuze nebo úbytku hmotnosti, ačkoli hvězdné modely ukazují, že k tomu by mělo dojít až na konci života hvězdy při fúzi vodíku. Další možností je, že hvězda se vytvořila z mezihvězdného plynu a prachu, který byl neobvykle chudý na kovy. \n\nPozorovaný poměr helia k vodíku u Vegy je 0,030±0,005, což je asi o 40 procent méně než u Slunce. To může být způsobeno vymizením konvektivní zóny helia v blízkosti povrchu. K přenosu energie místo toho dochází radiačním procesem, což může způsobovat anomálie hojnosti prostřednictvím difuze.\n\nRadiální rychlost je součástí pohybu Vegy podél přímky k Zemi. Pohyb pryč od Země způsobí, že se světlo z Vegy posune na nižší frekvenci (směrem k červené) nebo na vyšší frekvenci (směrem k modré), pokud je pohyb směrem k Zemi. Rychlost tak může být měřena z velikosti rudého (nebo modrého) posuvu spektra hvězdy. Přesná měření tohoto červeného posuvu dávají hodnotu -13,9±0,9 km/s. Znaménko mínus označuje relativní pohyb směrem k Zemi.\n\nPříčný pohyb po obloze způsobuje, že se poloha Vegy posunula vzhledem k vzdálenějším hvězdám pozadí. Pečlivé měření polohy hvězdy umožňuje vypočítat tento úhlový pohyb, známý jako vlastní pohyb. Vlastní pohyb Vegy je 202,03±0,63 milisekund za rok v rektascenzi - nebeském ekvivalentu délky - a 287,47±0,54 ms/rok v deklinaci, což je ekvivalent zeměpisné šířky. Čistý vlastní pohyb Vegy je 327,78 ms/rok, což má za následek úhlový pohyb o stupeň každých 11 000 let.\n\nV galaktickém souřadnicovém systému jsou složky prostorové rychlosti Vegy (U, V, W) = (−16,1± ,3, −6,3±0,8, −7,7± 0,3) km / s, pro prostorovou rychlost 19 km/s. Radiální složka této rychlosti je ve směru ke Slunci 13,9 km/s, zatímco příčná rychlost je 9,9 km/s. Přestože Vega je v současné době pouze pátou nejjasnější hvězdou na noční obloze, pomalu se rozjasňuje, protože se blíží ke Slunci. Nejblíže Slunci bude odhadem za 264 000 let ve vzdálenosti perihelia 13,2 světelných let (4,04 kiloparseků). \n\nNa základě kinematických vlastností této hvězdy se zdá, že patří do skupiny hvězd zvané Kastorova pohybová skupina. Vega však může být mnohem starší než tato skupina, takže členství zůstává nejisté. Tato skupina obsahuje asi 16 hvězd, včetně Alfa Librae, Alfa Cephei, Kastora, Fomalhautu a Vegy. Všichni členové skupiny se pohybují téměř stejným směrem s podobnou rychlostí vesmírem. Členové skupiny mají společný původ v otevřené hvězdokupě, ale ztratili vzájemnou gravitační vazbu. Odhadovaný věk Kastorovy pohybové skupiny je 200±100 milionů let a průměrná prostorová rychlost hvězd je 16,5 km/s.\n\nJedním z prvních výsledků infračerveného astronomického satelitu (IRAS) byl objev nadměrného infračerveného toku přicházejícího z Vegy, který značně přesáhl hodnoty, které by se daly očekávat pouze od hvězdy. Tento přebytek byl naměřen na vlnových délkách 25, 60 a 100 μm a pocházel z úhlového poloměru 10 arcsekund (10″) se středem na hvězdě. V měřené vzdálenosti u Vegy to odpovídá skutečnému poloměru 80 astronomických jednotek (AU), kde AU je průměrný poloměr oběžné dráhy Země kolem Slunce. Bylo vyslovena hypotéza, že toto záření pochází z pole obíhajících částic s rozměrem řádově milimetr, protože cokoli menšího by se nakonec ze systému odstranilo vyzařovacím tlakem nebo by bylo vtaženo do hvězdy působením Poynting-Robertsonova efektu. Ten je výsledkem radiačního tlaku vytvářejícího účinnou sílu, která působí proti orbitálnímu pohybu prachové částice a způsobuje, že padá spirálou na hvězdu. Tento efekt je nejvýraznější u malých částic, které jsou blíže ke hvězdě.\n\nNásledná měření u Vegy na vlnové délce 193 μm ukázala nižší než očekávaný tok hypotetických částic, což naznačuje, že jejich velikost musí být řádově 100 μm nebo méně. Pro udržení tohoto množství prachu na oběžné dráze kolem Vegy je zapotřebí nepřetržitého zdroje doplňování. Navrhovaným mechanismem pro udržování prachu byl disk shlukovaných částic, které postupně kolabují, až vytvoří planetu. Modely vytvořené na rozložení prachu kolem Vegy naznačují, že se jedná o kruhový disk o poloměru 120 AU, při pohledu téměř z pólu. Kromě toho je ve středu disku otvor s poloměrem nejméně 80 AU. \n\nPo objevení infračerveného přebytku kolem Vegy byly nalezeny další hvězdy vykazující podobnou anomálii, kterou lze přičíst emisím prachu. Od roku 2002 bylo objeveno přibližně 400 podobných hvězd, které se nazývají “Veze podobné” nebo “S přebytkem jako Vega”. Předpokládá se, že by mohly poskytnout klíč k původu Sluneční soustavy.\n\nV roce 2005 vyfotografoval Spitzerův vesmírný dalekohled ve vysokém rozlišení infračervené snímky prachu kolem Vegy. Ukázalo se, že se rozprostírá 43″ (330 AU) na vlnové délce 24 μm, 70″ (543 AU) na 70 μm a 105″ (815 AU) na 160 μm. Bylo zjištěno, že tyto mnohem širší disky jsou kruhové a bez shluků, s částicemi prachu v rozmezí 1–50 μm. Odhadovaná celková hmotnost tohoto prachu je 3×10 (tři tisíciny) hmotnosti Země. Produkce prachu by vyžadovala srážky mezi asteroidy v populaci odpovídající Kuiperově pásu kolem Slunce. Prstenec prašných částic je tedy spíše vytvářen prachem kolem Vegy, než protoplanetárními disky, jak se dříve myslelo.\n\nVnitřní hranice disku prachu byla odhadnuta na 11″±2″ neboli 70–100 AU. Disk prachu vzniká, jak radiační tlak od Vegy tlačí trosky z kolizí větších těles směrem ven. Nepřetržitá produkce pozorovaného množství prachu za celou dobu života Vegy by však vyžadovala obrovskou počáteční hmotu - odhadovanou na sto hmot Jupitera. Proto je pravděpodobnější, že vznikl v důsledku relativně nedávného rozpadu středně velké (nebo větší) komety nebo asteroidu, který se pak dále fragmentoval v důsledku kolizí mezi menšími úlomky a jinými tělesy. Tento prachový disk by byl relativně mladý v časovém měřítku věku hvězdy a nakonec by zanikl, pokud by další události srážky nepřinesly nový prach.\n\nPozorování, nejprve interferometrem Palomar Testbed od Davida Ciardiho a Gerarda van Belle v roce 2001 a později potvrzená pomocí CHARA array na observatoři Mount Wilson v roce 2006 a dále infračerveným optickým dalekohledem na Mount Hopkins v roce 2011 přinesla důkazy o vnitřním prachovém pásu kolem Vegy. Tento exozodiacký prach, který vznikl do 8 AU od hvězdy, může být důkazem dynamických poruch v systému. Může být způsoben intenzivními srážkami komet nebo meteoroidů a může být důkazem existence planetárního systému.\n\nZ pozorování dalekohledu James Clerk Maxwell Telescope v roce 1997 vyplynula „protáhlá světlá centrální oblast“, která vrcholila na 9″ (70 AU) na severovýchod od Vegy. Byla předpokládána porucha prachového disku planetou nebo jiným obíhajícím objektem, který byl obklopen prachem. Snímky z Keckova dalekohledu však vyloučily společníka až do 16. magnitudy, což by odpovídalo tělesu s více než 12násobkem hmotnosti Jupitera. Astronomové z Joint Astronomy Centre na Havaji a na UCLA navrhli, že snímek naznačuje, že planetární systém stále prochází formací.\n\nUrčení povahy planety nebylo jednoduché; práce z roku 2002 předpokládá, že shluky jsou způsobeny planetou zhruba o hmotnosti Jupitera na excentrické oběžné dráze. Prach by se shromažďoval na oběžné dráze, která má střední dráhovou rezonanci s touto planetou - kde jejich oběžné doby tvoří celé zlomky s oběžnou dobou planety - což vede k výsledným shlukům hmoty.\n\nV roce 2003 se předpokládalo, že tyto shluky může způsobovat planeta hmotnosti zhruba Neptunu migrující ze 40 na 65 AU během 56 miliónů let, na oběžné dráze dostatečně velké, aby umožnily vytvoření menších kamenných planet blíže k Veze. Migrace této planety by pravděpodobně vyžadovala gravitační interakci s druhou planetou vyšší hmotnosti na menší oběžné dráze. \n\nPoužitím koronografu na dalekohledu Subaru na Havaji v roce 2005 dokázali astronomové dále omezit velikost planety obíhající Vegu na maximálně 5–10násobek hmotnosti Jupiteru. Otázka možných shluků disku s troskami byla v roce 2007 znovu přezkoumána pomocí novějších a citlivějších přístrojů na Interferometru Plateau de Bure. Pozorování ukázala, že prstenec úlomků je hladký a symetrický. Nebyly nalezeny žádné doklady o dříve zmiňovaných shlucích, což zpochybnilo hypotetickou obří planetu. Hladká struktura byla potvrzena v následných pozorováních Hughes et al. (2012) a Herschelovou vesmírnou observatoříí.\n\nPřestože kolem Vegy žádná planeta pozorována nebyla, nelze přítomnost planetárního systému zatím vyloučit. Mohly tam být menší, terestrické planety obíhající blíže ke hvězdě. Sklon planetárních drah kolem Vegy bude pravděpodobně shodný s rovinou rovníku hvězdy. \n\nZ pohledu pozorovatele na hypotetické planetě kolem Vegy by se Slunce nacházelo v souhvězdí Holubice jako slabá hvězda o velikosti 4,3.\n\n\n"}
{"id": "29391", "url": "https://cs.wikipedia.org/wiki?curid=29391", "title": "Konzervatismus", "text": "Konzervatismus\n\nKonzervatismus nebo konzervativismus (z lat. \"conservare\", uchovávat) je vedle liberalismu a socialismu jednou ze tří hlavních politických ideologií. Během času se termín vyvíjel a získal celou řadu často odlišných, ba i protichůdných významů.\n\nObecně lze říci, že charakteristikou konzervatismu je otevřená tendence bránit se (rychlým) změnám a podporovat tradiční normy. Těmi mohou v různých kontextech být: řád, autorita, tradice, vlast, rodina, náboženství, soukromé vlastnictví, hierarchizace společnosti a morálka. Protějškem konzervativců jsou liberálové, pokrokáři, rovnostáři a revolucionáři.\n\nPočátek užívání termínu se datuje do první poloviny 19. století, často rok 1820, kdy konzervatismus popisoval umírněné francouzské příznivce monarchie. První politická strana s tímto názvem byla britská Konzervativní strana. Její hlavní hodnoty byly monarchie, aristokracie, církev a obrana tradičních uspořádání.\n\nMyšlenky konzervatismu se však u odborné veřejnosti začaly objevovat již v 18. století. Nejznámějším autorem je původem irský politik a myslitel Edmund Burke, který však zasedal v britském parlamentu za stranu Whigů, kteří byli oproti Toryům „liberálnější“. Sám Burke vycházel z děl střídmě liberálního autora Adama Smithe. Své myšlenky popsal v díle z roku 1790 \"Úvahy o revoluci ve Francii\".\n\nV 20. století získal konzervatismus velmi široké uplatnění. Konzervativními jsou nazývány vlády politiky appeasementu z 30. let, frankismus, salazarismus a perónismus z období 30.–70. let, ale také později neostalinisté či neogaullisté. Mimo ně samozřejmě i nadále britská Konzervativní strana apod.\n\nKonzervativce nelze automaticky ztotožňovat s politickou pravicí; zejména německá a rakouská konzervativní politika má tradičně nakročeno do politického středu. Také britští toryové v 18. století se vymezovali jak proti „ničivé svobodě“ whigů, tak i proti ortodoxním proudům. I pro konzervativce byl důležitý důraz na svobodu, kterou však chápali jinak než jejich whigovští konkurenti. Konzervativní antropologie úzce souvisela s antropologií křesťanskou, s vědomím lidské hříšnosti, ale i svobody vůle a mravního konání. Britští konzervativci (Burke, Hume) nedůvěřují velkým racionalistickým systémům a kladou důraz na pozvolnou tradici, empirii a personální integritu.\n\nRoger Scruton píše, že konzervativci obhajují kontinuitu společenského vývoje, nebrání se pokroku, ale odmítají revoluce. Dříve chránili monarchii, jako symbol přirozené nadvlády ctnostných a ušlechtilých. Také brání právo na soukromé vlastnictví. Politolog Andrew Heywood vychází z uvědomění si nedokonalosti člověka a za základy konzervatismu považuje dodržování tradic, organickou společnost, hierarchii, přirozenou autoritu a právo na majetek. Dalším znakem je obhajoba stávajícího společenského řádu, která však není nekritická. Konzervativci obhajují jen funkční, léty prověřené funkce a instituce, které mají být zachovány, tudíž nemůžou být nahrazeny něčím údajně lepším. Na základě této skepse odmítají utopie. Proto upřednostňují jen malé změny, a to pouze pokud jsou opravdu nutné. Konzervativci oponují socialismu i liberalismu, hlavními body svárů je v případě socialismu otázka soukromého vlastnictví a v případě liberalismu otázka uchování tradičních hodnot. Liberalismus navíc odsuzují pro jeho snahu o individualizaci a chápání majetku jako nástroje ke konzumu. Konzervativci dále zastávají ideu silného státu, ne však všemocného. Obhajují hierarchickou strukturu společnosti a odmítají představu rovnocenné společnosti v otázkách majetku, postavení či váženosti. Dle tohoto smýšlení by občané měli být státu loajální a ten by jim měl zase zajistit existenční jistotu. Stát musí především dbát o stabilitu.\n\nRoger Scruton dále charakterizuje konzervatismus jako „obhajobu sociální ekologie“ a „politiku odloženého účinku, jejímž cílem je zachování života a zdraví společenského organismu na co nejdelší dobu“. Konzervativci věří, že radikální změny a dlouhou praxí neprokázané domněnky nemohou býti zavedeny bez předchozího testování.\n\nKonzervativci preferují hodnoty vyplývající z náboženských, kulturních a národních zkušeností a zvyků. Někteří konzervativci se snaží zachovat ve společnosti status quo nebo prosazovat pozvolné změny, jiní volají po návratu osvědčených pořádků z dřívějška. Konzervativci věří, že nejdůležitějším rysem společnosti jsou hodnoty nedotknutelného, svobodného, důstojného a sebezodpovědného lidského života, v právu vidí nutný nástroj garance těchto svobod. Různí konzervativci zastávají různé podoby konzervatismu či v různé míře kladou odlišný důraz na jednotlivé složky, jejich postoje se také razantně vyvíjely v čase. Je nutné rozlišovat zastánce politické doktríny či ideologie a konzervativního životního stylu nebo názorů.\n\nZ hlediska politické filosofie se klasické konzervativní smýšlení zakládalo na filosofii Thomase Hobbese a teorii Edmunda Burkea. Ve filosofii konzervatismu jde o popření relativismu, a to například v chápání demokracie. Za nutné považují akceptování celého souboru norem demokracie, a to především zvykových, založených na zkušenosti. Například nepřipouštějí myšlenku rovnostářství, jelikož obhajují normu demokracie – vládu většiny. Dále odmítají mechanické pojetí státu a společnosti, a také sociální determinismus. Svévolné sociální a etické změny chápou jako sociologické pokusy, a proto je neschvalují. Základem také je antisocialismus, ve smyslu politické filosofie. Jsou zastánci silného státu (jako autority), avšak se striktně vymezenými a omezenými intervenčními možnostmi. Jsou tedy obhájci státu (tj. proti anarchismu), ale neuznávají jeho rozhodčí roli v otázce etiky ani chování. Vztah občanů ke státu chápou jako nezávislý, tj. občané se přirozeně nespoléhají na pomoc státu. Z toho plyne, že neuznávají sociální stát. Velký důraz kladou na řád a pořádek, který však neslouží k represím, ale jako návod, aby obyvatelé jednali prozíravě. Z výše uvedeného vyplývá, že za důležité normy považují nezávislou svobodu a svobodnou vůli, které však nejsou primárně řízeny touhami a anarchií. Z toho plyne, že nesouhlasí s asociacionistickou psychologií osobnosti.\n\nTento směr se projevuje skepticismem. Původním teoretikem směru byl Edmund Burke, jehož následovali Robert Southey a Samuel Taylor Coleridge. Později se tento směr rozštěpil na křídla zastávající intervencionismus a naopak \"laissez faire\". V 19. století se vytvořilo křídlo paternalistických konzervativců, jejichž hlavním představitelem byl Benjamin Disraeli.\n\nBritský konzervatismus, původně chápaný jako „toryismus“, vznikl v sedmnáctém století během restaurace Stuartovců. Vyvinul se z roajalismu, jehož zastánci hájili vládu králů z milosti Boží. Po Slavné revoluci svůj postoj však pozměnili, kdy nově za původce moci chápali lid. Nově dělili společnost na tři stavy, a to královský, panský a poddanský. Základy konzervativní ideologie položili kněz a teolog Richard Hooker, pragmatik George Savile, markýz z Halifaxu, filosof David Hume a teoretik Edmund Burke, a to i přesto, že žádný z nich nebyl členem strany Toryů. V 30. letech 19. století se strana přejmenovala na Konzervativní stranu a sdružila paternalistické aristokraty s kapitalisty chtějícími volný trh. Postupně se strana stala zastupitelem obchodníků a podnikatelů.\n\nNábožensky zaměřený směr obhajující křesťanský řád a morálku v době Velké francouzské revoluce, ale i později. Hlavními zastánci byli Joseph de Maistre a Louis de Bonald. Ve 20. století Charles Maurras vycházel z této tradice při sestavení svého hnutí „Francouzská akce“, které se projevovalo roajalismem, nacionalismem a antisemitismem.\n\nKontinentální konzervatismus vznikal souběžně s britským, kdy se objevoval především v dílech odpůrců osvícenství. Na rozdíl od britského nepodporoval sekularizaci ve státní správě. Francouzská tradice kladla důraz na nové ideje, jako patriotismus nebo nacionalismus.\n\nSměr původně zaměřený na kulturní jednotnost a silný byrokratický stát. Hlavním ideologem byl Georg Wilhelm Friedrich Hegel. Ideologicky vyzdvihuje silná práva církve, aristokracie a tradiční rodiny. Člověk má v prvé řadě jednat ve prospěch státu. Představiteli další generace, která se soustředila na národní pospolitost a zachování kulturních hodnot, byli Justus Möser a Adam Müller.\n\nFiskální konzervatismus je směr ekonomické filosofie zastávající úspory a šetření státních financí. Často je spojován s ekonomickými postoji, jako jsou volný trh, deregulace a snižování daní. V USA v 19. století fiskální konzervatismus zastávaly Demokraticky-republikánská strana Thomase Jeffersona a později nová Republikánská strana. Toto pojetí však bylo také ovlivněno paleokonzervatismem, který prosazoval hlavně protekcionismus. Ve 20. století byl směr prosazován prezidenty USA Ronaldem Reaganem a Billem Clintonem, ve Spojeném království předsedkyní vlády Margaret Thatcherovou.\n\nEkonomicky je libertarianismus tržně orientovaný konzervatismus. Konzervativní je tento směr jednak v náhledu na evoluci jako nejstaršího a tedy již prověřeného principu pro oprávněnost obhajoby konkurence a tedy hospodářské soutěže, dále je konzervativní v náhledu na intervencionismus Státu, kdy raději volí umírněnost při zasahování do ekonomiky, až od zasahování úplně upouští.\n\nPoliticky se s původními konzervativci v jistých otázkách rozcházejí, jsou zastánci liberalismu. Političtí libertariáni odmítali válku ve Vietnamu či zdanění, naopak zastávali myšlenky privatizace.\n\nNeokonzervatismus se zrodil v 60. letech v USA jako reakce na vzestup nové levice. Vedoucími představiteli byli Irving Kristol a Daniel Bell, kteří se sdružili okolo časopisu \"The Public Interest\". Jde jim hlavně o obranu tradičních hodnot. Kritizují úpadek mravů a vlivu autority. Vycházejí z Burkeho. Mezi další zastánce patří Seymour Martin Lipset, Samuel Huntington či James Q. Wilson.\n\nJe odnoží moderních konzervativců, kteří mají mnoho společného s neokonzervativci. Tento směr se však více soustředí na náboženství a morálku.\n\nKulturní konzervatismus je směr snažící se uchovat kulturní dědictví národa nebo sdílené kultury. V USA termín znamená konzervativní postoj v kulturních válkách, kdy takoví zastánci prosazují uchování tradičních hodnot a uspořádání před progresivními změnami. Toto druhé pojetí je spojeno i s nacionalismem.\n\nZelený konzervatismus je označení směru, který slučuje konzervatismus a zelenou politiku. Takovou politiku například prosazoval bývalý britský konzervativní premiér David Cameron, kdy se snažil prosadit větší zpoplatnění užívání automobilů či průmyslového znečišťování. V USA tuto politiku zastával republikán Newt Gingrich.\n\nSociální konzervatismus v tradičním slova smyslu označuje směr, který prosazuje právo státu zachovávat společenské status quo. Skrze zákony se snaží uchovat tradiční společenské hodnoty. V druhém významu, který je typický pro kontinentální Evropu, se jedná o postoj současných liberálních konzervativců, kteří podporují rysy sociálního státu.\n\n\n\n\n\n\nV České republice lze za významnou konzervativní stranu považovat KDU-ČSL, která prosazuje tradiční hodnoty jako je morálka, vícegenerační rodina či subsidiarita. Nově se mezi české konzervativní resp. liberálně konzervativní strany zařadila i TOP 09, která konzervatismus a důraz na tradice ohlásila ústy svého předsedy Karla Schwarzenbergra při svém vzniku v červnu 2009. Částečně se k tomuto proudu (přesněji k liberálnímu a sociálnímu konzervatismu) hlásí i ODS.\n\nDalší českou konzervativní stranou je Občanská konzervativní strana, prosazující hodnoty jako stejná práva pro poctivé pracující občany, osobní zodpovědnost, právo na sebeobranu, legální vlastnictví střelných zbraní a sebeobranných prostředků a udržení kulturních tradic České republiky.\n\nZa konzervativní se také považují malé nacionalistické strany jako je Národní strana, NE Bruselu – Národní demokracie nebo Národní sjednocení. Konzervativní hodnoty ve svém programu zastává také Koruna Česká a už svým názvem se k nim hlásí Konzervativní strana. V době bezprostředně porevoluční byla významnou konzervativní silou Křesťanskodemokratická strana (KDS) Václava Bendy, která navazovala na tradice disentu a později se sloučila s ODS, kde její členové podpořili konzervativní proud (Marek Benda, Václav Benda). Znatelný konzervativní étos měla i Občanská demokratická aliance.\n\nLibertarianismus a fiskální konzervatismus v ČR hájí Strana svobodných občanů, vzniklá v roce 2009.\n\nVe Spojených státech je konzervatismus mnohem více liberální než v Evropě a klade větší důraz na svobodu podnikání a v případě neokonzervatismu na mezinárodní iniciativu a morální hodnoty. Americký konzervatismus je tedy obecně spojený s následujícími hodnotami a postoji:\n\n\nKlasickému (evropskému) konzervatismu se v USA říká tradicionalismus. V USA se částečně objevují směry jako „růstový konzervatismus“ a „nefalšovaný konzervatismus“ a tzv. paleokonzervatismus, který touží po návratu jižanských agrárních tradic.\n\n\n\n"}
{"id": "29400", "url": "https://cs.wikipedia.org/wiki?curid=29400", "title": "Henry Steel Olcott", "text": "Henry Steel Olcott\n\nHenry Steel Olcott (2. srpna 1832 Orange, New Jersey – 17. února 1907 Adyar, Indie) byl odborník na zemědělství, právník a novinář, jeden ze zakladatelů a první prezident Teosofické společnosti, první význačný představitel rostoucího zájmu o buddhismus na Západě. Jeho následné aktivity jako prezidenta Teosofické společnosti pomohly buddhismu v jeho znovuobnovování.\n\nOlcott vyrostl na otcově statku v New Jersey. V roce 1860 se oženil s Mary Epplee Moranovou, dcerou faráře z New Rochelle, měli spolu čtyři děti, nejmladší dvě zemřely v raném dětství. Manželství nebylo úspěšné, v roce 1874 bylo rozvedeno.\n\nPo vypuknutí občanské války vstoupil do armády. Nejprve sloužil ve spojovacích sborech, po vyléčení z úplavice byl přijat do speciální komise vyšetřující podvody a korupci. Za své zásluhy byl povýšen na plukovníka a převelen do Washingtonu. Pro své výjimečné schopnosti byl po atentátu na prezidenta Lincolna jmenován do speciální tříčlenné komise, která měla za úkol vyšetřit vraždu.\n\nPo odstoupení z této komise v roce 1865 se vrátil do New Yorku, aby studoval práva. Roku 1868 byl přijat do právnické komory v New Yorku. Občas publikoval články pojednávající o různých tématech. Např. publikoval genealogii své rodiny, která sahala zpět až k Thomasovi Olcottovi, jenž byl jedním ze zakladatelů Hartfordu v Connecticutu roku 1636.\n\nTaké se opět začal zajímat o okultismus a experimentální psychologii. V roce 1874 nastal přelomový okamžik v jeho životě, když psal sérii článků o seancích bratří Eddiů z Chittendenu ve Vermontu. Na druhé návštěvě farmy Eddy ve Vermontu se setkal s Helenou Blavatskou.\n\nRoku 1875 Henry Olcott, Helena Petrovna Blavatská a ostatní (zejména jmenujme Williama Quana Judgeho) založili Teosofickou společnost. V prosinci 1878 přemístili sídlo společnosti do Indie, které bylo později zřízeno v Adyaru.\n\nOlcottovým primárním cílem v Indii bylo rozšířit asijskou filozofii na Západě podporováním přesných překladů textů duchovních učitelů a také usiloval o oživení orientální duchovní tradice – předně hinduismu, buddhismu a zoroastrismu, které trpěly jak pod útlakem západní materialistické výuky a křesťanské misionářské propagandy, tak i vojenským, ekonomickým a politickým útlakem.\n\nOd roku 1880 Olcott a Blavatská začali vyvíjet aktivity pro buddhismus na Srí Lance. Právě díky své práci s buddhisty na Srí Lance je Olcott velice známý. Vedle činnosti pro Teosofickou společnost byla tato práce nejbližší jeho srdci. Společně s Mohottivattem Gunanandou, Anagarikou Dharmapalou a dalšími se angažovali pro znovuoživení buddhismu na Srí Lance, zejména zakládáním buddhistických škol. Také napsal \"Buddhistický katechismus\", knihu, která se i přes některé faktické nedostatky stala velice populární a používá se dodnes. Usiloval o to, aby jednotlivé školy buddhismu nalezly shodu ohledně základních bodů nauky, aby tak mohly vytvořit jednolité hnutí, které by mělo šanci proniknout na Západ. Roku 1880 společně J. R. de Silvou vytvořil buddhistickou vlajku jako symbol znovuoživení buddhismu na Srí Lance. Vlajka byla později přijata jako mezinárodní symbol buddhismu. V roce 1891 zformuloval soubor čtrnácti zásad (př. první z nich: \"„1. Buddhisté jsou vychovávání k tomu, aby projevovali vůči všem lidem bez rozdílu tutéž snášenlivost, shovívavost a bratrskou lásku; a ve vztahu ke všem členům živočišné říše neotřesitelnou laskavost“\"). Dokonce se mu podařilo přesvědčit řadu srílanských, barmských a japonských buddhistů, aby se pod tyto zásady podepsali. Henry Steel Olcott byl tak prvním osobou, která se pokoušela o sjednocení různých buddhistických tradic, paradoxně se tedy nejednalo o asijského buddhistu, který se jako buddhista narodil, ale o buddhistu ze Západu, který k buddhismu „konvertoval“.\n\nBlavatská se nakonec vrátila do Londýna, kde zemřela, ale Henry zůstal v Indii a věnoval se práci pro Teosofickou společnost. Po jeho smrti vedení společnosti převzala Annie Besantová.\n\n"}
{"id": "29404", "url": "https://cs.wikipedia.org/wiki?curid=29404", "title": "Didaktik Gama", "text": "Didaktik Gama\n\nDidaktik Gama je počítač z rodiny počítačů Didaktik kompatibilní s počítačem Sinclair ZX Spectrum vyráběný výrobním družstvem Didaktik Skalica. Proti ZX Spectru má rozšířenou paměť na 80 KiB a vestavěný interface 8255. Počítač používá stejný obvod ULA jako ZX Spectrum, vyráběný u firmy Ferranti. Následníkem počítače je Didaktik M.\n\nPočítač existuje ve třech variantách: \"Didaktik Gama '87\", \"Didaktik Gama '88\" a \"Didaktik Gama '89\".\n\nVerze '87 nemá ošetřeno přepínání paměťových stránek. Při přepínání stránek z Basicu je nutné nastavit RAMTOP na adresu 32767. V opačném případě je při přepnutí stránek odstránkován zásobník návratových adres a dojde ke zhroucení počítače.\n\nToto bylo opraveno ve verzi '88 v obsluze příkazu OUT 127. Při zadání tohoto příkazu, kromě toho, že dojde k přepnutí paměti, je navíc přenesen obsah paměti od adresy 32765 až RAMTOP z odepnuté stránky do připnuté stránky.\n\nVe verzi '89 byly opraveny chyby verze '88 a do ROM byla přidána tisková rutina. V některých zdrojích je také uváděno, že byla přidána podpora pro znaky s diakritikou a cyrilici, např. v a. V je tato informace uvedena jako nepotvrzená.\n\nVerze '87 byla vyráběna v černém obalu, od verze '88 je obal šedý.\n\nNa rozdíl od nástupnických počítačů Didaktik M a Didaktik Kompakt, ani jedna z verzí Didaktiku Gama není vybavena konektorem pro joystick. K počítači byla ale vyráběna redukce která umožňovala připojení Kempston joysticku prostřednictvím vestavěného interface 8255.<ref name=\"Didaktik Gama - Pripojenie periférií/Pripojenie joysticku typu Kempston k mikropočítaču Didaktik Gama\"></ref>\n\nExistují čtyři běžně používané způsoby, jak k počítači připojit prostřednictvím vestavěného interface 8255 tiskárnu s rozhraním Centronics.\n\n\nProtože procesor Z80 umožňuje adresovat pouze 64 KiB paměti, je celá paměť RAM o velikosti 80 KiB rozdělena na dvě stránky o velikosti 32 KiB, které se připínají do adresového prostoru procesoru od adresy 32768 a stránku o velikosti 16 KiB, která je do adresového prostoru procesoru připojena trvale od adresy 16384. Od adresy 0 do 16383 je připojena paměť ROM o velikosti 16 KiB.\n\nKe stránkování paměti je použit bit 0 brány C vestavěného interface 8255. Obvyklý způsob stránkování je pomocí příkazu OUT 127,\"x\", kde \"x\" je buď 0 nebo 1.\n\nProtože zvolený způsob stránkování existuje pouze u počítače Didaktik Gama, není mnoho programů, které by využívaly i druhou stránku paměti. Vzniklo proto několik úprav počítače:\n\n"}
{"id": "29405", "url": "https://cs.wikipedia.org/wiki?curid=29405", "title": "Didaktik M", "text": "Didaktik M\n\nDidaktik M je počítač z rodiny počítačů Didaktik kompatibilní s počítačem Sinclair ZX Spectrum vyráběný výrobním družstvem Didaktik Skalica. V některých propagačních materiálech, např. na obálce časopisu Bit, je počítač Didaktik M označovaný jako \"Brána do světa profesionálních počítačů\". Jedná se o následníka počítače Didaktik Gama. Nástupce počítače je Didaktik Kompakt.\n\nPod názvem Didaktik M byly vyráběny také joysticky k počítači Didaktik M. Jako doplněk byl k počítači Didaktik M vyráběn Interface M/P.\n\nPočítač je programově plně kompatibilní s počítačem ZX Spectrum, problémy mohou být způsobeny některými změnami v paměti ROM. U počítače se na rozdíl od Didaktiku Gama již nenachází rozšířená paměť, Didaktik M má pouze 48 KiB paměti RAM stejně jako ZX Spectrum. Neobsahuje ani vestavěný interface 8255. Obsahuje ale interface pro Kempston joystick a konektor pro Sinclair 2 joystick. Konektory pro tyto joysticky nejsou kompatibilní s konektory u běžně používaných joysticků.<ref name =\"http://mcbx.netne.net/computers/8bit/didaktik/index.htm\">Didaktik na mcbx.netne.net, cit. 2012-09-29</ref>\n\nHlavní část klávesnice je totožná s klávesnicí počítače Didaktik Gama, Didaktik M má navíc samostatné klávesy pro kurzorové šipky a klávesu Reset. Aby se zabránilo náhodnému resetu počítače, je nutné s klávesou Reset stisknout současně i klávesu Caps Shift.\n\nNa rozdíl od Didaktiku Gama není v Didaktiku M použit obvod ULA od firmy Ferranti, ale je použit ruský ekvivalent Т34ВГ1. Změna obvodu má za následek změnu některých signálů na systémovém konektoru, proti ZX Spectru je zde navíc např. signál /ROMCS-D.\n\nS počítačem byla dodávána kazeta s programy popisující počítač a demonstrující jeho možnosti a s hrou Arkarum.\n\nPro počítač vznikla rozšíření paměti RAM na 128KiB.\n\nDeska plošného spoje Didaktiku M s úpravou na 128 KiB RAM je použita také v počítači Kompakt 128 (tento počítač nebyl vyráběn výrobním družstvem Didaktik ve Skalici, ale společně s počítačem Kompakt profesional jeho autorizovaným servisem ve Veselí nad Moravou).\n\nPočítač existuje ve dvou variantách: \"Didaktik M 1990\" a \"Didaktik M 1991\". Oba modely jsou vzhledově stejné, po zapnutí se liší pouze uvedeným rokem v úvodním hlášení.\n\nRozdíly mezi počítači jsou v zapojení klávesnice, v realizaci videoobvodů a v použitých obvodech paměti RAM. Paměť RAM verze z roku 1990 je tvořena osmi obvody 4164. Paměť RAM verze z roku 1991 je tvořena dvěma obvody 21464. Základem videoobvodů ve verzi 1990 jsou obvody LM1886 a LM1889, ve verzi 1991 je použit obvod MC1377.\n\nKlávesy kurzorových šipek verze 1990 jsou tvořeny dvěma spínači, kdy jeden spíná signál příslušný klávese Caps Shift a druhý odpovídající příslušným klávesám 5, 6, 7 a 8. Mechanicky je zajištěno, aby spínač příslušný klávese Caps Shift sepnul dříve. Verze 1991 má tlačítka jednoduchá a spínání příslušných signálů odpovídajícím stisku klávesy Caps Shift a odpovídajících číselných kláves je uskutečněno pomocí integrovaných obvodů realizujících logické funkce.\n\nPodle sběratelů ovšem existují čtyři varianty počítače Didaktik M, kromě oficiálních variant jsou uváděny \"Didaktik M 1992\" a \"Didaktik M 1993\" s tím, že tyto varianty se od varianty \"Didaktik M 1991\" liší změnami v ROM.\n\n\nPočítač má ve skutečnosti 64 KiB obvody paměti RAM využito je pouze 48 KiB. Adresový prostor od 0 do 16383 paměti RAM není přístupný, neboť je překrytý pamětí ROM, tudíž 25 % paměti RAM je nevyužito. Na rozdíl od ZX Spectra, kde obvod ULA při přístupu do paměti RAM zastavuje hodinový signál procesoru, obvod Т34ВГ1 při přístupu do paměti RAM generuje signál /WAIT.\n\nInteface pro Kempston joystick je aktivní pouze při připojeném joysticku, není-li joystick připojen, port 31 může být použit jiným zařízením.\n\nJoysticky Didaktik M se vyráběly speciálně pro počítače Didaktik M, barevně jsou ve stejném barevném provedení jako počítač, jejich přední část je zešikmená stejně jako počítač. Mají dvě tlačítka spojená paralelně jsou v oranžové barvě, jedno je umístěno na vrcholu joysticku a druhé na základní části joysticku. V konektoru pro připojení k počítači jsou propojené dva kontakty, díky tomuto propojení počítač detekuje přítomnost joysticku na konektoru Kempston a podle něho aktivuje vestavěný interface pro Kempston joystick. Joysticky Didaktik M se od joysticků Didaktik Kompakt liší pouze použitými konektory pro připojení k počítači.\n\nDidaktik M neobsahuje vestavěný interface 8255, proto pro něj byl vytvořen Interface M/P. Tento interface kromě vlastního obvodu 8255 obsahuje navíc paměť ROM s ovladači pro tiskárny BT100, Gamacentrum 01 a standardní protokol Centronics. Jeden ze dvou ovladačů pro tiskárnu BT100 umožňuje tisknout i české znaky v kódování KOI8-cs. Protože interface používá pro výběr paměti nový signál na systémovém konektoru /ROMCS-D, může při připojení k jiným počítačům dojít k problémům. ZX Spectrum má na místě signálu /ROMCS-D napětí -5V.\n\nS příchodem disketové jednotky Didaktik 40 přestal být Interface M/P pro její majitele využitelný, neboť tato disketová jednotka obsahuje vlastní interface 8255. Stejně tak není interface využitelný ve spojení s počítači Didaktik Gama a Didaktik Kompakt, neboť tyto mají interface 8255 vestavěný také.\n\nPři připojení Interface M/P k počítači by k počítači současně neměl být připojen Kempston joystick prostřednictvím vestavěného interface, neboť brána A Interface M/P používá stejný port jako vestavěný interface pro Kempston joystick a docházelo by ke kolizím na sběrnici.\n\n"}
{"id": "29408", "url": "https://cs.wikipedia.org/wiki?curid=29408", "title": "Quest for Glory", "text": "Quest for Glory\n\nQuest For Glory (dále jen \"QFG\") je pětidílná série adventur s prvky\nRPG.\n\nNa začátku hry si hráč vybere povolání, za které bude hrát. Může si vybrat z bojovníka, kouzelníka nebo zloděje. Každá z postav se vyvíjí jiným způsobem a tím pádem se liší i dohrátí hry. \"QFG\" je také známo tím, že můžete importovat postavu z předešlého dílu do dalšího. Sierra Online Inc. se tak naskytla možnost jak hru zpestřit. V \"QFG2\" a 3 může hrdina získat titul Paladin. Není to však jen titul, protože se to stává i vaším povoláním. Paladin má svoje vlastní zvláštní schopnosti jako je léčení, vycítění nebezpečí nebo ochrana proti magii.\n\nVaše postava je absolvent ze školy pro hrdiny, která si na vývěsní tabuli přečte, že v zemi Spielburg je zapotřebí hrdiny, aby se vypořádal z bestiemi. Hrdina se tedy vydá do Spielburgu, kde brzo zjistí, že bestie se neukázaly jen tak a že celé území je prokleté Babou Yagou. Baron von Spielburg vám poté dá za úkol Babu Yagu ze země vyhnat.\n\nV druhém díle cestujete spolu s Abdullem Doo z \"QFG1\" do jeho rodné země Shapeir. Zde zjistíte že tamní vládce zmizel a na jeho místo se dostal jeho bratr. Ten si usmyslel, že město zničí za pomoci vyvolaných elementálů. Nakonec zabijete zlého vládce, ale zjistíte, že se něco pokazilo. Smrt vládce zapříčinila vysvobození démona, který na to zaútočil na zemi Tarna. Rodnou zemi vašeho přítele Rakeeshe.\n\nVydáte se tedy s ním do Tarny, kde se musíte vypořádat se zlým démonem. Po zničení démona jste vytržen ze země Tarna a ocitáte se v temné jeskyni.\n\nZ jeskyně se postupně dostanete do přilehlého města jménem Mordavia. Znovu se setkáváte s Ad Avisem, bývalým vládcem země Shapeir. Ad Avis však už není živý jako vy, ale je z něj upír, který teď slouží Temné pání Katrině. Právě Katrina vás teleportovala do této země, abyste ji pomohl ve vyvolávaní Temného. To se však nakonec nestalo a Mordavia mohla znovu žít v míru.\n\nV pátém díle se Erasmus (kouzelník, které jste potkali v prvním díle) dozvídá o smrti krále Silmarie a vyhlašuje „soutěž“ o nástupce trůnu. Vy se do soutěže přihlásíte, abyste se vypořádal s vrahy, kteří se s oblibou zbavují budoucích vládců.\n"}
{"id": "29411", "url": "https://cs.wikipedia.org/wiki?curid=29411", "title": "Grand Prix USA 1990", "text": "Grand Prix USA 1990\n\nGrand Prix USA 1990 (XXVII Iceberg United States Grand Prix), úvodní závod 41. ročníku mistrovství světa vozů Formule 1 se podruhé uskutečnil na městském okruhu v Phoenixu (Arizona).\n\n\n\n\n\n\n\nSestřih nejzajimavějších okamžíků GP USA 1990\nSouboj Alesi Senna\n"}
{"id": "29419", "url": "https://cs.wikipedia.org/wiki?curid=29419", "title": "Karel Eichler", "text": "Karel Eichler\n\nKarel Eichler (13. ledna 1845 Velké Meziříčí – 25. dubna 1918 Brno) byl římskokatolický kněz, hudebník a spisovatel. Ve svém díle se věnoval především místopisu a hudební vědě.\n\nKarel Eichler pocházel z měšťanské rodiny velkomeziříčského krupaře. Po dokončení reálky v Poličce vystudoval německé gymnázium v Brně. Vysvěcen na kněze byl roku 1870, poté pracoval na faře v Hovoranech, v Kurdějově a v Hodoníně. Studoval kanonické právo v Římském ústavu Animy. Mezi lety 1874 až 1880 působil jako profesor církevních dějin a kanonického práva na bohosloveckém ústavu v Brně. Tou dobou také dva roky redigoval brněnský časopis Hlas.\n\nJeho dalším působištěm byla od roku 1880 fara ve Veverské Bítýšce. Zde napsal většinu svých děl, mimo jiné nejznámější \"Paměti panství veverského\".\n\nKarel Eichler zemřel v Brně, kde žil od roku 1892.\n\nNa počest působení Karla Eichlera je po něm pojmenována ulice ve Veverské Bítýšce.\n\nNíže uvedený seznam děl Karla Eichlera není úplný:\n\n\nMimo výše uvedených knih je Karel Eichler také autorem mnoha článků v časopisech Hlas, Obzor a Moravská orlice.\n\n\n"}
{"id": "29420", "url": "https://cs.wikipedia.org/wiki?curid=29420", "title": "Herlíkovické štoly", "text": "Herlíkovické štoly\n\nPřírodní památka Herlíkovické štoly, ev. č. 677, zaujímá dvě patra starých štol na levém břehu Labe vpravo od silnice Vrchlabí – Špindlerův Mlýn, v prostoru Labské soutěsky asi 5 km před Špindlerovým Mlýnem v okrese Trutnov. V minulosti se zde těžilo železo, byly však prováděny i průzkumy výskytu uranu.\n\nStará důlní díla jsou důležitým zimovištěm netopýrů. Slouží i k ochraně zbytků skarnového rudního ložiska a středověkých důlních chodeb.\n\nNetopýři zimují ve dvou štolách. Jedna vyúsťuje několik metrů nad úrovní silnice z Vrchlabí do Špindlerova Mlýna. Ústí druhé štoly se nachází o 113 m výše a poněkud jižněji ve svahu nad spodní štolou. Obě štoly jsou raženy směrem J - JV, délka spodní činí okolo 1 270 m, délka horní dosahuje 760 m včetně četných rozrážek. Štoly jsou raženy zpočátku v různých typech ortorul, které v zadních partiích přecházejí ve svorové ruly a ve skarn s magnetovcem.\n\nBotanický průzkum nebyl prováděn.\n\nPrvní publikované zprávy o netopýrech z této lokality pocházejí z roku 1953 a 1959. Pravidelné sledování netopýrů začalo v roce 1967. Během dlouhodobého pozorování bylo v Herlíkovických štolách nalezeno 14 druhů z celkového počtu osmnácti druhů v Krkonoších. Pravidelně tu zimují vzácní netopýr severní (\"Eptesicus nilssonii\") a netopýr pobřežní (\"Myotis dasycneme\"), netopýr Brandtův (\"Myotis brandti\"), netopýr řasnatý (\"Myotis nattereri\") a netopýr brvitý (\"Myotis emarginatus\"). Kromě netopýrů žije ve štolách nebo přezimuje celá řada bezobratlých živočichů, např. blešivec \"Niphargus cf. tatrensis\", sklepnice obecná (\"Scoliopteryx libatrix\") a píďalka vlnopásník trnkový (\"Triphosa dubitata\"), bedlobytky a lanýžovky (např. \"Heleomyza captiosa\") a někteří další.\n\nPůvodně středověké dílo bylo překopáno a prodlouženo zejména při vyhledávání uranu během 50. let 20. století. Místy jsou zachovány jak původní středověké profily chodeb, tak stopy po kladení ohně, tedy zahřívání horniny, aby při následném prudkém ochlazení rozpukala. Na několika místech se zachovaly stopy zrudnění i drobnější části nevytěženého skarnu. Jedná se zejména o železnou rudu, magnetovec, který byl z větší části odtěžen v 15.–18. století. Přírodní památka je v letním období často narušována nepovolenými vstupy zřejmě amatérských mineralogů (po překonání speciálních uzávěrů), zimování netopýrů však nebývá rušeno.\n\n"}
{"id": "29461", "url": "https://cs.wikipedia.org/wiki?curid=29461", "title": "Lípa v Bosni", "text": "Lípa v Bosni\n\nLípa v Bosni (také známá jako Valečovská lípa) je neobyčejně vzrostlý památný strom. Roste za obcí Boseň na prahu Českého ráje.\n\n\nStrom stojí za kravínem v obci Boseň směrem k podhradí zříceniny Valečov.\n\nDutý kmen stromu se ve 2,5 m dvojí, výš se dělí znovu a vytváří tak mohutný troják. Lípa vyniká svojí netypickou korunou. Stav stromu je dobrý, lípa byla v minulosti ošetřena a koruna vyvázána. V roce 2005 bylo doporučeno vazbu opravit a kmen ošetřit.\n\nBoseňská lípa je největším stromem CHKO Český ráj a středních Čech. V roce 1999 byly v rámci projektu záchrany genofondu památných stromů z lípy odebrány rouby.\n\n\n"}
{"id": "29463", "url": "https://cs.wikipedia.org/wiki?curid=29463", "title": "Památné lípy a kaštany na Mužském", "text": "Památné lípy a kaštany na Mužském\n\nSkupina 3 lip malolistých (\"Tilia cordata\") a 31 jírovců (\"Aesculus hippocastanum\") se nachází na návsi ve vesnici Mužský (část obce Boseň) asi 5 km východně od města Mnichovo Hradiště v okrese Mladá Boleslav.\n\nPamátné stromy byly vyhlášeny rozhodnutím SCHKO Český ráj č. 341 z 1. 7. 1994. Ošetřeny v roce 1996.\n\n\n"}
{"id": "29465", "url": "https://cs.wikipedia.org/wiki?curid=29465", "title": "Svatá Helena", "text": "Svatá Helena\n\nFlavia Iulia Helena Augusta, též známá jako svatá Helena, Helena Augusta či Helena Konstantinopolská (255 v Drepanonu – 18. srpna 330 v Nikomédii), byla manželkou pozdějšího římského císaře Constantia I. Chlora, jemuž již dříve porodila syna Konstantina, zvaného později Veliký.\n\nO Helenině původu není mnoho známo, církevní historik Procopius uvádí, že se narodila v Drepanonu v Bithýnii (dnes Karamürsel v severozápadním Turecku), Ambrož uvádí, že byla děvečkou ve stáji či hospodě (\"stabularia\"). Kolem roku 289 se stala manželkou či konkubínou Constantia Chlora, jemuž porodila syna Konstantina. Constantius se nicméně již roku 292 s Helenou rozešel, aby si mohl vzít za ženu dceru císaře Maximiana Theodoru. Od roku 306 se Helena zdržovala převážně na dvoře svého syna Konstantina, kde brzy přijala křesťanskou víru (asi roku 312). Získala také titul \"nobilissima femina\" a roku 325 i titul \"Augusta\". Město Drepanon bylo na její počest přejmenováno na Helenopolis.\n\nSpolu se svým synem dala postavit četné velké kostely v římské říši: římskou baziliku sv. Kříže (dnes \"S. Croce in Gerusalemme\"), baziliku Apoštolů v Konstantinopoli, baziliku Narození Páně v Betlémě). S Helenou je spojováno legendární nalezení Kristova kříže během cesty po Svaté zemi. V dobových věroučných sporech se přikláněla spíše na stranu ariánství a nikoli ortodoxie.\n\n"}
{"id": "29467", "url": "https://cs.wikipedia.org/wiki?curid=29467", "title": "Tis v Besedicích", "text": "Tis v Besedicích\n\nTis v Besedlicích je památný tis červený (\"Taxus baccata\") stojící v osadě Dolní Zbirohy, při silnici spojující Rakousy a Vranové 1.díl, v katastrálním území Besedice (obec Koberovy) asi 5 km severovýchodně od města Turnov v okrese Jablonec nad Nisou.\n\n"}
{"id": "29468", "url": "https://cs.wikipedia.org/wiki?curid=29468", "title": "Píseň písní", "text": "Píseň písní\n\nPíseň písní, někdy nazývaná též Píseň Šalomounova ( , \"Šir ha-širim\"), je sbírka židovských „svatebních“ písní různých dob řazená mezi tzv. pět svátečních svitků. Některé pocházejí patrně z 5. až 3. stol. př. n. l., jiné snad už z doby krále Šalomouna, kterému je tradičně připisováno autorství písně. Někteří badatelé poukazují na to, že skladba vykazuje významné analogie s mnohem starší staroegyptskou milostnou poezií, či se dokonce domnívají, že je na ní nepochybně přímo závislá.\n\nPíseň písní je jedním z nejznámějších dochovaných lyrických milostných textů z oblasti starověkého Blízkého východu. Její erotičnost byla pro některé rabíny překážkou v jejím uznání jako součásti Tanachu. Ještě po její kanonizaci kolem r. 90 n. l. byly o ni vedeny spory a údajně bývala oblíbenou písní při různých nevázaných zábavách, za což hrozily různé kletby. Koncem 1. stol. n. l. se jí proto musel rozhodným způsobem zastat rabi Akiva, který později za Bar Kochbova povstání (r. 135) zahynul rukou Římanů. Od 8. století je četba Písně doložena jako sváteční četba o svátku Pesach.\n\nPodle židovské teologie popisuje Píseň písní alegoricky vztah mezi Bohem (ženichem) a Izraelem (nevěstou). Podle teologie křesťanské se tato alegorie týká vztahu Ježíše Krista a církve.\n\n"}
{"id": "29469", "url": "https://cs.wikipedia.org/wiki?curid=29469", "title": "Lípa v Koberovech", "text": "Lípa v Koberovech\n\nPamátná lípa malolistá (\"Tilia cordata\") se nacházela v obci Koberovy asi 6 km severovýchodně od města Turnov v okrese Jablonec nad Nisou.\n\nPamátný strom byl vyhlášen rozhodnutím OKÚ Jablonec nad Nisou č. j. ŽP/2470/1995 z 18. 9. 1995.\n\nV noci z 18. na 19. ledna 2007 ji vyvrátil orkán Kyrill.\n\n"}
{"id": "29472", "url": "https://cs.wikipedia.org/wiki?curid=29472", "title": "Lípy v Malé Lhotě", "text": "Lípy v Malé Lhotě\n\nDvě památné lípy (\"Tilia cordata\") se nacházejí na návsi ve vesnici Malá Lhota asi 4 km severně od městečka Sobotka v okrese Jičín.\n\nPamátné stromy byly vyhlášeny rozhodnutím CHKO Český ráj č. 761 z 13. 9. 1993.\n\nOšetřeny v roce 1991 instalací pevného kovového táhla. V roce 1997 provedena instalace dalšího táhla z textilního materiálu. Na podzim roku 2000 proveden zdravotní řez.\n\n\n"}
{"id": "29474", "url": "https://cs.wikipedia.org/wiki?curid=29474", "title": "Stromy na návsi ve Vesci", "text": "Stromy na návsi ve Vesci\n\nNa návsi v obci Vesec u Sobotky roste celkem 18 památných stromů – 10× lípa malolistá (\"Tilia cordata\"), 3× lípa velkolistá (\"Tilia platyphylla\"), 1× jerlín japonský (\"Sophora japonica\"), 1× jírovec maďal (\"Aesculus hippocastanum\") a 2× topol bílý (\"Populus alba\").\n\nPamátné stromy byly vyhlášeny rozhodnutím SCHKO Český ráj č. 846 z 13. listopadu 1993. Ošetřeny v roce 1993 a 2000.\n\n"}
{"id": "29477", "url": "https://cs.wikipedia.org/wiki?curid=29477", "title": "Chara", "text": "Chara\n\nChara je název hvězdy β souhvězdí Honicích psů (Beta Canum Venaticorum). Chara má hvězdnou velikost +4,3 a spektrální třídu G0. Od Slunce je vzdálen 27,53 světelných let. Je druhou nejjasnější hvězdou souhvězdí Honicích psů. Spolu s jasnější hvězdou Cor Caroli je jižnější z dvojice psů v tomto souhvězdí, které představuje lovecké psy.\n\nβ Canum Venaticorum (latinizováno na Beta Canum Venaticorum) je Bayerovo označení hvězdy.\n\nTradiční název Chara byl původně aplikován na „jižního psa“, později se však používal konkrétně pro označení Beta Canum Venaticorum. Chara (χαρά) znamená v řečtině „radost“. V roce 2016 uspořádala Mezinárodní astronomická unie pracovní skupinu pro jména hvězd (WGSN), jejímž cílem bylo katalogizovat a standardizovat vlastní jména hvězd. První bulletin WGSN z července 2016 obsahoval tabulku prvních dvou šarží jmen schválených WGSN; který zahrnoval jméno Chara pro tuto hvězdu.\n\nV čínštině, 常 陳 (Cháng Chén), znamená Imperialní stráže, se odkazuje na asterismus sestávat z Beta Canum Venaticorum, Alfa Canum Venaticorum, 10 Canum Venaticorum, 6 Canum Venaticorum, 2 Canum Venaticorum, a 67 Ursae Majoris. V důsledku toho je čínské jméno pro samotnou Charu je 常 陳 四 (Cháng Chén sì, česky: Čtvrtá hvězda imperiální stráže.)\n\nChara má spektrální klasifikaci G0 V, a je hvězda hlavní posloupnosti typu G. Od roku 1943 slouží spektrum této hvězdy jako jeden ze stabilních kotevních bodů, podle nichž jsou klasifikovány další hvězdy. Spektrum této hvězdy ukazuje velmi slabé emisní čáry jednotlivě ionizovaného vápníku (Ca II) z chromosféry, což z ní činí užitečnou referenční hvězdu pro referenční spektrum pro srovnání s jinými hvězdami v podobné spektrální kategorii. (Emisní čáry Ca-II jsou snadno pozorovatelné a lze je použít k měření úrovně aktivity v chromosféře hvězdy.)\n\nBeta CVn je považována za chudou hvězdu na kovy, což znamená, že má ve srovnání se Sluncem poněkud nižší část prvků těžších než helium. Z hlediska hmotnosti, věku a vývojového stavu je však tato hvězda velmi podobná Slunci. V důsledku toho se nazývá solární analog. Je o 3 procenta hmotnější než Slunce, s poloměrem o 12 procent větším než Slunce a o 15 procent větší jasností.\n\nSložky vesmírné rychlosti této hvězdy jsou (U, V, W) = (–25, 0, +2) km/s. V minulosti se předpokládalo, že se může jednat o spektroskopickou dvojhvězdu. Nezdá se však, že by další analýza údajů tuto skutečnost potvrdila. Navíc při hledání hnědého trpaslíka na oběžné dráze kolem této hvězdy v roce 2005 se nepodařilo objevit žádného takového společníka, alespoň na hranici citlivosti použitého nástroje.\n\nV roce 2006 označila astronomka Margaret Turnbullová Charu za nejlepšího kandidáta na hvězdný systém, kde lze hledat mimozemské formy života. Vzhledem ke svým vlastnostem slunečního typu ji astrobiologové zařadili mezi nejvíce astrobiologicky zajímavé hvězdy do vzdálenosti 10 parseků od Slunce. U hvězdy však nebyli objeveny žádné planety.\n\n"}
{"id": "29478", "url": "https://cs.wikipedia.org/wiki?curid=29478", "title": "Lípy v Libošovicích", "text": "Lípy v Libošovicích\n\nNa návsi v obci Libošovice u sochy sv. Prokopa se nachází skupina 4 památných lip malolistých (\"Tilia cordata\").\n\nPamátné stromy byly vyhlášeny Městským úřadem Sobotka dne 6. 11. 2003.\n\n\n"}
{"id": "29482", "url": "https://cs.wikipedia.org/wiki?curid=29482", "title": "Lípa v Mašově", "text": "Lípa v Mašově\n\nLípa u školy v Mašově je památný strom v jedné z okrajových částí města Turnova v okrese Semily. Lípa malolistá (\"Tilia cordata\") roste při budově základní školy v Mašově, zhruba 1¾ km jjz. od centra města. Jedná se o lokalitu v intravilánu, mírně ukloněnou k severozápadu, v nadmořské výšce 267 metrů.\n\nLípa požívá ochrany od roku 1995 rozhodnutím Městského úřadu v Turnově s poukazem na vzrůst stromu. Měřený obvod jejího kmene v době vyhlášení dosahoval 278 centimetrů; výška stromu činila 27 metrů. Zdravotní stav tehdy hodnocen jako velmi dobrý. Věk stromu se odhadoval na 120 roků, což přepočteno na současnost dává aktuální odhad let.\n\n"}
{"id": "29483", "url": "https://cs.wikipedia.org/wiki?curid=29483", "title": "Alej Sedmihorky", "text": "Alej Sedmihorky\n\nAlej Sedmihorky je oboustranná alej podél silnice III/03521 vedoucí z hlavní silnice I/35 Jičín – Turnov napříč nivou říčky Libuňky k lázním Sedmihorky a autokempu Sedmihorky. \n\nPamátné stromy v aleji byly vyhlášeny rozhodnutím Správy CHKO Český ráj č. 480 z 26. 5. 1993. Alej byla ošetřena v roce 1992 a znovu na podzim roku 2000.\n\nAlej, dlouhá zhruba 450 metrů, se v době vyhlášení skládala celkem ze 78 stromů – lípa malolistá (\"Tilia cordata\") 63 kusů, jírovec maďal (\"Aesculus hippocastanum\") 14 kusů, jasan ztepilý (\"Fraxinus excelsior\") 1 kus.\n\n\n"}
{"id": "29484", "url": "https://cs.wikipedia.org/wiki?curid=29484", "title": "Forgotten Realms", "text": "Forgotten Realms\n\nForgotten Realms (Zapomenuté říše či Ztracené říše, někdy zkracované pouze jako Říše či Království) je \"campaign setting\" pro hru na hrdiny Dungeons & Dragons. V současnosti je kromě Eberronu jediným settingem ke kterému Wizards of the Coast, vydavatel Dungeons & Dragons, vydává oficiální materiály. Odehrává se na kontinentu Faerûn ležícím na planetě Abeir-Toril. Na ní se odehrávají i další dva „campaign settingy“ a to Al-Quadim týkající se Zakhary a Oriental Adventures na Kara-Turu\n\nAutorem první verze Ztracených říší byl mladý kanaďan Ed Greenwood píšící pro Dragon Magazine. Tehdejšímu vydavateli D&D společnosti TSR se jeho fiktivní svět zalíbil a roku 1987 vydal Forgotten Realms jako samostatný \"campaign setting\". Dnes patří k nejrozsáhlejším světům vytvořeným pro potřeby her na hrdiny.\n\nZtracené říše se nacházejí na planetě Abeir-Toril, nazývané častěji Toril, jejíž jméno znamená „kolébka života“. Měsícem Torilu je Selune, jehož název je totožný se jménem bohyně Měsíce a poutníků. Na planetě se rozkládá jeden superkontinent dělící se na Faerûn ležící na západě, jižně situovanou Zakharu připomínající arabské země a Kara-Tur na východě inspirovaný středověkou Asií. Mezi další kontinenty patří Maztica, nacházející se na západ od Faerûnu za Bezestopým mořem, inspirovaná předkolumbovskou Amerikou a dále několik ostrovů, o nichž není nic známo. Pod povrchem se nachází oblast zvaná Podtemno obývaná drowy a různými monstry.\n\nCo se týče technické vyspělosti a sociální struktury, podobá se svět Ztracených říší naší planetě Zemi v období 14. století. Jeho nedílnou součástí je magie, existence nadpřirozených jevů a mnoha mocných i nebezpečných bytostí.\n\nPodtemno nebo také Temné říše (v originále \"Underdark\") je podzemní síť jeskyní a tunelů ležící pod fiktivním fantasy světem Forgotten Realms. Stejnojmenná oblast s prakticky stejnými rysy se vyskytuje i ve světě Greyhawk.\n\nK nejtypičtějším obyvatelům Podtemna patří drowové (temní elfové), duergaři (šedí nebo také temní trpaslíci), svirfneblinové (hlubinní gnómové), rybí lidé kuo-toa a různá monstra jako illithidé a beholdeři. Kvůli zmiňovaným bytostem je Podtemno extrémně nebezpečné, naprostá většina obyvatel totiž tíhne ke zlu. Navíc lze zde těžko získat jídlo, většina místních rostlin je jedovatá a neexistují tu žádná přirozené zdroje světla, proto je většina místních vybavena nočním viděním.\n\nV Podtemnu neexistují žádné větší státní celky, maximálně městské státy z nichž k nejvýznamnějším patří nejstarší drowské město Menzoberranzan, taktéž drowské město Ched Nasad nebo trpasličí sídlo Mitrilová hala.\n\nVe Ztracených říších žijí lidé, elfové, trpaslíci, hobiti, gnómové, orkové a různé další bytosti jako jsou například draci a beholdeři. Obyvatelé Říší jsou polytheisté. Většina z nich uctívá z rozsáhlého božského pantheonu jednoho konkrétního boha, kterého považuje za svého patrona. Zdejší bohové však nejsou jen nezúčastěnými pozorovateli, naopak často zasahují do záležitostí smrtelníků - a to nejen aby reagovali na jejich prosby a modlitby, ale i aby uskutečnili své vlastní plány. Každý z bohů má svou skupinu věřících a kněží, kteří se mu nebo jí klaní.\n\nNejvyšší bůh, který vládne nad ostatními božstvy se nazývá Ao, nemá žádné kněze a neodpovídá na modlitby. Mezi další významné bohy patří Cyric, bůh vražd a lží, Lathander, bůh mládí a jara, Mystra, bohyně magie, Tyr, bůh spravedlnosti a Shar, bohyně noci a temnoty.\n\nBeholder (v češtině někdy bývá také nazýván \"zřící\") má podobu velké levitující koule masa s velkými ústy, jedním centrálním okem a mnoha menšími očními stopkami na vrchu, které využívá pro svou smrtící magii. Beholdeři jsou vysoce inteligentní, zlí, ovládají mocnou magii a komunikují telepaticky. Uctívají Velkou matku, bohyni kouzel, plodnosti a tyranie. Jejich typickým prostředím je podzemí, ve Forgotten Realms například obývají Podtemno a bojují s drowy a illithidy. Spřízněno je s nim mnoho druhů jež patří k beholderům jen zčásti jako jsou oči hlubin, gauthové a matky úlu.\n\nElminster Aumar je čaroděj, který se kromě světa Forgotten Realms objevuje rovněž v pěti knihách spisovatele Eda Greenwooda. Elminster je červený čaroděj který se kromě svého červeného oděvu nápadně podobá Gandalfovi J. R. R. Tolkiena.\n\nV prostředí Ztracených říších se odehrává mnoho počítačových her, mezi ty nejznámější patří Baldur's Gate, Icewind Dale, Neverwinter Nights, Eye of the Beholder a Pool of Radiance.\n\nFiktivní historii Ztracených říší popisuje kolem 200 fantasy románů napsaných různými autory. První z nich byl vydán v roce 1987. Mezi nejznámější patří série o mágovi Elminsterovi, jejímž autorem je tvůrce Ztracených říší Ed Greenwood, dále pak knihy z pera Elaine Cunninghamové a především R. A. Salvatoreho, jehož příběhy o drowském hraničáři Drizztu Do'Urdenovi jsou velmi populární.\n\nV České republice vyšlo:\n\nDouglas Niles, trilogie Moonshae\n\n\nDouglas Niles, trilogie Maztica\n\nR. A. Salvatore, trilogie Planina ledového větru\n\nR. A. Salvatore, trilogie Temný elf\n\nR. A. Salvatore, série Drowův odkaz\nR. A. Salvatore, série Temné stezky\nR. A. Salvatore, série Lovcovy čepele\nR. A. Salvatore, série Změna\n"}
{"id": "29493", "url": "https://cs.wikipedia.org/wiki?curid=29493", "title": "Prvoústí", "text": "Prvoústí\n\nPrvoústí (\"Protostomia\") jsou skupina bilaterií, jejichž prvoústa nezanikají, ale slouží jakožto ústa. Je charakterizována jako pododdělení, respektive jako skupina kmenů. Jelikož jde o skupinu značně heterogenní, v mnoha moderních systémech byla rozdělena na vícero jiných. Dnes je zřejmé její rozdělení do dvou skupin: Ecdysozoa (členovci a „kulatí červi“) a Lophotrochozoa (kroužkovci a měkkýši). Dřive byla jako třetí skupina uváděna Platyzoa (\"ploší červi\").\n\nBazální skupinou prvoústých jsou ploutvenky (Chaetognatha). Zbytek se dělí na dvě velké skupiny - Lophotrochozoa a Ecdysozoa. Platyzoa jsou někdy řazeny po bok těmto dvěma skupinám, poslední dobou ale častěji přímo do skupiny Lophotrochozoa. Sporné zatím zůstává zařazení lilijicovců.\n\n\nLophotrochozoa\nEcdysozoa\n\n\n"}
{"id": "29495", "url": "https://cs.wikipedia.org/wiki?curid=29495", "title": ".NET", "text": ".NET\n\n.NET („dotnet“ podle anglického \"dot NET\" = \"tečka NET\", \"NET\" pochází z \"network\", \"síť\") je zastřešující název pro soubor technologií v softwarových produktech, které tvoří celou platformu, která je dostupná nejen pro Web, Windows i Pocket PC. Common Language Infrastructure je standardizovaná specifikace jádra .NET.\n\nZákladní komponentou je Microsoft .NET Framework, prostředí potřebné pro běh aplikací a nabízející jak spouštěcí rozhraní, tak potřebné knihovny. Pro vývoj .NET aplikací vydal Microsoft Visual Studio .NET.\n\n\nGNU obdoba .NET se označuje DotGNU; její část nazývaná DotGNU Portable.NET umožňuje spouštět všechny .NET aplikace na UNIXových platformách (AIX, BSD, Linuxu, Mac OS X, Solarisu), a dokonce – pomocí nástrojů Cygwin a Mingw32 – i na Windows.\n\nNa všech platformách .NET sdílí tytéž základní principy, což činí přechod mezi nimi jednodušší.\n\nPlatforma .NET nepředepisuje použití žádného programovacího jazyka. Bez ohledu na to, v čem byla aplikace původně napsána, se vždy přeloží do mezijazyka Common Intermediate Language.\n\nNejpoužívanější programovací jazyky pro vývoj .NET aplikací jsou C#, Visual Basic .NET. C# je programovací jazyk podobný jazykům C nebo Java. VB.NET je pokračovatelem jazyka Visual Basic.\n\nK dispozici je nicméně řada dalších programovacích jazyků, například:\n\n\nVerze 3.0 a 3.5 jsou v podstatě rozšíření postavená nad stabilní verzí běhového prostředí (runtime) 2.0. Běhové prostředí 3.0 neexistuje. Běhové prostředí .NET Framework 4.5 aktualizuje a nahrazuje běhové prostředí verze .NET Framework 4.0 (hlavní číslo verze běhového prostředí zůstává 4.0).\n\nHistoricky byla vždy konkrétní verze Visual Studia spjata s konkrétní verzí .NET Frameworku. Změna nastala s verzí 3.0 (vzhledem k její povaze rozšiřujících knihoven nad 2.0 lze používat Visual Studio 2005) a zejména s verzí Visual Studio 2008, která jako první podporuje \"multitargeting\" – možnost psát aplikace pro .NET Framework verzí 2.0, 3.0 i 3.5, vzhledem ke společnému jádru. Nejnovější verze Visual Studio 2013 taktéž podporuje multitargeting.\n\n"}
{"id": "29496", "url": "https://cs.wikipedia.org/wiki?curid=29496", "title": "Alfa Centauri", "text": "Alfa Centauri\n\nAlfa Centauri (α Centauri, zkráceně α Cen) je trojhvězda a svou vzdáleností 4,37 světelného roku (1,34 parseku) také nejbližší hvězdný systém od sluneční soustavy. Sestává ze tří složek: společné dvojice Alfa Centauri A (též Rigil Kentaurus) a Alfa Centauri B (též Toliman) a malého a vizuálně slabého červeného trpaslíka Alfa Centauri C (též Proxima Centauri), který může být gravitačně spojen se složkami A a B. Lidskému oku se dvě hlavní hvězdy zdají jako jeden bod se zdánlivou magnitudou −0,27, takže tvoří nejjasnější hvězdu v souhvězdí Kentaura a po Siriu a Canopu třetí nejjasnější hvězdu noční oblohy.\n\nZatímco Alfa Centauri A (α Cen A) má 110 % hmotnosti Slunce a 151,9 % jeho svítivosti, Alfa Centauri B (α Cen B) je menší a chladnější a má 90,7 % hmotnosti Slunce a 44,5 % jeho svítivosti. Jejich oběžná doba kolem společného těžiště trvá 79,91 roku a jejich vzájemná vzdálenost osciluje mezi vzdáleností Slunce a Pluta a vzdáleností Slunce a Saturnu.\n\nProxima Centauri (α Cen C) se nachází ve vzdálenosti 4,24 světelného roku (1,29 parseku) od Slunce, což z ní činí Slunci nejbližší hvězdu, ačkoliv není pouhým okem viditelná. Vzdálenost mezi Proximou a dvojhvězdou Alfa Centauri AB je 0,2 světelného roku (cca 0,06 parseku nebo 15 000 astronomických jednotek) U Proximy byla roku 2016 v obyvatelné zóně objevena exoplaneta, svou velikostí podobná Zemi, která byla označena Proxima Centauri b.\n\n\"α Centauri\" (\"Alfa Centauri\") je Bayerovo označení hvězdného systému. Převládá nad tradičním jménem \"Rigil Kentaurus\", což je polatinštěný arabský název \"Rijl Qanṭūris\" ze slovního spojení \"Rijl al-Qanṭūris\", tj. „Noha Kentaura. K dalším jménům hvězdy patří \"Rigil Kent\", \"Rigel Kent\" (obě to jsou zkrácené verze \"Rigil Kentaurus\"), případně historické názvy \"Toliman\" a \"Bungula\".\n\n\"Alfu Centauri C\" objevil v roce 1915 skotský astronom Robert Innes, ředitel observatoře v jihoafrickém Johannesburgu, který navrhl označení \"Proxima Centauri\" (přesněji \"Proxima Centaurus\"). Název pochází z latiny a znamená „nejbližší [hvězda] z Kentaura“.\n\nV roce 2016 ustanovila Mezinárodní astronomická unie (IAU) pracovní skupinu pro jména hvězd (Working Group on Star Names, zkratkou WGSN), která má zkatalogizovat a standardizovat vlastní jména hvězd. WGSN uvedla, že v případě vícenásobných hvězd by se jméno mělo vztahovat k nejjasnější složce při vizuálním pozorování. Dne 21. srpna 2016 schválila jméno \"Proxima Centauri\" pro hvězdu \"Alfa Centauri C\", dne 6. listopadu 2016 jméno \"Rigil Kentaurus\" pro hvězdu \"Alfa Centauri A\" a 10. srpna 2018 také jméno \"Toliman\" pro \"Alfu Centauri B\", které se tak v katalogu IAU nacházejí pod těmito názvy.\n\nAlfa Centauri je nejbližší hvězdný systém od Slunce, vzdálený 4,35 světelných let nebo 1,34 pc.\n\nSystém se skládá ze tří hvězd: \"Alfa Centauri A\", \"Alfa Centauri B\" a \"Alfa Centauri C\" (také nazývaná \"Proxima Centauri\"). První dvě jmenované tvoří těsnou dvojhvězdu s oběžnou dobou 80 let. Oběžná doba kolem společného těžiště je v průměrné vzdálenosti 23 AU, což je o trošku více, než je vzdálenost Uranu od Slunce, a jsou tak blízko sebe, že je pouhým okem nelze rozlišit. Rozlišit je lze ale už s dalekohledem s 5cm objektivem.\n\nAlfa Centauri C, známější pod jménem Proxima Centauri, je červený trpaslík, který je od obou jmenovaných hvězd vzdálen 13 000 AU. Pokud by obíhal kolem společného těžiště, byla by odhadovaná doba oběhu více než 500 000 let; v roce 2016 prokázali astronomové z Pařížské observatoře, že je tato hvězda skutečně součástí systému Alfa Centauri.\"Proxima\" znamená \"nejbližší\" (v ženském rodu), \"Centauri\" název souhvězdí v genitivu (název tedy znamená \"Nejbližší\" [rozuměj „hvězda“] \"v Kentauru\" (doslova \"Kentaura\")). Její vzdálenost od Země je jen 4,24 světelných let, a tím je zároveň druhou nejbližší hvězdou, hned po Slunci. Pouhým okem však není viditelná.\n\n16. října 2012 ohlásila ESA objev první planety obíhající Alfa Centauri B. Planeta Alfa Centauri Bb je zhruba velikosti Země, ale není v obyvatelné zóně ve které by mohla existovat voda v kapalném stavu. Povrchovou teplotu má nejméně 1 500 K (zhruba 1 200 °C) a hvězdu obíhá za 3,2 dní ve vzdálenosti 6 milionů km. Zatím je jisté že okolo žádné z hvězd systému Alfa Centauri neobíhá žádná obří plynná planeta.\n\nV srpnu 2016 oznámila Evropská jižní observatoř objev nejbližší exoplanety Proxima Centauri b, která se nachází v obyvatelné zóně hvězdy Proxima Centauri.\n\nSpolu se 4,4° vzdálenou hvězdou beta Centauri a třemi nejjasnějšími hvězdami souhvězdí Jižního kříže, které od dvojhvězdy leží západně, tvoří nejvýraznější nahromadění hvězd první velikosti na jižní obloze v úhlové vzdálenosti natažené dlaně.\n\nAlfa a beta Centauri ukazují směr k souhvězdí Jižního kříže. Sloužily jako ukazatel na souhvězdí Jižního kříže a k rozeznání pravého Jižního kříže od často zaměňovaného nepravého Jižního kříže směrem na východ, který tvoří asterismus hvězd v souhvězdí Plachet, Lodní zádě a Lodního kýlu. Falešný Jižní kříž tvoří pouhým okem viditelné hvězdy Avior, Turais, κ Vel a δ Vel.\nAlfa a beta Centauri leží hluboko na jižní obloze, ze střední Evropy nejsou viditelné. Jižně od 33. rovnoběžky je hvězda cirkumpolární a je stále nad obzorem.\n\nDvojhvězda má absolutní hvězdnou velikost 4,1 mag. Pouhým okem nejsou obě složky dvojhvězdy ze Země rozlišitelné. Teprve dalekohled s 5cm objektivem rozliší obě složky.\n\nJednou za 79,9 let oběhnou obě složky dvojhvězdy na silně eliptických dráhách o excentricitě 0,519, přičemž jejich vzdálenost se mění od 11,5 až 36,3 AU. Minimum odpovídá vzdálenosti Saturnu, maximum vzdálenosti Neptunu od Slunce; velká poloosa dráhy je 23,9 AU. V květnu 1995 byla dosažena nejvyšší vzdálenost obou složek, nejnižší vzdálenost bude dosažena v květnu 2035.\n\nZ velké poloosy dráhy a z oběžné doby hvězdy se dá spočítat hmotnost obou složek, vychází 2,08 hmotnosti našeho Slunce.\n\nÚhlová vzdálenost a poziční úhel obou složek se díky relativně krátké oběžné dráhy zřetelně mění během několika let. Během jednoho oběhu se úhlová vzdálenost pohybuje 2″ až 22″.\n\nNejčastěji uváděné aktuální polohy všech tří hvězd v literatuře, vychází z měření astrometrické družice Hipparcos.\n\nAlfa Centauri A a B je pár hvězd, který vznikl společně před 6,5 ± 0,3 miliardami let. Obě jsou hvězdami hlavní posloupnosti a nachází se ve stabilní fázi fúze vodíku a jeho přeměny v helium. Alfa Centauri A je hmotnější než Alfa Centauri B, bude kratší dobu na hlavní posloupnosti, než se změní v červeného obra. Má proto v protikladu s menší Alfa Centauri B již polovinu života za sebou. Proxima Centauri je stará 4,85 miliard let.\n\nU Alfy Centauri A a B, které jsou někdy zvané α Cen AB, byla provedena detailní pozorování vlnění na povrchu hvězdy, ze kterých hvězdná seismologie dokáže vyvodit závěry o vnitřní stavbě hvězdy. V kombinaci s tradičními metodami pozorování astronomové obdrželi přesné hodnoty vlastností hvězdy, které nelze získat jednotlivými metodami.\nPorovnání hvězd v systému Alfa Centauri a Slunce:\nJako jedna z nejjasnějších hvězd na noční obloze, a nejbližší známý hvězdný systém, Alfa Centauri systém hrála roli v mnoha smyšlených pracích literatury, populární kultury, televizi a filmu.\n\n\n"}
{"id": "29503", "url": "https://cs.wikipedia.org/wiki?curid=29503", "title": "Seznam čínských spisovatelů", "text": "Seznam čínských spisovatelů\n\nToto je seznam čínských spisovatelů. Jedná se o čínská jména: příjmení stojí na začátku jména.\n\n\n\n\n\n\n\n\n\n\n\n\n\n\n\n\n"}
{"id": "29509", "url": "https://cs.wikipedia.org/wiki?curid=29509", "title": "Krkonošsko-jesenická subprovincie", "text": "Krkonošsko-jesenická subprovincie\n\nKrkonošsko-jesenická subprovincie (též \"Sudetská subprovincie\" nebo \"subprovincie Sudety\" (zkráceně \"Sudety\"), \"Sudetská pohoří\" nebo \"Sudetské pohoří\", německy \"Sudeten,\" polsky \"Sudety\", anglicky \"Sudetes\") - pohoří, vyšší geomorfologická jednotka v severovýchodních Čechách, na severu Moravy, v českém Slezsku a také v jihovýchodním Sasku a jihozápadním Polsku, jedna ze šesti subprovincií České vysočiny.\n\nKrkonošsko-jesenická subprovincie (dříve soustava) se člení dále na tyto oblasti (dříve podsoustavy) a celky:\n\n\n\n\n\nV rámci Sudet lze vyčlenit Vysoké Sudety, k nimž patří Krkonoše, Králický Sněžník a Hrubý Jeseník.\n\nPojmy Sudety, sudetský aj. odvozeniny původně měly a dodnes mají geografický, úžeji fyzickogeografický, geologický a geobotanický obsah. Jméno Sudety, resp. pojmy jako Sudetská soustava a ostatní jeho odvozeniny (Západní Sudety, Východní Sudety aj.), je vžitý geografický název, po staletí užívaný pro označení horské soustavy táhnoucí se zhruba od Šluknovského výběžku (Lužických hor; resp. od Drážďanské kotliny) až po Nízký Jeseník (resp. po Moravskou bránu). Nemíval žádnou politickou náplň, natož územněsprávní obsah. Z hlediska historické geografie a geografie vůbec se jedná o terminus technicus. Poprvé se objevil v podobě Sudéta óre na Ptolemaiově mapě světa z 2. století našeho letopočtu. Jméno je to zřejmě původu keltského, v překladu znamená les kanců. Uvedená mapa jím označovala vedle Gabréty (Šumavy) jedno z horstev ve střední Evropě, patrně Krušné hory a přilehlá pohoří. Jako „Sudeta Montes“ se tento pojem objevil v jeho spise Geographika Hyphegesis.\nPojem Sudety se pak znovu objevil v literatuře a mapách období humanismu opět jako vymezení výše zmíněné horské soustavy. Zdomácněl nejen v německé, polské a jiné geografické, historické, biologické, geologické i statistické literatuře. Byl ovšem běžně používán i v českých odborných publikacích geografických, geobotanických apod. Použil jej například i přírodovědec a statistik Karel Kořistka ve své tehdy unikátní rajonizaci zemědělství Čech ze 70. let 19. století.\nPo roce 1945 najdeme název Sudetská horská soustava v práci Jana Hromádky o orografickém členění Československa, jakož i v první naší poválečné syntéze geografie Československa z roku 1960, jejímiž autory byli Vlastislav Häufler, Jaromír Korčák a Václav Král. Málokdo asi ví, že v návrhu geomorfologického členění Česka z počátku sedmdesátých let 20. století, vypracovaném Geografickým ústavem Čs. akademie věd (v roce 1993 byl zrušen), byla oblast od Lužických hor po Jeseníky logicky opět označena jako Sudetská soustava. Celé toto členění bylo schváleno Názvoslovnou komisí při Českém úřadu geografickém a kartografickém v Praze a předloženo mezinárodní konferenci OSN pro standardizaci geografického názvosloví. Na zákrok našich politických orgánů, které „reagovaly na stížnosti pracujících“ (Např. v sovětském tisku byly vedeny různé útočné kampaně. Do oficiálních novin psali „rozhořčení dělníci“, kteří požadovali, aby Kreml proti „nestoudnému nepříteli lidu“ zakročil. Samozřejmě že autory článků ve skutečnosti nebyli žádní dělníci. Dopisy sepisovali propagandisté pracující (v 70. letech 20. stol.) pro Michaila Suslova, obávaného hlavního ideologa Komunistické strany Sovětského svazu.; více ve článku o sociogeografickém pojmu Sudety), však musel být pojem Sudetská soustava z tohoto členění stažen a nahrazen pojmem Krkonošsko-jesenická soustava. Toto označení je proto v každém našem dnešním atlase pro školy, protože se již vžilo. Naproti tomu třeba polská a světová geografie používá označení Sudety do současnosti.\nV roce 1979 došlo ke sjednocení geomorfologického členění ČSR a SSR, při němž došlo k určitým změnám. Místo termínů „soustava“ a „podsoustava“ byly zavedeny pojmy „subprovince“ (tedy před r. 1979 'soustava') a „oblast“. K nejvýznamnějším změnám patří přejmenování Sudetské soustavy ('Sudety') na Krkonošsko-jesenickou subprovincii, podsoustavy Západosudetské ('Západní Sudety') na Krkonošskou oblast, podsoustavy Středosudetské ('Střední Sudety') na Orlickou oblast, podsoustavy Východosudetské ('Východní Sudety') na Jesenickou oblast a Sudetského podhůří na Krkonošsko-jesenické podhůří. Základní jednotkou členění z roku 1979 je geomorfologický celek, jednotkami vyšších řádů jsou oblasti, subprovincie, provincie, subsystém a systém.\n\nOronyma doporučená v České republice vycházejí z geomorfologické struktury Českého masivu a Západních Karpat (Demek a kol. 1987, Český úřad zeměměřický a katastrální 1996). Vyvýšené okraje geologické struktury Českého masivu tvoří po staletí zároveň politicko-administrativní hranice, kterými byly příslušné hornatiny podélně rozděleny na části patřící v současné historické epoše pěti suverénním státům - Rakousku, Německu, Česku, Polsku a Slovensku. Názvy jedné a téže hornatiny (resp. soustavy hornatin) se tvořily na dvou či třech jejích stranách, v různém histrorickém kontextu a sémantickém prostředí. Vzniklé a do literatury proniklé názvy se proto vztahují buď (1) jen k části hornatiny ležící na území jednoho ze států , nebo (2) k celému geomorfologickému celku po obou či třech stranách politické hranice, nebo (3) se různě překrývají. Členitý a dlouhý pás pohoří na hranicích Německa, Polska a Čech (s přesahem do Moravy) - Krkonošsko-jesenická soustava - má v anglických atlasech bez výjimky přeshraniční název se slovním základem „sud“: Sudety / Sudeten / Sudeten Highlands / Sudetes. Zatímco v polské vědecké literatuře a produkci map zůstal starý geografický, geologický a botanický název Sudety (Sudeti montes) pevně zakotven, podle Jana Jeníka čeští geografové (viz Jaromír Demek, 1987) a nejnověji i fytogeografové (viz Slavomil Hejný a Bohumil Slavík, 1988)) opustili dříve běžné a sjednocující názvy sudety / sudetský - patrně v důsledku jejich politického zneužití v období druhé světové války. Anglické atlasy vypovídají zřejmě nejen o setrvačnosti oronym, ale také o jejich lepší výstižnosti.\n\nV poslední době se však hlavně vlivem médií pojem Sudety pomalu vrací do české slovní zásoby. Po r. 1989 se používají obě terminologie - „krkonošsko-jesenická“ i „sudetská“.\n\n\n\n"}
{"id": "29514", "url": "https://cs.wikipedia.org/wiki?curid=29514", "title": "Seznam spisovatelů starověkého Řecka", "text": "Seznam spisovatelů starověkého Řecka\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "29519", "url": "https://cs.wikipedia.org/wiki?curid=29519", "title": "Manipulace", "text": "Manipulace\n\nManipulace (z latinského výrazu \"manus\", tj. ruka nebo uchopit) je v sociální psychologii a sociologii termín označující snahu o působení na myšlení a chování druhé osoby či více osob. Manipulovat znamená vědomě i nevědomě používat techniky pro manipulaci s druhými lidmi ve prospěch prosazení osobních cílů a přání manipulátora.\n\nManipulátor se snaží přesvědčit osobu či osoby o správnosti myšlenky, názoru či jednání, které nejsou manipulovaným jedincům vlastní, či pro ně nemají dostatek iniciativy a které by tudíž danou myšlenku, názor či jednání nepřijali, nebo až s dlouhou časovou prodlevou. Manipulovaná osoba si často ani neuvědomuje, že je s ní manipulováno, případně si to uvědomuje, ale z nějakého důvodu se nemůže a někdy ani nechce manipulaci bránit. Manipulátor většinou na začátku jedná tak, aby získal u svých obětí sympatie. Často využívá své charisma a znalost slabých stránek ostatních lidí.\n\nManipulátor zpravidla nemluví konkrétně, používá obecné pojmy a tvrzení, ve kterých se často vyskytují superlativy jako \"všichni\", \"všechno\", \"nikdo\", \"nic\", \"vždy\", \"nikdy\", \"každý\", \"nejlepší\", \"nejhorší\", používá také obecná rčení a přísloví, namísto asertivnějšího, konkrétnějšího a vysvětlujícího přístupu zahrnujícího věty jako \"v těchto případech\", \"tato osoba\", \"já to tak vidím, protože\", \"já to tak cítím\", \"mně se to tak jeví, protože\", \"mně to vadí, protože ...\" apod. Dalším projevem je, že manipulátor zpravidla neklade otevřené otázky, tj. ptá se většinou tak, že chce slyšet odpověď buď jen ano, nebo ne, a když se ptá, nenabízí širší možnosti výběru. Například se zeptá: \"Chceš kávu nebo čaj?\" namísto \"Co ti mohu nabídnout k pití?\". Častým projevem manipulátora je také lichocení, po kterém zpravidla následuje žádost o něco. Ve výchově nebo jiném nadřízeném postavení vůči druhým, manipulátoři (ať už rodiče, vychovatelé, pedagogové, nadřízení) uplatňují příkazy, zákazy, rozkazy a přehnanou kontrolu a ovlivňování níže postavených osob namísto oboustranné komunikace a domluvy (mezi rodiči, vychovateli, pedagogy, nadřízenými). Podobně tak činí i v triadickém vztahu rodič-rodič-dítě (případně vychovatel-vychovatel-děti nebo pedagog-pedagog-děti, či nadřízený-podřízení). Podrobněji o manipulativních rodičích viz \n\nVe skupinách manipulátoři vytvářejí nejrůznější kliky namísto komunit.\n\nZákladní dělení podle obcházené mohutnosti:\n\nV praxi tedy proti sobě obvykle stojí dva manipulátoři – přímý versus nepřímý a jeden spouští řetěz manipulací.\n\nDělení z hlediska zisku:\n\nDělení z hlediska pořadí:\n\nDělení podle manipulovaného objektu:\n\nManipulaci můžeme chápat i pozitivně, jako působení na ostatní s využitím autority a zkušeností. Příklady pozitivní manipulace jsou:\n\n\nNěkteré techniky manipulace běžně používají také profesionálové v reklamě s cílem prodat zboží a v politice s cílem získat přízeň voličů. V těchto případech se zpravidla neuplatňují vyšší city, které jsou naopak hlavním nástrojem manipulátora v mezilidských vztazích.\n\nPropaganda slouží k ovládání davu a je založena právě na manipulaci s lidským myšlením. Režim jejím prostřednictvím útočí i na základní lidské potřeby a city, cílevědomě přesměrovává přirozené emoce, nutí lidi vzdát se svých práv.\n\nManipulátor může používat i různé metody zaměřené na destrukci osobnosti manipulované osoby. Například cílové osobě nenápadně mění důvěrně známé prostředí tak, aby se v něm neorientovala a cítila se nesvá. Když potřebuje, upozorňuje na své zásluhy a zároveň snižuje sebevědomí oběti např. urážkami. Neváhá věnovat dar velké ceny nebo půjčit peníze apod., protože si tím svou oběť morálně zavazuje. V manželství se manipulátor běžně dopouští citového vydírání, snaží se vzbudit silné emoce (strach, pocit viny). Dokáže tím zcela rozvrátit rodinu.\n\nKomunikační styly mezi lidmi lze dělit na pasivní, agresivní a asertivní. Styl komunikace, kterým mluvčí může úspěšně manipulovat lidmi, se označuje jako komunikační fauly. Jde o jednání člověka, který nebere svého partnera v komunikaci jako stojícího na stejné úrovni a nebere ohled na jeho potřeby, přání a zájmy.\n\nManipulátora lze charakterizovat takto:\n\nOběť lze charakterizovat takto:\n\nPomluva je nepotvrzené tvrzení, které koluje ve společnosti lidí. Při většině vyslovených pomluv neznáme jejich původce, proto za špatné až fatální následky nenese nikdo zodpovědnost.\n\nSekty jsou otevřené pro vstup nových členů, ale stávají se uzavřenými pro ty, kdo by z nich chtěli vystoupit. Kurt Lewin popisuje tři etapy, kterými si projde člověk, který do sekty vstoupí, stane se jejím členem a nakonec z ní vystoupí: rozmrazení, změna a zmrazení.\n\nJe izolace člověka od původního světa, opuštění starého já. Před změnou jsou lidé často vystaveni spánkovému deficitu či dostanou málo stravy, chudé na bílkoviny, lehce se tak dostanou do hypnózy. Sekta jim také může zakázat chodit do práce či nakáže vybírat peníze po ulicích, aby člověka odřízli od jeho současného světa a postupně jej začali manipulovat. Člověk uvedené věci dělá pod tlakem. Náhlý zmatek též vytvoří závislost na autoritě, lidé si sami neodvodí, co je to správné jednání. Lidé jsou postaveni před pocit viny díky tomu, že podle sekty nebyli dosud dostatečně ctnostní a žili v sebeklamu.\n\nV sektě často existuje základní kniha s hlavními tezemi a lidé nad nimi debatují. Celým textem prochází například tři hlavní teze, které se neustále opakují, tedy člověk si je osvojí. Lidé v této fázi přestávají plně fungovat v reálném světě nebo pobývají pouze v sektě. Čím víc uvnitř jsou, tím jsou k němu v sektě tvrdší. Z člověka se stává bezduchý robot. I když má charismatický vůdce chyby, jsou vysvětleny. Člověk už ani nereaguje na upozornění lidí kolem sebe, protože vše má od sekty vysvětlené a zpracované. V této fázi si lidé změní i identitu, své jméno.\n\nLidé již sami propagují sektu, mohou mít pod sebou nováčky. Zastávají v sektě určitou pozici.\n\nSteven Hassan ve své knize Jak čelit psychické manipulaci zhoubných kultů rozpracoval proces deprogramování lidí ze sekty. a dělí je na nenásilné a násilné deprogramování:\n\nV roce 2000 profesor sociologie Anson Shupe ve svém výzkumu prezentoval, že Hassan se účastnil nebo sám vedl několik násilných deprogramování pod hlavičkou antikultovního hnutí Cult Awareness Network.\n\nČeský religionista Dušan Lužný uvádí, že praxe tzv. deprogramování, v intencích argumentace antikultovních hnutí ... teorie brainwashingu a mentálního programování, může být v rozporu se zákonem.\n\nV České republice je násilné deprogramování v rozporu se zákonem č. 40/2009 Sb., §176\n\nPsycholožka Isabelle Nazare-Aga ve stati Jak poznat manipulátora uvádí třicet znaků, podle nichž identifikuje osobnost s manipulativními rysy. Za manipulátora považuje takovou osobnost, která vyhovuje aspoň deseti znakům.\n\n\nZ hlediska psychopatologie je manipulátor typický narcista typu \"já jsem OK, ty nejsi OK\".\n\n\n\n"}
{"id": "29523", "url": "https://cs.wikipedia.org/wiki?curid=29523", "title": "Matěj Ondřej Kondel", "text": "Matěj Ondřej Kondel\n\nMatěj Ondřej Kondel (29. ledna 1686 Bílov – 1758 Plzeň) byl český polír a stavitel.\n\nNarodil se jako manželský syn Jana Kondela z Bílova. Pro jeho talent mu plaský klášter umožnil studovat, později klášteru řídil stavbu nového barokního konventu i mnoha dalších staveb nových kostelů, kaplí a dvorů. Díky svým věrně poskytovaným službám mohl tehdejšího opata Evžena Tyttla požádat o propuštění z poddanství půjčení stavebního místa. Opat Kondelovi vyhověl, nejprve jej 16. prosince 1720 propustil z poddanství a později mu smlouvou z 16. května 1721 propůjčil pozemek v Nebřezinách s polem a loukou, kde směl na náklady kláštera vystavět svůj dvůr. Pozemek z dvorem měli propůjčený i případní dědicové až k pravnukovi.\n\nPo smrti Jana Blažeje Santini-Aichela dokončuje Kondel jeho stavby v Plasích a okolí, později přestavby i celé stavby sám navrhuje. Po zastavení prací na konventu v souvislosti s válkou odchází do Plzně, kde byl 18. října 1743 spolu s pěti syny přijat do měšťanské společnosti. S manželkou měli 10 dětí, kterým byl za kmotra malíř Jakub Pink. Z dětí se v otcových šlépějích vydal syn Evžen.\n\n"}
{"id": "29524", "url": "https://cs.wikipedia.org/wiki?curid=29524", "title": "Albrecht II. Habsburský", "text": "Albrecht II. Habsburský\n\nAlbrecht II. Habsburský (10. srpna 1397 Vídeň – 27. října 1439, Neszmély (Nesmily) u Ostřihomi, Uhersko), rakouský vévoda (jako Albrecht V.), byl druhý panovník z dynastie Habsburků na českém trůně (korunován 1438), dále král uherský a římský (1438–1439). Jako český a uherský král byl Albrecht I., jako římský král Albrecht II.\n\nAlbrechtův otec zemřel, když mu bylo 7 let, jeho poručníkem se posléze stal Zikmund Lucemburský. V roce 1420 se zúčastnil první křížové výpravy proti husitům, když s Oldřichem z Rožmberka obléhal neúspěšně nově založený Tábor. O dva roky později se stal Zikmundovým zetěm, když si vzal za manželku jeho jedinou dceru Alžbětu a získal také od něj v léno Moravu (v roce 1423).\n\nAlžběta byla dědičkou českého a uherského trůnu, ačkoliv příliš společného s původní uherskou královskou dynastií Arpádovců už neměla, jejich krev už v této době byla ovšem velmi řídká. Co se týče českých předků, jejím dědem byl Karel IV., syn poslední Přemyslovny Elišky. Mezi její předky patřili i Přemysl Otakar I. a jeho druhá manželka Konstancie Uherská, dcera uherského krále Bély III. Sám Albrecht měl mezi předky Bélu IV. Uherského.\n\nZikmund sice označil Albrechta jako svého dědice, ale ten se po jeho smrti v roce 1437 domáhal panovnických práv na mnoha místech poměrně obtížně. Přesto se mu postupně podařilo získat německou, uherskou (korunován 1. ledna 1438) i českou (korunován v červenci 1438 z rukou olomouckého biskupa Pavla z Miličína a Talmberka) korunu. V Čechách se proti Albrechtovi postavila strana vedená Ptáčkem z Pirkštejna, která nabízela korunu polskému princi Kazimírovi. Tomuto nespokojenému křídlu husitů se sice opět podařilo ubránit Tábor, avšak polské vojsko se před Albrechtem stáhlo a ten své zájmy tedy uhájil.\n\nNásledující rok se vydal Albrecht do Uher kvůli výpravě proti Turkům, ale odnesl si odtud úplavici, na kterou na konci října 1439 skonal ve vojenském táboře nedaleko Komárna. Teprve několik měsíců po jeho smrti mu Alžběta porodila syna Ladislava, který získal přídomek Pohrobek. Starší syn Jiří v té době již nežil.\n\nAlbrecht II. byl třetí panovník Svaté říše římské z dynastie Habsburků.\n\nAlžběta Lucemburská se snažila hájit dědická práva svého syna na uherský trůn, což se ale podařilo až po její smrti. Ladislav Pohrobek se nakonec v roce 1444, po smrti Vladislava Varnenčika, stal uherským králem. Správcem království po dobu Ladislavovy nezletilosti se stal sedmihradský vojvoda János Hunyady. V Čechách byla situace složitější, zemi spravovaly zemské sněmy. Českým králem byl Ladislav uznán až v roce 1453. Správcovskou funkci vykonával Jiří z Poděbrad.\n\nStarší dcera Albrechta a Alžběty Lucemburské Anna (1432–1462) se provdala za Viléma Saského. Druhá dcera Alžběta Habsburská (*1436) se později provdala za Kazimíra IV. Jagellonského a stala se polskou královnou a litevskou velkokněžnou. Polská královna Alžběta byla matkou pozdějšího českého krále Vladislava Jagellonského, který tak měl dynastické spojení nejen s Jagellonci, ale i Lucemburky a Habsburky.\n\nDne 28. září 1421 se Albrecht v Praze oženil s českou a uherskou princeznou Alžbětou Lucemburskou (1409–1442), dcerou císaře Zikmunda. Měli spolu čtyři děti:\n\n\n"}
{"id": "29531", "url": "https://cs.wikipedia.org/wiki?curid=29531", "title": "Eugen Kondel", "text": "Eugen Kondel\n\nEugen Kondel (též \"Evžen\" či \"Eugen Candell\", 1. prosince 1725 Nebřeziny – 23. února 1792 v Plzni) byl západočeský stavitel.\n\nSyn a žák stavitele Matěje Ondřeje Kondela se vydal v otcových stopách. Jeho prostřednictvím byl ovlivněn stylem architekta Jana Blažeje Santiniho-Aichela. Spolu s otcem od roku 1743 sdílel měšťanství v Plzni. Měšťanskou přísahu složil až 1. prosince 1758. V Plasích v kostele sv. Václava se dne 22. září 1760 oženil s Annou Marií, dcerou Františka Pácla, nepoddaného (svobodného) klášterního pekaře z Nebřezin.\n\nPo požáru věže plzeňského chrámu svatého Bartoloměje v červenci 1783 vypracoval plánek věže a soupis škod. Pochován byl na Mikulášském hřbitově v Plzni.\n\n"}
{"id": "29532", "url": "https://cs.wikipedia.org/wiki?curid=29532", "title": "Achernar", "text": "Achernar\n\nAchernar, α Eridani, je nejjasnější hvězdou v souhvězdí Eridanu a jedna z deseti nejjasnějších hvězd na obloze. Leží natolik jižně, že z českých zeměpisných šířek ji nelze spatřit.\nNázev pochází z arabštiny a znamená „konec řeky“.\nByla v roce 2003 pozorována interferometrem Very Large Telescope. Interferometr (VLTI) zpozoroval, že díky své rychlé rotaci (rychlostí 230 km/s) je silně zploštělá. Přesná hodnota rychlosti rotace zavisí na neznámé orientaci osy rotace. Její rovníkový průměr je přinejmenším 1,5krát větší než polární průměr.\n\nAnglické stránky o Archenaru\n"}
{"id": "29540", "url": "https://cs.wikipedia.org/wiki?curid=29540", "title": "Koloid", "text": "Koloid\n\nKoloid je označení pro disperzní soustavu obsahující částice, které svou velikostí spadají do rozmezí 1 nm až 1000 nm (případně 500 nm). Nebo se jedná o látku, která tvoří heterogenní disperzní soustavu obsahující částice o velikosti výše zmíněné. Zavedení pojmu koloid souvisí s tím, že částice v tomto rozmezí udělují danému systému specifické vlastnosti, které se v mnoha ohledech nevyskytují u částic s velikostí pod 1 nm (tzv. analytická disperze) a částic nad 1000 nm, event. 500 nm, (hrubá disperze).\n\nKoloidy jsou viditelné v ultramikroskopu nebo elektronovém mikroskopu, nikoliv však ve světelném mikroskopu. Částice koloidu jsou často barevné, tvoří průhledné disperzní systémy a v bočním světle opaleskují (tzv. Tyndallův efekt). K dalším charakteristikám koloidů náleží, že procházejí filtračním papírem (ale nikoliv už všemi membránami). Vykonávají slabší tepelný pohyb (Brownův pohyb), pomalu difundují a sedimentují, vyvolávají slabší osmotický tlak. Ovšem nejcharakterističtější vlastností tohoto systému je tvorba gelů (hrubé disperze je tvoří jen výjimečně). Koloidy jsou všudypřítomné, nacházejí se např. v lidském těle, v koupelně jako prací prášek, mýdlo, zubní pasta apod., a mnohé potraviny jsou koloidní povahy (jogurt, máslo, mléko atd.). Navíc v současné době velmi populární nanotechnologie vycházejí z koloidní chemie.\n\nPojem koloid pochází z řeckého slova pro klíh (řecky kolla), kterého poprvé použil v roce 1861 Thomas Graham při svých pokusech týkajících se studia rychlosti difuze látek přes pergamenovou membránu. Skupina látek, které se chovaly podobně jako klih, označoval slovem koloid. V roce 1906, na základě klasifikace disperzních soustav podle velikosti disperzních částic, dospěl Wilhelm Ostwald k závěru, že tzv. koloidní vlastnosti nevykazuje určitá skupina látek, ale že do \"koloidního stavu\" je možno teoreticky uvést jakoukoli látku. Vývoj citlivějších metod a teorií umožnil prudký rozvoj koloidní chemie. Je potřeba poznamenat, že s koloidy se člověk potýkal již mnohem dříve. Známým příkladem je Cassiův purpur, který byl od 17. století využíván při výrobě červeného skla a míšeňského porcelánu.\n\nHorní a dolní hranice velikosti koloidních částic nebývá udávána zcela shodně:\n\nKoloidy lze dělit dle fázového charakteru na heterogenní a homogenní, ovšem z praktického hlediska je vhodnější zavést následující členění.\n\nLyofobní disperze, též koloidní disperze, jsou příkladem heterogenního systému, v nichž disperzní podíl a disperzní prostředí představují dvě různé fáze. Disperzní podíl a disperzní prostředí jsou od sebe odděleny fázovým rozhraním, které výrazně ovlivňuje jejich vlastnosti. Jsou připravovány buď z velkých částic dispergací nebo z pravých roztoků kondenzací. Jsou termodynamicky nestabilní, samovolně zanikají. Složením a přípravou se podobají hrubým disperzím; liší se však rozměrem částic.\n\nVýraz lyofobní je termín pocházející z řeckého \"lyos\" (kapalina) a \"fobo\" (nenávidím). Termín, zavedený Freundlichem, tedy označuje, že částice nejeví afinitu ke kapalině.\n\nNa základě skupenství disperzního podílu a disperzního prostředí lze lyofobní disperze dále rozdělovat, např. soustavy obsahující kapalinu dispergovanou v kapalině označujeme jako emulze. Přehled možných lyofobních disperzí je uveden v následující tabulce:\nLyofilní roztoky jsou homogenní koloidní systémy, ve kterém tvoří disperzní prostředí a disperzní podíl jednu fázi. Jsou to pravé roztoky makromolekul, které vznikají samovolným rozpouštěním a jsou termodynamicky stálé.\n\nVýraz lyofilní pochází z řeckého \"lyos\" (kapalina) a \"filo\" (miluji); byl zavedený Freundlichem. Termín tedy označuje, že látka jeví afinitu ke kapalině (má tendenci být solvatována, tedy rozpuštěna).\n\nMicelární koloidy představují systém skládající se z kapalného disperzního prostředí a micel koloidní velikosti vytvořených asociací amfifilních molekul v pravém roztoku. Mezi vzniklými micelami a molekulami v roztoku se ustavuje rovnováha. Podobně jako pravé roztoky a jako roztoky polymerů vznikají micelární koloidní roztoky samovolným rozpouštěním; jejich vylučování z roztoku se řídí termodynamickými zákony fázových rovnováh.\n\nNěkteří autoři člení asociativní koloidy mezi homogenní systémy, ovšem vhodnější je samostatně vymezit, neboť v některých ohledech připomínají dvoufázový systém.\n\nNestabilita koloidů se především týká lyofobních systémů, které mohou samovolně přecházet na hrubě disperzní soustavu:\n\nPředstavuje děj, kdy větší částice daného systému rostou přednostně před malými částicemi. Rychlost celého pochodu závisí na těkavosti, popř. rozpustnosti disperzního podílu v disperzním prostředí, na difuzním koeficientu a na mezifázovém napětí. V soustavách s pevným disperzním prostředí (např. zmrzlina) je Ostwaldovo zrání jedinou možností růstu disperzních částic.\n\nČastějším a rovněž mnohem rychlejším mechanismem, který má na stabilitu koloidních soustav podstatně větší vliv než Ostwaldovo zrání, je shlukování dispergovaných částic v agregáty.\n\nMalé částice se shromažďují do větších útvarů (agregátů), aniž při tom dochází ke zrušení fázového rozhraní mezi jednotlivými částicemi a disperzním prostředím a ke zmenšení plochy jejich povrchu (na rozdíl od koalescence). Malé částice si zachovávají identitu, pouze ztrácejí kinetickou nezávislost – agregát se pohybuje jako celek.\n\nAgregace, při níž vznikají shluky volně vázaných částic, se nazývá flokulace. Je vratná – velmi mírným zásahem mohou být agregáty převedeny zpět na koloidní systém (tzv. peptizace). Mohou také přecházet na pevněji vázané shluky.\n\nPochod, při kterém vznikají agregáty pevně vázaných částic, je označován jako koagulace. Koagulace není vratná (na rozdíl od flokulace) – vytvořený koagulát nelze bez vynaložení dostatečně velké energie peptizovat – převést zpět na koloidní systém. Po dosažení určité velikosti agregátů dochází k sedimentaci (podle rozdílu hustot dolů, nebo vzhůru), což vede k zániku disperzního systému.\n\nVelmi často je pro agregaci přednostně používán souhrnný výraz koagulace, tedy bez ohledu na její konkrétní mechanismus.\n\nPeptizace představuje převod flokulátu a čerstvého koagulátu zpět na koloidní disperzi. Běžně se využívá u lyofobního solu, jehož koagulací vzniká sraženina a je-li v dostatečném čase zahájena peptizace, lze docílit zpětného převodu sraženiny na sol.\nV čerstvé sraženině jsou krystalky, které byly původně částicemi solu, od sebe odděleny kapalným filmem a jsou drženy adhezními silami. V mnoha případech lze tyto čerstvé sraženiny převést zpět na sol - peptizovat. Výběr vhodného postupu při peptizaci záleží na podmínkách, za kterých došlo ke koagulaci solu. Peptizaci, která je vlastně opakem koagulace, je možno provést\nStáním, zvláště za vyšších teplot, dochází k rekrystalizaci (viz Ostwaldovo zrání), při níž vznikají větší krystaly a sraženinu již není možno peptizovat.\n\nStálost disperzních soustav se může pohybovat ve velice širokých mezích od prakticky úplné nestability (v řádu sekund a méně) až po prakticky úplnou stálost.\n\nAgregaci lze zabránit ve vodném systému pomocí elektrické dvojvrstvy, kdy částice nesou na povrchu náboj (např. získaný adsorpcí iontů, ionizací povrchu) a k ním jsou poutány opačně nabité ionty (vzniká elektrická dvojvrstva). Přiblížením takovýchto částic o stejném náboji dochází k vzájemnému odpuzování.\n\nPřidáním lyofilního koloidu k lyofobnímu, z nichž jeden nebo dva nesou elektrický náboj, mohou nastat různé případy podle znaménka elektrického náboje obou systémů, podle poměru jejich množství i podle poměru jejich velikostí.\na) Shodují-li se znaménka, působí lyofilní koloid většinou ochraně už při nízkých koncentracích.\nb) Pokud se liší ve znaménku, pak\n\nLyofobní částice lze stabilizovat vhodnými lyofilními částicemi (makromolekuly, povrchově aktivní látky), jejichž molekuly jsou schopny se silně adsorbovat na povrch.\nHustá vrstva pevně adsorbovaných makromolekul na částicích (v podstatě dochází k obalení částic) způsobí v dobrém rozpouštědle vzájemné odpuzování částic. Umístí-li se částice do špatného rozpouštědla, bude docházet k proplétání makromolekul obklopující částice a tím i k shlukování. Teplotou lze změnit charakter rozpouštědla (disperzního prostředí) z dobrého na špatné.\n\nJe využívána hlavně u emulzí a pěn ve formě jemných prášků, částečně smáčenými oběma fázemi, jejichž částice jsou schopny vytvořit kolem kapének nebo bublin dostatečně pevnou bariéru, která zabraňuje jejich splývání.\n\nJsou mnohem stabilnější než lyofobní koloidy, a to účinkem kombinace interakcí elektrických dvojvrstev a solvatace (ve vodných roztocích hydratace). Rozsah solvatace závisí na afinitě molekul rozpouštědla k povrchu koloidní částice. U systému se slabou solvatací (např. vodný roztok kaseinu) v blízkosti izoelektrického bodu (kde jsou částice zbaveny náboje), \"vypadne\" koloid z roztoku – dochází ke koagulaci. Je-li afinita makromolekuly k rozpouštědlu velmi vysoká, solvatace se stává rozhodujícím faktorem. Např. želatina, která má velmi vysokou afinitu k vodě, nekoaguluje ani v izoelektrickém bodě, pokud není koncentrace elektrolytů velmi vysoká. Ionty přidávaného elektrolytu soutěží o hydratační vodu s makromolekulou, která tím ztrácí stabilitu. Účinnost elektrolytu při vylučování vysokomolekulární látky (vysolování) je dána schopností jeho iontu hydratovat se, která bývá vyjadřována tzv. lytropními řadami.\n\nProteiny, mýdla a pektiny jsou příklady lyofilních koloidů, u kterých stabilita závisí, jak na náboji, tak na solvataci částice.\n\nLze je připravit dvěma základními postupy - dispergačními a kondenzačními metodami.\n\nČástice hrubě disperzního podílu jsou mechanicky rozmělňovány (mlýnky) nebo vibračně (ultrazvukem). Vznik disperze tedy vyžaduje vynaložení práce.\n\nZ analytického disperzního systému jsou vylučovány částice ve formě koloidů. Toho lze dosáhnout vytvořením podmínky přesycení systému.\n\nZměna teploty (méně často tlaku), nebo změnou složení rozpouštědla vznikne přesycený roztok a látka vypadává z roztoku. Například koloidní síra se připravuje vkapáváním alkoholického roztoku síry do vody.\n\nProběhnutím chemické reakce vznikne nerozpustná látka. Příkladem typu reakce může být např. srážení, redukce, oxidace, hydrolýza apod.\n\nLze je připravit samovolným rozpouštěním polymerů (pouze lineární a globulární). O tom, v kterém rozpouštědle se makromolekulární látka rozpouští, rozhoduje polarita: makromolekuly se silně polárními skupinami se rozpouštějí v polárních rozpouštědlech, nepolární polymery se rozpouštějí v nepolárních rozpouštědlech (např. kaučuk v benzenu nebo toluenu).\n\nMicelární koloidní roztoky vznikají z analytického roztoku povrchově aktivních látek postupným zvyšováním jejich koncentrace až se dosáhne tzv. kritické micelární koncentrace, kdy začnou molekuly agregovat do koloidních útvarů a tvořit tzv. micely. Asociativní koloidy tedy rovněž vznikají samovolným rozpouštěním.\n\nObecné vlastnosti lyofobní disperze se poměrně liší podle skupenství disperzního podílu a disperzního prostředí (emulze, pěny, soly adt.).\n\nKromě translačního a rotačního pohybu jsou schopny polymery (lineární) vykonávat i intramolekulární rotaci, kterou se mění tvar makromolekuly. V kinetických, optických a mechanických vlastnostech se tak projevují některé jevy, které nebyly pozorovány u jiných koloidně disperzních systémů.\n\nK charakteristikám náleží:\n\nJejich významnou vlastností, která souvisí se stavbou micel, je solubilizace – schopnost rozpouštět i látky, které jsou jinak v čistém disperzním prostředí nerozpustné. Na principu solubilizace probíhá praní, umývání nádobí, emulzní polymerace a dále nachází uplatnění ve farmaceutickém, kosmetickém průmyslu, při výrobě herbicidů, insekticidů apod.\n\nKoloidy mají velký význam pro lidskou činnost. Je téměř nemožné vyjmenovat všechny oblasti ať technologické, biologické, nebo fyziologické, které s koloidy souvisejí.\n\nPotraviny jako máslo, sýr, jogurt a jiné mléčné výrobky, chleba, pečivo, pivo jsou příklady výrobků, které jsou svou povahou koloidní, nebo na jejichž vzniku se koloidní pochody podílejí. Stejně je tomu v případě barviv a barev, papíru, farmaceutických a kosmetických preparátů mnoha druhů či chemikálií používaných v zemědělství a zahradnictví.\n\nVelmi významnou roli má koloidní chemie při výrobě různých keramických výrobků od drahého porcelánu, přes nové velmi pevné keramické materiály, používané v raketové technice nebo v lékařství na různé protézy (např. keramické kloubní náhrady, zubní protézy aj.) až po obyčejné cihly. Pochody používané při těžbě ropy a minerálů, při úpravě vody a různých biotechnologií jsou rovněž koloidní povahy. Velký technologický význam má heterogenní katalýza.\n\nMetod koloidní chemie se často používá i k studiu řady biologických systémů. Např. tokové vlastnosti krve a jiných tělních tekutin je možné nejlépe studovat, případně upravovat, jestliže se na ně díváme jako na koloidní disperze. Byla připravena vodná emulze, vhodná jako dočasná náhrada krve, která se nekazí při skladování, je kompatibilní se všemi krevními skupinami a není nebezpečí, že bude kontaminovaná (AIDS, žloutenka). Kloubní mazy vděčí za vynikající vlastnosti své koloidní povaze. Moderní koloidní mikrokapsule, používané v lékařství, dovolují řízené podávání léčiv a v některých případech dokonce cílenou farmakoterapii určitých orgánů.\n\nKoloidy mají rovněž důležitou úlohu při řešení ekologických problémů. Mnohá znečištění jsou způsobená přítomností koloidních podílů a pro jejich odstranění z ovzduší nebo vodních toků je tedy třeba použít speciálních koloidních metod.\n\n\n\n\n"}
{"id": "29542", "url": "https://cs.wikipedia.org/wiki?curid=29542", "title": "Messier 13", "text": "Messier 13\n\nMessier 13 (také M13 nebo NGC 6205) je kulová hvězdokupa v souhvězdí Herkula.\nObjevil ji anglický astronom sir Edmund Halley v roce 1714. Hvězdokupa je od Země vzdálena 23 150 světelných let. Skládá se z několika set tisíc hvězd a má průměr 145 světelných let. Patří mezi nejvýraznější a nejznámější kulové hvězdokupy na severní obloze.\n\nNalezení hvězdokupy je docela jednoduché, protože souhvězdí Herkula na obloze tvoří snadno rozeznatelný lichoběžník. M13 leží na západní straně tohoto lichoběžníku přibližně v třetině vzdálenosti od severnější hvězdy η Her směrem ke hvězdě Rutilicus (ζ Her). Díky její magnitudě 5,8 je hvězdokupa sotva viditelná pouhým okem, ale pouze za příznivých podmínek, když je velmi tmavá obloha a v blízkosti se nenachází žádný zdroj rušivého světla. V triedru je snadno viditelná a lze rozeznat i její tvar, kterým se podobá hlavě komety. Jednotlivé hvězdy je možné vidět dalekohledy od průměru 114 mm při středně vysokém zvětšení. Velkým dalekohledem o průměru 200 mm lze rozeznat několik desítek hvězd až do 14. magnitudy a okraj hvězdokupy se zdá být zcela rozložený na jednotlivé hvězdy.\n\n40' severovýchodně od M13 se nachází galaxie NGC 6207, kterou je možné pozorovat středně velkým dalekohledem při menším zvětšení v jednom zorném poli spolu s M13. 10° severovýchodně od M13 leží další výrazná hvězdokupa Messier 92.\n\nHvězdokupu je možné pozorovat z obou zemských polokoulí, i když její severní deklinace značně zvýhodňuje její pozorovatele na severní polokouli, kde během letních nocí vychází vysoko na oblohu, zatímco na jižní polokouli v oblastech více vzdálených od rovníku vychází pouze nízko nad severní obzor. Přesto je tedy pozorovatelná ze všech obydlených oblastí Země. Nejvhodnější období pro její pozorování na večerní obloze je od dubna do října.\nHvězdokupu jako první pozoroval Edmund Halley v roce 1714. Charles Messier ji znovu pozoroval 1. června 1764 a popsal ji takto: \"Mlhovina bez hvězd nalezená v pásu Herkula. Při pohledu Newtonovým dalekohledem s ohniskovou délkou 4,5 stopy, který zvětšuje 60x, je kulatá, nádherná a jasná, střed je jasnější než okraje. Je vidět i obyčejným dalekohledem o délce 1 stopy, může mít průměr kolem tří obloukových minut. Je blízko dvou hvězd deváté magnitudy, jedna je nad ní a druhá poněkud vzdálenější pod ní. Polohu mlhoviny jsem určil při jejím průchodu poledníkem porovnáním s polohou hvězdy ε Herculis.\"\nMessier ji oznámil vyobrazením na mapě komet roku 1779, která vyšla v akademickém sborníku téhož roku. Jako první v ní jednotlivé hvězdy rozeznal William Herschel.\n\nM13 má zdánlivou magnitudu 5,78, úhlový průměr 20' a skutečný průměr 145 světelných let, pokud uvažujeme její vzdálenost od Země 25 100 světelných let. Některé prameny ovšem uvádí její vzdálenost 23 150 světelných let. Obsahuje několik set tisíc hvězd, z nichž nejjasnější má 12. magnitudu. Uprostřed hvězdokupy jsou hvězdy přibližně 500 krát nahuštěnější než v okolí sluneční soustavy. Má poměrně velkou svítivost, více než 300 000 svítivostí Slunce, proto je i přes svoji velkou vzdálenost velmi jasná.\n\nStáří hvězdokupy se odhaduje na 11,65 miliard let. Její radiální rychlost je téměř -250 km/s, takže se k Zemi přibližuje. Tato rychlost má tři složky: otáčení Galaxie, pohyb Slunce prostorem a oběžný pohyb hvězdokupy kolem středu Galaxie.\n\nV roce 1974 bylo k M13 vysláno poselství k mimozemským civilizacím z radioteleskopu v Arecibu v Portoriku. Zpráva o délce 1 679 bitů byla k M13 odeslána u příležitosti oslavy přestavby radioteleskopu.\n\n\n"}
{"id": "29544", "url": "https://cs.wikipedia.org/wiki?curid=29544", "title": "Manažer M602", "text": "Manažer M602\n\nManažer M602 je český souborový manager pro operační systém DOS, vyvinutý společností Software602. Vzorem pro uživatelské rozhraní a ovládání se stal Norton Commander (zkráceně NC) od firmy Symantec. Patrně nejrozšířenější verze M602, 2.00, byla vydána v roce 1992.\n\nObrazovka je rozdělena na dva panely, přičemž v každém je – nezávisle na druhém – zobrazen obsah nějakého adresáře. Mezi adresáři na stejném nebo jiném disku tak může uživatel pohodlně kopírovat či přesunovat soubor nebo více označených souborů či podadresářů. Soubory může dále uživatel prohlížet, editovat a mazat. Obsah adresáře je možno seřadit podle jména, přípony, času či velikosti.\n\nKromě standardního prohlížeče obsahu souborů byla zabudována podpora pro prohlížení spreadsheetů ve formátu TC6 (Calc602), WKS a WK1 (Lotus 1-2-3), WQ1 (Quattro Pro), obrazových formátů PCX, TIFF a BMP, textových dokumentů pořízených programem Text602 a databázových tabulek DBF.\n\nEditor je schopen pracovat se soubory do velikosti 64 kB a může jich otevřít až devět najednou, je možné kopírovat část textu z jednoho souboru do druhého pomocí interní schránky. Při editování (i prohlížení) souborů je možno nastavit několik druhů kódování češtiny. Součástí editoru je kompletní tabulka ASCII znaků, ze které je možno vkládat speciální znaky do textu.\n\nM602 má zabudovánu podporu pro práci s archivy ve formátu AR6 a ZIP. M602 je také schopen pracovat s formáty ARJ a LHA pomocí externích programů.\n\n\n"}
{"id": "29545", "url": "https://cs.wikipedia.org/wiki?curid=29545", "title": "Lehké opevnění vzor 37", "text": "Lehké opevnění vzor 37\n\nLehké opevnění vzor 37 (dobově lehké opevnění nového typu, lidově řopík) je železobetonová pevnůstka lehkého opevnění budovaného v rámci výstavby československého opevnění. Lidové označení „řopík“ vzniklo již v druhé polovině třicátých let podle zkratky ŘOP (Ředitelství opevňovacích prací). ŘOP výstavbu řídilo a zadávalo externím stavebním firmám.\n\nVe třicátých letech 20. století se na základě změněné politické situace v sousedním Německu tehdejší československá vláda rozhodovala o způsobu případné obrany republiky. V rámci velké modernizace armády bylo přistoupeno i k budování stálého pohraničního opevnění. Objekty o síle posádky v počtu jednotek mužů byly organizačně zahrnuty do tzv. lehkého opevnění. Zpočátku bylo budováno lehké opevnění vzor 36, jehož výstavba byla posléze zastavena a nahrazena dokonalejším lehkým opevněním vzor 37. Zemská vojenská velitelství, která řídila výstavbu objektů vzor 36, nahradil v případě objektů vzor 37 nově ustanovený orgán ŘOP.\n\nČeskoslovenské předválečné opevnění bylo budováno především u německých, polských, maďarských a posléze i rakouských hranic. Zde buď doplňovalo těžké opevnění nebo bylo stavěno samostatně. Postupně byly budovány i vnitrozemské obranné linie, umožňující v případě nutnosti zpomalení a ztížení postupu nepřátelských sil v případě plánovaného ústupu armády na Slovensko. Mezi ně patří již z velké části dokončená obranná postavení nazývaná Liběchovská příčka, Pražská čára a Vltavská linie. Plánované byly další dvě ústupové příčky, a to přibližně na česko-moravském a moravsko-slovenském pomezí.\n\nBěhem dvou let výstavby se podařilo dokončit téměř deset tisíc pevnůstek.\n\nPo Mnichovské dohodě v září 1938 větší část vybudovaného opevnění zůstala na území odstoupených Sudet. Zde se většina z nich dochovala. Většina objektů opevnění ve vnitrozemí byla krátce po vzniku Protektorátu na příkaz německé okupační správy zničena, aby neposloužila případnému odboji. Opačná situace nastala na Slovensku, kde byly systematicky zlikvidovány objekty v maďarském záboru a zachovaly se pouze pevnůstky na území Slovenského štátu. Do dnešní doby se dochovalo několik tisíc pevnůstek rozesetých po zalesněných svazích pohraničních hor, ale i na rovinách Čech, jižní Moravy, Slezska i Slovenska.\n\nObjekty vz. 37 byly projektovány jako miniaturizace těžkého pěchotního srubu, díky čemuž s ním mají shodné taktické vlastnosti a mnoho podobných stavebních prvků. Zbraně (1-2 lehké nebo těžké kulomety), byly osazeny v lafetách v ocelolitinových střílnách. Vstup byl opatřen mříží a jedněmi pancéřovými dveřmi. V zalomeném meziprostoru byl vstup chráněn vchodovou střílnou. Ruční ventilátor zajišťoval dodávku čerstvého vzduchu a chránil tak osádku v počtu 3 až 7 mužů před zadušením zplodinami vzniklými při střelbě. K obraně nepostřelovaných částí týlu sloužil granátový skluz a k pozorování a signalizaci jeden, nebo dva periskopy ve stropu pevnůstky. Konstrukce objektu byla železobetonová o síle čelní stěny a stropu 80 nebo 120 cm (normální nebo zesílená modifikace). Ze strany nepřítele byla navíc pevnůstka opatřena kamennou rovnaninou a zemním záhozem, který objekt dále zodolňoval a maskoval. Díky všem opatřením odolával objekt vz. 37 zásahům střel ráže 105 mm v normálním, nebo 155 mm v zesíleném provedení.\n\nPostupem času bylo vyprojektováno ve třech základních stupních odolnosti pět pěchotních typů, jejichž využitím mohl být přehrazen jakýkoliv terén bez nutnosti výstavby atypických řešení. Tyto typy byly opatřeny písmenným označením A - E. Každá z těchto základních variant pak měla modifikace lišící se stranovým uspořádáním, výškovým členěním, úhlem os střílen a sílou stěn a stropu. Tento systém zjednodušoval, zrychloval a zlevňoval výstavbu i díky možnosti využití typizovaného vnitřního zařízení.\n\nTento typ byl určen pro boční palby dvou kulometů ve střílnách, krytých z pohledu nepřítele charakteristickými uchy. \"Uši\" měly za úkol znemožnit nepřátelskému vojákovi vyhnout se při přilnutí ke stěně vstupu do palebného vějíře střílny. Osádku mělo tvořit 7 mužů. Jedná se o nejrozšířenější typ lehkého objektu vzor 37 a o základní prvek obranné linie lehkého opevnění. Bylo budováno šest modifikací, lišících se úhlem rozevření os střílen a dle tohoto úhlu označovaných jako A-120, 140, 160, 180, 200 a 220 (číslo za pomlčkou vždy udává úhel os střílen ve stupních). Nejvíce rozšířenou modifikací byla A-160. Typ A byl nejvíce rozšířenou verzí lehkého opevnění vz. 37. Jeho podíl byl asi 85 % ze všech vybetonovaných objektů.\n\nTyp B je opatřen jednou boční střílnou ve stejném provedení jako typ A, druhá střelecká místnost je vybavena střílnou čelní. Příslušná strana objektu postrádá krycí ucho a v místě čelní střílny chybí i krycí zához. Varianty jsou B1 (při pohledu čelem k nepříteli je boční střílna vpravo) a B2 (vlevo). Podle úhlu sevření os střílen se dále rozlišovaly varianty B1(2)-80, 90 a 100. Lomené či šikmé varianty byly budovány, ale jsou velmi vzácné. Objekt byl používán při nutnosti palebného vykrytí hluchých míst vzniklých nevhodnou konfigurací terénu nebo v ohybech linie, časté je situování tohoto objektu v případě uzávěry údolí či cesty. U později budovaných úseků byly objekty typu B často umísťovány do druhého sledu a natočeny tak že oběma střílnami vedly kosou palbu do předpolí a kryly tak z týlu objekty v prvním sledu. Osádku tvořilo sedm mužů, stejně jako u typu A. Typ B zabíral asi 5% podíl ze všech vybudovaných objektů vz. 37 na území tehdejšího Československa.\n\nJednoduché kulometné hnízdo pro jeden čelně střílející kulomet a jeho dvoučlennou obsluhu. Původně měly tyto objekty být vybaveny střechou pouze z vlnitého plechu, avšak velká část jich byla při výstavbě opatřena střechou železobetonovou. Uvnitř mělo být pouze nejnutnější vybavení a byl budován pouze v nižší odolnosti. Rovněž chyběla jakákoliv uzávěra vstupu včetně vchodové střílny. Díky velké zranitelnosti neměl být využíván v prvních sledech. Typ C tvořil v roce 1938 asi 2 % ze všech vybetonovaných objektů vz. 37. Stavěl se tedy nejméně ze všech objektů, které byly určeny ke kulometné střelbě a v pozdějším období byl pro čelní palbu téměř vždy stavěn typ E.\n\nZvláštní kapitolou je objekt C-180, vyskytující se v pěti exemplářích v prostoru Vranovské přehrady. Jedná o palebný objekt určený pro těžký kulomet vz. 24 na polním podstavci. Místo pancéřové střílny má půlkruhový průzor, což umožňuje dosažení palebného vějíře 180 stupňů, ale za cenu snížené odolnosti.\n\nJedná se o jednostranný objekt se střílnou pro boční palbu. Zjednodušeně řečeno jde o polovinu objektu typu A. Podle orientace rozlišujeme typ D1 (střílna vpravo) a typ D2 (vlevo). Objekty tohoto typu byly využívány při posílení paleb v jednom směru, na koncích linie anebo dvojice objektů typu D jako náhrada za objekt typu A v nevhodném terénu (prudký svah nebo k linii příčný násep). Posádka byla tvořena čtyřmi muži. Tento typ objektu zaujímal 8% podíl ze všech vystavěných řopíků.\n\nTento typ byl objektem určeným pro čelní palby, stejně jako zjednodušený typ C. Na rozdíl od něj se však jedná z hlediska odolnosti a vybavení o plnohodnotný objekt. Vyskytuje se v obou odolnostech (normální i zesílené) a ve dvou zrcadlově obrácených modifikacích. E1 (na obrázku) má vstupní chodbu zalomenou doprava a E2 doleva. Osádku tvořily čtyři muži. Používaly se zde zejména těžké kulomety vz. 35 a vz. 37.\n\nTěmito písmeny byly označeny dělostřelecké objekty lehkého opevnění vzor 37. Všechny měly být určeny pro běžný 3,7 cm protitankový kanón (KPÚV - kanón proti útočné vozbě). První dva typy měly být obdobné typům D a E, tedy typ F pro boční palbu a typ G pro čelní palbu. Typ H měl být pouze úkrytem pro kanón a jeho obsluhu. Vlastní palba měla probíhat v polním postavení vybudovaném poblíž. Na rozdíl od běžných řopíků nešlo o příliš vydařené konstrukce – chyběla například střílna na obranu vchodu, pancéřové dveře, ventilace i periskop – čehož si bylo i samo ŘOP vědomo, a proto nebyly tyto objekty až na výjimky vůbec realizovány a pracovalo se na projektování náhrady. Vybudován byl jen jediný objekt typu G u Malých Hoštic na Opavsku a jediný objekt typu H v bratislavské Petržalce. Oba se dodnes dochovaly.\n\nTento typ měl být perspektivní náhradou nedokonalých konstrukcí F a G. Půdorysně měly objekty tvar kosočtverce, s odolností vždy na úrovni zesílených řopíků. Vstup měl být podobně jako u klasických řopíků zalomený, krytý mříží a pancéřovými dveřmi a bráněný běžnou vchodovou střílnou. Z vnějšku byl navíc stíněn krakorcem. Oproti objektům F a G měly být objekty K vybaveny ručním ventilátorem a periskopem jako běžné řopíky. Střílna kanónu byla provedena pouze z betonu, ale vždy důsledně přizpůsobena potřebnému palebnému vějíři, což umožnilo minimalizovat její rozměry a tím nebezpečí zásahu. Proto se objekty kromě základních variant 1-4 pro boční a čelní palby měly dělit ještě podle provedení střílny. Vyjma jediného pokusného objektu na cvičišti Milovice (na jeho údajném místě je dnes skládka) nebyl vybudován ani jediný.\nKdyž projektanti nemohli do terénu vložit některý z výše uvedených typů, museli navrhnout více či méně atypickou verzi, která ale ve většině případů z některého typu vychází. Příklady atypických objektů:\n\nOpevnění vzniklo i v hlubokém vnitrozemí, kde byla v letech 1936 až 1938 vybudována 112 km dlouhá linie („Pražská čára“), obepínající ze západu obloukem hlavní město. Probíhala od Mělníka přes Velvary a Smečno k Nižboru, odtud po levém břehu Berounky k Zadní Třebani a dále přes Hřebeny u Mníšku až k Vltavě u Slap. Celkem zde bylo postaveno 830 betonových pevnůstek (77 objektů lehkého opevnění vz. 36 a 753 objektů vz. 37), z nichž naprostá většina byla již krátce po okupaci systematicky zničena výbušninami. Pouze 38 řopíků (zpravidla v zastavěných oblastech) bylo znehodnoceno zabetonováním. Několik z nich se v posledních letech podařilo obnovit (např. ve Smečně, v Sazené (atypický) či v Doksech).\n\n\n\n"}
{"id": "29551", "url": "https://cs.wikipedia.org/wiki?curid=29551", "title": "Lípa v Loučkách", "text": "Lípa v Loučkách\n\nPamátná lípa malolistá (\"Tilia cordata\") se nachází u kostela sv. Antonína Paduánského v obci Loučky, asi 5 km severovýchodně od města Turnov v okrese Semily.\n\nPamátný strom byl vyhlášen rozhodnutím OkÚ Semily č. ŽP/2571/2000/OP/246-32 z 8. 12. 2000. Lípa je krásný soliterní strom, zdravotní stav je dobrý.\n\n"}
{"id": "29554", "url": "https://cs.wikipedia.org/wiki?curid=29554", "title": "Grand Prix Rakouska 2003", "text": "Grand Prix Rakouska 2003\n\nGrand Prix Rakouska XXXII Großer A1 Preis von Osterreich\n\n\n\n\n\n\n"}
{"id": "29556", "url": "https://cs.wikipedia.org/wiki?curid=29556", "title": "Říše", "text": "Říše\n\nŘíše je pojem používaný v historii a politice označující rozsáhlý stát, který se zpravidla skládá z vícero politických, územních nebo etnických jednotek, nacházejících se v různém stupni závislosti.\n\nČeský výraz \"říše\" pochází z německého slova \"das Reich\", odvozeného z latinského \"regnum\" (království). Původním latinským termínem pro říši však bylo \"imperium\". Toto slovo vyjadřovalo v klasické latině rozkaz nebo vrchní velení, odtud se stalo výrazem pro vrchní vládní moc a přeneseně také pro území podléhající vrchní moci – říši. Pojmy říše a císařství nejsou totožné pojmy. Pojem říše je spíše obecným označením určitého (historického) typu státního útvaru, zatímco císařství označuje většinou monarchický stát v jehož čele stojí císař.\n\nV historiografii se pod pojmem říše často rozumí středověká římská říše nebo novodobé německé císařství, v obecném jazyce pak také Hitlerovo Německo. Říše jako historická politická jednotka je v moderní historiografii spojována ale nejenom se středověkou Svatou říší římskou, která se ideologicky ospravedlňoval jako nástupce klasického Imperia Romana (římské říše) ale také s rozsáhlými státnímu útvary novověku jako byla španělská koloniální říše, Britské impérium (nebo Britská říše), Rakouské císařství/Rakousko-Uhersko, Ruské impérium nebo Osmanská říše. Říše ale nebyly typické jenom pro Evropu, ale objevovaly se samozřejmě i mimo ni, například v případě Číny (např. Mongolská říše), Indie (Mughalská říše), Afriky (Almorávidská říše) či Mezoameriky (Aztécká říše) atp.\n\nZ historického hlediska je možné rozlišit několik typů říší:\nKlasické starověké říše byly organizovány na základě různě centralizované nadvlády, většinou podpořené vojenskou silou. Dobytá nebo ovládnutá území byla na centru různě závislá. V některých případech došlo k jejich inkorporaci k říší pomocí vzniku provincií ovládaných úředníky z centra, jiná území byla ponechána pod kontrolou lokálních vládců, kteří byli učiněni vazaly centra. I přes technologická omezení především v oblasti komunikace a dopravy, byly starověké říše rozsáhlými státními útvary.\n\nStředověké říše byly v případě Evropy daleko více decentralizovanými politickými jednotkami než tomu bylo i u jejich starověkých vzorů. Například Svatá říše římská byla ve středověku spíše symbolickým teritoriem a její panovník (císař) měl často jen symbolickou roli než skutečně politickou roli. Jednotlivé politické součásti Svaté říše římské měly relativně různé postavení. Například postavení Českého království bylo v době vrcholného středověku poměrně specifické ve srovnání například s postavením Bavorska či rakouských zemí ve stejné době (myšleno na konci 13. a ve 14. století kdy byl český král klíčovým říšským kurfiřtem).\n\nKoloniální říše novověku byly charakterizovány především polohou u břehů Atlantského oceánu: Portugalsko, Španělsko, Velká Británie a Francie byly klíčovými koloniálními říšemi. Struktura jejich mocenské kultury se ale značně lišila. Zatímco Portugalci a Španělé se spoléhali na centralizovanou správu absolutistického typu, spojenou s rasově a kulturně podbarvenou sociální hierarchii v koloniích Jižní Ameriky, Angličané a částečně i Francouzi spoléhali na spíše decentralizovanou správu a obchodně motivovanou kolonizaci svých rozsáhlých území v Americe a v Asii, v 19. století také v Africe.\n\nNakonec mnohonárodní říše byly říše pozemního resp. vnitrozemského charakteru, které se během novověku formovaly spojováním nebo dobýváním starších historických celků (např. v habsburském případě dynastické spojení českých zemí, rakouských zemí a uherských zemí) nebo nových neosídlených nebo řídce osídlených území (např. v ruském případě Sibiře). Charakter jejich mocenské kontroly byl založený na inkorporaci lokálních elit a kultur ale zároveň vykazoval značný stupeň politické unifikace a centralizace.\n\nZ typologického hlediska je možné například hovořit o:\n\nNámořní říše byly ty říše, jejichž závislá území byla za oceánem a které využívaly námořní dopravy k další expanzi i správě říše. Naopak pozemní říše byly situovány spíše ve vnitrozemí a/nebo nevyužívaly námořní dopravy k další expanzi nebo správě říše.\n\nŘíši je možné chápat také jako určitý typ organizace společnosti. V evropských dějinách jsou říše viděny jako předstupeň národního státu, ale tato zkušenost nemůže být zobecňována. Stejně tak není možné zobecňovat to jakým způsobem byly historické říše během své dlouhé historie strukturovány a organizovány. Nicméně přesto je možné sledovat některé shodné atributy:\n\nNejvětší říše podle maximální rozlohy (miliónů km):\n\n"}
{"id": "29557", "url": "https://cs.wikipedia.org/wiki?curid=29557", "title": "Ferdinand", "text": "Ferdinand\n\nFerdinand je jméno germánského původu. Vzniklo ze staroněmeckého \"Fridunant\". Vykládá se jako \"„riskující mír“\" nebo \"„připravující se k jízdě“\". V českém občanském kalendáři jeho svátek připadá na 30. květen. Zdrobnělá či domácí podoba jména je Ferda.\n\nFerda, Ferdík, Feran nebo Ferídek.\n\nNásledující tabulka uvádí četnost jména v ČR a pořadí mezi mužskými jmény ve srovnání dvou roků, pro které jsou dostupné údaje MV ČR – lze z ní tedy vysledovat trend v užívání tohoto jména:\n\nZměna procentního zastoupení tohoto jména mezi žijícími muži v ČR (tj. procentní změna se započítáním celkového úbytku mužů v ČR za sledované tři roky 1999–2002) je -8,0%, což svědčí o poměrně značném poklesu obliby tohoto jména.\n\n\n\n\n\n\n\n\n\n"}
{"id": "29558", "url": "https://cs.wikipedia.org/wiki?curid=29558", "title": "Arboretum Bukovina", "text": "Arboretum Bukovina\n\nArboretum Bukovina u Hrubé skály (uváděno také jako Arboretum Hrubá Skála) se nachází v okolí hájovny a samoty na Hruboskalské skalní plošině asi 1 km jihozápadně od obce Sedmihorky v okrese Semily. V arboretu roste 41 druhů dřevin, ale je uváděno i jen 35 nepůvodních druhů. Je popisováno jako anglický park.\n\nArboretum bylo založeno v letech 1860–1862 majitelem hruboskalského panství Janem Bedřichem Lexou z Aehrenthalu (1817–1898) zásluhou lesníka Leopolda Angera staršího (1837-1915).\n\nJde o jednu z nejstarších pokusných ploch zaměřených na introdukci – zavádění cizích dřevin na naše území. V současnosti je v majetku společnosti Lesy České republiky, s. p., hrázděný altán slouží v letní sezóně jako informační středisko Agentury ochrany přírody a krajiny České republiky – Správy Chráněné krajinné oblasti Český ráj.\n\nV roce 2005 zde byla z odumřelé douglasky tisolisté vytvořena socha \"Duch arboreta\", jejímž autorem je Ivan \"Dědek\" Šmíd z Nepřívěci.\n\nV arboretu Bukovina u Hrubé Skály se na ploše 2,73 ha nachází celkem 400 chráněných památných stromů. Původně byla ochrana vyhlášena nad celkem 407 stromy, ale v roce 2004 skončila u douglasky u vstupní brány (dub evidovaný pod číslem 1312 zůstal zachován) a roku 2007 bylo vyškrtnuto dalších 6 stromů vyvrácených během lednové vichřice.\n\n\n\n\n"}
{"id": "29559", "url": "https://cs.wikipedia.org/wiki?curid=29559", "title": "Proxima Centauri", "text": "Proxima Centauri\n\nProxima Centauri (též alfa Centauri C a V 645 Centauri) je hvězda nacházející se ve vzdálenosti 4,22 světelných let (tj. přibližně 1,3 parseku nebo 3,99×10 kilometrů) od Země. Je tak nejbližší hvězdou sluneční soustavy. Jedná se o červeného trpaslíka spektrální třídy M v souhvězdí Kentaura, v úhlové vzdálenosti přibližně 2° od nejjasnější hvězdy souhvězdí, alfy Centauri. Po astrofyzikální stránce jde o nepravidelnou eruptivní proměnnou hvězdu typu UV Ceti. Vzhledem ke své poloze na jižní pozemské obloze není Proxima severně od 27. rovnoběžky pozorovatelná, tedy ani v nejjižnější části Evropy nevychází nad obzor.\n\nPro pozemského pozorovatele se po Slunci jedná o nejbližší známou hvězdu. Hvězda má i přes svou blízkost zdánlivou hvězdnou velikost jen 11, je tedy 100krát slabší než nejslabší hvězda viditelná pouhým okem. Objevil ji v roce 1915 Robert Innes (1861–1933), který byl tehdy ředitelem Union Observatory v Johannesburgu v Jižní Africe. Pro pozorování hvězdy je nutný teleskop o průměru minimálně 8 cm a i tak je možno hvězdu pozorovat jen za ideálních podmínek (jasná obloha, bezměsíčná noc, hvězda vysoko nad obzorem).\n\nProxima Centauri se nalézá ve vzdálenosti 13 000 astronomických jednotek (0,21 světelných let) od těžiště soustavy A a B dvojhvězdy alfy Centauri a mohla by se proto nacházet na oběžné dráze o periodě přibližně 500 000 let. Proto bývá Proxima značena také jako alfa Centauri C. Přesná astrometrická měření družice Hipparcos však naznačují, že i když se Proxima a obě složky dvojhvězdy alfa Centauri v současné době gravitačně ovlivňují, v budoucnosti se pravděpodobně od sebe vzdálí. Při pozorování z alfy Centauri A nebo B by Proxima v současné době vypadala jako hvězda zdánlivé hvězdné velikosti 4,5.\n\nV roce 2002 byl optickou interferometrií přímo změřen její zdánlivý průměr 1,02 ± 0,08 tisícin obloukové vteřiny, což znamená, že Proxima Centauri je přibližně o polovinu větší než planeta Jupiter.\n\nProxima Centauri byla kvůli své malé vzdálenosti od Země často navrhována jako první cíl průkopnického mezihvězdného letu. \n\nV roce 2016 oznámila Evropská jižní observatoř objev Proximy Centauri b, planety obíhající hvězdu ve vzdálenosti přibližně 0,05 astronomické jednotky (7 500 000 km) s oběžnou dobou přibližně 11,2 dne. Její odhadovaná hmotnost nejméně 1,3násobkem hmotnosti Země. Rovnovážná teplota Proximy b je v takovém rozmezí, které by na jejím povrchu mohlo umožňovat existenci vody v kapalném skupenství, planeta tedy obíhá v obyvatelné zóně hvězdy. V lednu 2020 byl objeven kandidát na Proximu Centauri c, o hmotnosti 5,8 Země, s oběžnou dobou 1 900 dní a s povrchovou teplotou -234 C. Proxima Centauri je červený trpaslík a je sporné, že by na jejích planetách mohl existovat život. Předchozí hledání planet vyloučilo přítomnost hnědých trpaslíků a plynných obrů v okolí hvězdy.\n\nV roce 2017 detekoval radioteleskop ALMA prach v okolí Proximy Centauri. Pozorovaný protoplanetární disk leží v pásu, který se rozkládá do vzdálenosti několika set milionů kilometrů od hvězdy a mohl by být známkou přítomnosti komplexního planetárního systému.\n\nNázev hvězdy se skládá z ( ) – \"nejbližší\" v ženském rodu a názvu souhvězdí v genitivu. Překlad jména hvězdy je \"Nejbližší (z) Kentaura\". Název „V645 Centauri“ se řídí pravidly pro pojmenování proměnných hvězd a říká, že se jedná o 645. proměnnou hvězdu, která byla objevena v souhvězdí Kentaura.\n\nProxima Centauri je červeným trpaslíkem spektrální třídy M a patří ke hlavní posloupnosti hvězd v Hertzsprung-Russellově diagramu. Hvězda je dále klasifikována jako \"pozdní M trpaslík\". Klasifikace M5,5 Ve znamená, že se jedná o málo hmotného trpaslíka třídy M.\n\nSe sotva 12,3 % hmotnosti Slunce (přibližně 129 hmotností Jupiteru) má hvězda přes svou blízkost zdánlivou hvězdnou velikost 11,05. Je to stokrát méně než nejslabší pouhým okem pozorovatelná hvězda. Absolutní hvězdná velikost (jasnost, jakou má hvězda ze vzdálenosti 10 parseků) je 15,5. Jestliže by byla Proxima Centauri na místě Slunce, byla by jen stokrát jasnější než Měsíc v úplňku. Planety by pouhým okem nebyly viditelné, kromě Venuše, která by zářila v době své největší jasnosti jako hvězda šesté velikosti. Úplněk by zářil jako matný červený kotouč o zdánlivé velikosti −2.\n\nProxima Centauri vyzařuje mnohem méně energie než Slunce. Nejvíce záření vydává hvězda v infračervené oblasti spektra, na vlnové délce 1,2 µm. Ve viditelné oblasti spektra má hvězda jen 0,056 % svítivosti Slunce. Chromosféra hvězdy je aktivní a vykazuje emise jednou ionizovaného hořčíku na 280 nanometrech.\n\nJestliže by měla Proxima o třetinu menší hmotnost, nemohla by v ní probíhat již fúze vodíku, nespadala by pod definici \"hvězdy\" a byla by pouze hnědým trpaslíkem. Gravitace na povrchu hvězdy je 5,20 log(g). V astrofyzice je povrchová gravitace vyjádřená v log g. Průměrná hustota hvězdy hlavní posloupnosti stoupá se snižující se hmotností hvězdy a Proxima není mezi hvězdami výjimkou. Hvězda má průměrnou hustotu 56 800 kg/m. Pro srovnání Slunce má průměrnou hustotu 1 409 kg/m.\n\nProxima Centauri vytváří relativně slabý hvězdný vítr. Úbytek hmotnosti hvězdy nepřekračuje 20 % procentuálního úbytku hmotnosti Slunce slunečním větrem. Hvězda je mnohem menší než Slunce, přesto je úbytek hmotnosti na jednotku plochy osmkrát větší než u Slunce.\n\nVlivem své blízkosti hvězdy mohl být změřen úhlový průměr hvězdy. Dalekohledy VLT v Observatoře Paranal v Chile změřily v roce 2002 s pomocí optického interferometru úhlový průměr Proxima Centauri na 1,02 ± 0,08 milivteřin. S pomocí známé vzdálenosti hvězdy byl vypočítán průměr hvězdy na přibližně 200 000 km. To je sedmina průměru Slunce nebo 1,5 násobek průměru Jupiteru.\n\nProxima Centauri spadá do kategorie eruptivních proměnných hvězd typu UV Ceti, jejichž jasnost kvůli magnetické aktivitě hvězdy stoupá nad průměrnou hodnotu. Vlivem malé hmotnosti hvězdy je nitro hvězdy plně konvektivní (vytvořené teplo je z vnitřku hvězdy ven přenášené prouděním plazmatu, nikoliv zářením). Konvekce je spojená s vytvářením a přenosem magnetického pole hvězdy. Na povrchu hvězdy je magnetická energie magnetického pole hvězdy uvolněna erupcemi, které mohou zdvojnásobit jasnost hvězdy. Znamená to zvýšení jasnosti hvězdy o jednu magnitudu.\n\nErupce mohou dosáhnout velikosti hvězdy a dosáhnout teploty až 2 miliónů Kelvinů. Z důvodu vysoké teploty erupcí může hvězda zářit v oblasti rentgenového záření stejnou jasností jako Slunce. Maximální hodnota rentgenového záření největší erupce může dosáhnout až 10 erg/s.\n\nAž 88 % povrchu hvězdy může být aktivní; to je mnohem větší podíl než u Slunce, dokonce v době jeho nejvyšší aktivity slunečních skvrn. Dokonce v klidných dobách s málo nebo žádnými erupcemi zvyšuje tato aktivita teplotu korony Proximy Centauri až na 3,5 miliónů Kelvinů, přičemž teplota sluneční koróny je maximálně 2 miliónů Kelvinů.\n\nCelková aktivita Proximy je ve srovnání s ostatními červenými trpaslíky označována jako relativně nízká, což odpovídá odhadovanému věku hvězdy. Aktivita hvězdy se po dobu miliard let z důvodu ubývající rychlosti rotace hvězdy snižuje.\n\nBlízkost hvězdy umožňuje dobře pozorovat její erupce. Doba proměnnosti hvězdy je odhadována na 442 dní. Hvězdný cyklus má přibližně 7 let.\nV roce 1980 vytvořila sonda Einstein Observatory (High Energy Astronomy Observatory 2) přesnou křivku rentgenové energie její erupce. Další pozorování erupcí provedly sondy EXOSAT a ROSAT. Měření emisí rentgenového záření menších erupcí, podobných slunečním, provedla japonská sonda ASCA v roce 1995. Proxima Centauri je důležitým cílem pro většinu sond, které pozorují v oblasti rentgenového záření, jako XMM-Newton a Chandra.\n\nVlivem relativně nízké produkci energie a promíchávání prvků konvekcí uvnitř hvězdy bude červený trpaslík o hmotnosti Proximy Centauri přibližně 4 bilióny let hvězdou hlavní posloupnosti, daleko déle než ostatní hvězdy. To odpovídá přibližně 300 násobku věku dnešního vesmíru. Protože Proxima Centauri jako všichni ostatní červení trpaslíci uskutečňuje přenos tepla konvekcí, je helium produkované termojadernou fúzí rovnoměrně rozdělené po celé hvězdě a neshromažďuje se v jádru hvězdy. Ve Slunci, které shromažďuje helium ve svém jádru, bude spotřebováno jadernou fúzí jen 10 % vodíku, který má hvězda k dispozici, když opustí hlavní posloupnost. Naproti tomu Proxima spotřebuje vodíku mnohem více, než opustí hlavní posloupnost a skončí termonukleární fúze vodíku.\n\nKdyž se díky fúzi vodíku ve hvězdě shromáždí více helia, stane se hvězda menší a teplejší a změní svojí barvu z červené na modrou. V tomto stádiu vývoje se stane hvězda zřetelně jasnější. V té době dosáhne 2,5 % dnešní svítivosti Slunce. Současně se po dobu několik miliard let zvýší teplota na objektech, které obíhají hvězdu. Když se nakonec vyčerpají zásoby vodíku, stane se Proxima Centauri, bez vývojové fáze červeného obra, bílým trpaslíkem. Poté bude hvězda pomalu ztrácet zbývající teplo.\n\nProxima Centauri obíhá centrum Mléčné dráhy ve vzdálenosti, která kolísá mezí 8,313 až 9,546 kpc a má excentricitu 0,069. Vlastní pohyb hvězdy po obloze je díky malé vzdálenosti hvězdy relativně velký 3,85″/rok. Za dobu sotva pěti set let na obloze překoná vzdálenost úhlového průměru Měsíce.\n\nU hvězdy byla změřena paralaxa 772,3 ± 2,4 obloukových milisekund družicí Hipparcos, a ještě přesnější hodnota 768,7 ± 0,3 obloukových milisekund byla získána přístrojem \"Fine Guidance Sensor\" Hubbleova vesmírného dalekohledu. Tím byla potvrzena vzdálenost Proximy Centauri na 4,2 světelných let (nebo 270 000 AU) od Země.\n\nProxima Centauri je 32 000 let hvězdou nejbližší Slunci a ještě dalších 30 000 let jí zůstane, než jí vystřídá Ross 248. Za 26 700 let dosáhne vzdáleností 3,11 světelných let nejbližšího přiblížení ke Slunci.\n\nPříslušnost Proximy Centauri k systému alfy Centauri byla objasněna v roce 2016.\nÚhlová vzdálenost Proximy k Alfě Centauri je 2,2 stupně (čtyři úhlové průměry Měsíce). Je tímto vzdálena přibližně 15 000 ± 700 AU nebo 0,21 světelných let od této dvojhvězdy (1/20 své vzdálenosti k Slunci). To odpovídá tisíci násobku vzdálenosti mezi alfou Centauri A a alfou Centauri B nebo pěti set násobku vzdálenosti mezi Neptunem a Sluncem.\n\nAstrometrická měření družice Hipparcos prakticky potvrzují domněnku, že se Proxima Centauri nachází na oběžné dráze kolem dvojhvězdy, s oběžnou dobou řádově kolem 500 000 let (údaje poskytují data v řádech sta tisíce až k několika miliónům let). Proto je Proxima označována jako alfa Centauri C. Data udávají oběžnou dráhu s minimální vzdáleností 1000 AU a s maximální vzdáleností 20 000 AU od centra dvojhvězdy jako extrémně excentrickou. V současné době je Proxima Centauri poblíž svého apoastronu (nejvzdálenějšího bodu oběžné dráhy od alfy Centauri A a B). Jsou nutná přesnější měření radiální rychlosti hvězdy pro potvrzení uvedených údajů.\n\nPodle odhadů Matthews a kol., s ohledem na malou vzdálenost a podobný vlastní pohyb hvězdy, je možnost, že pozorované rozmístění hvězd je náhodné, přibližně jedna ku milionu.\n\nUrčitá měření radiální rychlosti, například v Glieseho katalogu, neodpovídají vázanému hvězdnému systému, takže nelze vyloučit, že se jedná pouze o náhodné setkání hvězd. Tyto domněnky jsou podporované simulačními výpočty, které vychází z předpokladu, že vazební energie systému dává jen ve 44 % možností gravitačně vázaný systém.\n\nPozorování z roku 1994 naznačují, že Proxima Centauri spolu s vnitřní dvojhvězdou a devíti dalšími hvězdami tvoří pohybovou skupinu hvězd. Následkem toho by Proxima neuskutečňovala oběh vnitřní soustavy vázaným pohybem, ale její dráha by byla vnitřní dvojhvězdou hyperbolicky rušená. Toto naznačuje, že Proxima neuskuteční celý oběh okolo Alfa Centauri A a B.\n\nZ Proximy je vidět dvojhvězda alfa Centauri A a B jako velice jasná hvězda o zdánlivé velikosti −6,80. V závislosti na poloze hvězdy A a B na svých oběžných drahách je někdy dvojhvězda snadno rozlišitelná pouhým okem, někdy je vidět jako jediná hvězda. Alfa Centauri A má jasnost −6,52, B má jasnost −5,19. Po centrální dvojhvězdě a Slunci je další nejbližší hvězdou ve vzdálenosti 6,6 světelných let Barnardova šipka. Slunce má z Proximy zdánlivou jasnost 0,4 a nachází se v souhvězdí Kasiopeji.\n\nZ alfy Centauri je Proxima přes svoji blízkost (čtvrt světelného roku) vidět jako hvězda o jasnosti 4,5. To ukazuje, jak slabou hvězdou Proxima ve skutečnosti je.\n\nLze si představit, že Proxima Centauri dokáže v periastronu odklonit některé komety Oortova oblaku systému dvojhvězdy a tím případné terestrické planety zásobit vodou. Pokud by Proxima byla v době svého vzniku vázaná systémem alfa Centauri, je velice pravděpodobné, že měla v té době stejný podíl chemických prvků. Dodatečně pak mohla gravitace alfy Centauri ovlivnit protoplanetární disk a tím by se do systému dostal vodní led. Hypotetická planeta pozemského typu by takto mohla být zásobena materiálem.\n\nPrvní údaje o exoplanetě nalezl v roce 2013 Mikko Tuomi z University of Hertfordshire z archivních datech pozorování hvězdy. Aby Evropská jižní observatoř mohla potvrdil případný objev planety, zahájila v prosinci 2016 projekt Pale Red Dot. Dne 24. srpna 2016 tým 31 vědců z celého světa, vedený Guillemem Angladou-Escudou z Queen Mary University of London, potvrdil existenci Proximy Centauri b prostřednictvím recenzovaného článku publikovaného v časopise Nature. Měření bylo provedeno pomocí dvou spektrografů, HARPS s dalekohledem o průměru 3,6 metru v observatoři La Silla a UVES připojenému k dalekohledu VLT o průměru 8 metrů v Observatoři Paranal.\n\nProxima Centauri b obíhá hvězdu ve vzdálenosti zhruba 0,05 AU (7 500 000 km) a má oběžnou dobu přibližně 11,2 dne. Její odhadovaná hmotnost je nejméně 1,3násobkem hmotnosti Země. Navíc se odhaduje, že rovnovážná teplota Proxima b je v rozmezí, že by na jejím povrchu mohla existovat voda v kapalném skupenství; je pravděpodobné, že obíhá v obyvatelné zóně Proximy Centauri. Byl detekován i druhý signál v periodě 60 až 500 dní, ale jeho povaha je stále nejasná kvůli aktivitě hvězdy.\n\nPřed objevem planety se uskutečnilo velké množství měření radiální rychlosti hvězdy omezilo maximální hmotnost, kterou by mohla mít planeta u Proximy Centauri. Aktivita hvězdy přidává šum do měření radiální rychlosti, což komplikuje detekci společníka pomocí této metody. V roce 1998 průzkumem Proximy Centauri pomocí Faint Object Spectrograph na Hubbleově vesmírném dalekohledu se objevily důkazy o družici, která obíhá ve vzdálenosti přibližně 0,5 AU. Následným vyhledáváním pomocí Wide Field Planetary Camera 2 se nepodařilo nalézt žádný objekt. Astrometrická měření na Cerro Tololo Inter-American Observatory vyloučily planetu o hmotnosti Jupitera s oběžnou dobou 2 až 12 let.\n\nProxima Centauri společně s Alfou Centauri A a B patřila k prvním cílům mise \"Space Interferometry Mission\" NASA, která mohla najít planety o hmotnosti menší než Země. Tento projekt však byl zrušen.\n\nV roce 2017 detekoval radioteleskop ALMA Evropské jižní observatoře pracující v Chile prach v okolí Proximy Centauri. Pozorovaný prach leží v pásu, který se rozkládá do vzdálenosti několika set milionů kilometrů (ve sluneční soustavě by sahal přibližně od oběžné dráhy Země až téměř k Jupiteru). Jeho odhadovaná hmotnost představuje asi 1/100 Země a teplota částic v této oblasti kolem -230 °C. Navíc se zdá, že v soustavě Proximy může být ještě jeden o něco chladnější vnější prachový pás. \n\nTyto oblasti by mohly být známkou přítomnosti komplexního planetárního systému, neboť jde zřejmě o zbytky látky nespotřebované při vzniku a vývoji planet. Oba pásy se však nacházejí mnohem dále od Proximy, než planeta Proxima b, která ji obíhá ve vzdálenosti jen několika milionů kilometrů.\n\nZ modelů vychází, že planeta, na které by mohla být na povrchu voda v tekutém skupenství, by od Proximy nesměla být dále než 0,032 AU. Kdyby planeta obíhala v takové blízkosti hvězdy, měla by mít vlivem slapových sil vázanou rotaci. Jedna strana planety by byla stále natočená k hvězdě a její slunce by bylo na stále stejném místě oblohy. Jeden rok by byl v této vzdálenosti od hvězdy dlouhý sotva 6,3 pozemského dne. I tak pomalá rotace by stačila k vytvoření magnetického pole a jádro planety by zůstalo roztavené. Jestliže by magnetické pole planety bylo slabé, nestačilo by ochránit její atmosféru před výbuchy korony a planeta by ztrácela atmosféru.\n\nProtože na Proximě neustále dochází k protuberancím, je na takové planetě život sotva možný. Během několika minut se může svítivost hvězdy zdvojnásobit až trojnásobit. Takové protuberance by zničily atmosféru jakékoliv planety, která se nachází v obyvatelné zóně hvězdy.\n\nProxima Centauri je často díky své malé vzdálenosti navrhována jako smysluplný cíl prvního mezihvězdného letu, přestože eruptivní proměnná hvězda nepředstavuje lehký cíl. Při dnešních dosažitelných rychlostech by mezihvězdná sonda letěla 4 světelné roky 32 000 let.\nS projektem Longshot existuje koncept, jak Proximy a sousední soustavu alfy Centauri A a B dosáhnout během 100 let.\n\nPo dlouhou dobu byla alfa Centauri považována za hvězdu nejbližší Sluneční soustavě, až v roce 1915 Robert Innes, tehdejší ředitel hvězdárny v Johannesburgu, porovnáním fotografických desek objevil maličkou hvězdičku v sousedství alfy Centauri a zjistil, že hvězdy vykazují stejný pohyb. V roce 1917 změřil holandský astronom J. Voûte na Royal Observatory na Mysu Dobré naděje trigonometrickou paralaxu a potvrdil, že hvězda je ve stejné vzdálenosti jako alfa Centauri a tím se Proxima stala tehdy hvězdou s nejmenší známou svítivostí. Když vešlo ve známost, že Proxima je ještě o trošku blíže, navrhl Innes jméno hvězdy \"Proxima Centauri\".\n\nV roce 1951 Harlow Shapley publikoval, že Proxima Centauri je eruptivní proměnnou hvězdou. Porovnání fotografických desek potvrdilo, že v 8 % pozorování je hvězda jasnější než obvykle. Tím se v té době stala nejaktivnější eruptivní proměnnou hvězdou.\n\nV povídce „Proxima Centauri“ od Murraye Leinstera publikované v roce 1935 se k Proximě Centauri blíží vesmírná loď Adastra. Posádka ze Země objeví kromě toho, že kolem Proximy krouží planety, také velký rozžhavený prstenec. Osídlení systému je zpomalováno kvůli inteligentním rostlinám.\nV roce 1957 vyšel scifi román Vladimíra Babuly „Planeta tří sluncí\", ve kterém popisuje cestu do soustavy a setkání s mimozemšťany na tamní planetě Kvarta. V doslovu jsou podrobné poznatky sovětských vědců k reálnosti letu.\n\nJak v díle Roberta A. Heinleina „Orphans of the Sky“ z roku 1963, česky \"Sirotci oblohy\", tak v díle Harryho Harrisona „Captive Universe“ z roku 1969, česky \"Zajatý vesmír\", se vypraví generační kosmické lodě k Proximě Centauri.\n\nTaké povídka „Fotonová kosmická loď“ z roku 1968 bulharského autora popisuje úspěšnou cestu k Proximě Centauri.\n\nPolský autor Stanislaw Lem publikoval v roce 1955 svůj velkolepý román „K mrakům Magellanovým“. Román popisuje i cestu k Proximě a k Alfě Centauri. Kosmická loď Gea v románu letí maximální rychlostí 180 000 km/s v době osmi let k sousednímu hvězdnému systému Slunce. Kniha pojednává o důležitých problémech mezihvězdných cest.\n\nPodle některých astronomů je ještě bližší hvězdou temný červený trpaslík Nemesis, obíhající přímo kolem Slunce a způsobující pravidelná vymírání s periodou asi 26 - 30 milionů let (gravitačně způsobeným vyvrhováním asteroidů a komet z Oortova oblaku směrem k Zemi). Tato hypotéza však již byla prakticky vyvrácena.\n\n\"Infobox:\"\n\n\"Článek:\"\n\n\n"}
{"id": "29561", "url": "https://cs.wikipedia.org/wiki?curid=29561", "title": "Troskovické lípy", "text": "Troskovické lípy\n\nTroskovické lípy u svatého Jana Nepomuckého je skupina čtyř památných stromů v obci Troskovice, která se nachází v okrese Semily, pod hradem Trosky zhruba 10 km jihovýchodně od Turnova. Čtveřice lip velkolistých (\"Tilia platyphyllos\") roste u sochy sv. Jana Nepomuckého, několik desítek metrů východně od křižovatky silnic v západní části vesnice. Jedná se o lokalitu v intravilánu, s mírným úklonem k východu až jihovýchodu, v nadmořské výšce 345 metrů.\n\nLípy požívají ochrany od roku 2003 s poukazem na jejich roli dominanty a historické pamětihodnosti obce, jakož i vzrůst a estetickou hodnotu. Měřený obvod jejich kmenů v době vyhlášení dosahoval 302, 275, 277 a 338 centimetrů; výška stromů činila 18 metrů. Věk lip vyhlašovací dokumentace odhadovala na 150 roků, což přepočteno na současnost dává aktuální odhad let.\n\n"}
{"id": "29562", "url": "https://cs.wikipedia.org/wiki?curid=29562", "title": "Druhoústí", "text": "Druhoústí\n\nDruhoústí (\"Deuterostomia\") představují skupinu trojlistých živočichů (oddělení, kmen), u nichž zanikají prvoústa a definitivní ústa se prolamují na opačném konci zárodku. Náleží k nim kmeny ostnokožci, polostrunatci a strunatci a primitivní skupina mlžojedů (\"Xenoturbellida\"). Bazální skupinou druhoústých jsou pravděpodobně strunatci; polostrunatci a ostnokožci jsou spojováni do skupiny Ambulacraria, která je sesterskou skupinou mlžojedů. V některých starších systémech se k druhoústým řadí i ploutvenky (\"Chaetognatha\") a jiné skupiny prvoústých.\n\nRecentní druhoústí jsou řazeni do následujících taxonů:\n\n\nDo druhoústých pravděpodobně patří vymřelé skupiny červovitých kambrických živočichů\n\n"}
{"id": "29566", "url": "https://cs.wikipedia.org/wiki?curid=29566", "title": "Systémový operátor", "text": "Systémový operátor\n\nSystémový operátor, ve zkratce SysOp (z angl.), je obecně používaný termín pro administrátora systémové vývěsky – \"Bulletin board system\", BBS), nebo administrátora v prostoru zvláštního zájmu nějaké on-line služby, nebo historicky, operátoři počítačového systému, speciálně sálových počítačů.\n\nPoužití tohoto termínu vrcholilo v 90. letech 20. století, kdy se používal téměř výlučně pro operátory BBS. Osoba, která na internetu dělala ekvivalentní práci, začala používat podobný termín SysAdmin, tedy systémový administrátor.\n\nCo-SysOp (tedy „spolu-administrátor“) byl uživatel, který měl určitá privilegia na BBS. Obecně, tito měli pomáhat ověřovat (potvrzovat) uživatele a dohlížet na diskusní fóra.\n"}
{"id": "29567", "url": "https://cs.wikipedia.org/wiki?curid=29567", "title": "Grand Prix Monaka 2003", "text": "Grand Prix Monaka 2003\n\nGrand Prix Monaka LXI Grand Prix Automobile de Monaco\n\n\n\n\n\n"}
{"id": "29568", "url": "https://cs.wikipedia.org/wiki?curid=29568", "title": "Koncentrace", "text": "Koncentrace\n\nKoncentrace (z latinského \"concentrare\" – soustředit) je pojem, používaný ve více významech:\n"}
{"id": "29570", "url": "https://cs.wikipedia.org/wiki?curid=29570", "title": "Kurský oblouk", "text": "Kurský oblouk\n\nKurský oblouk byl výběžek na východní frontě 2. světové války. Vznikl na jaře roku 1943 okolo důležitého železničního uzlu a průmyslového centra Kursk během Mansteinovy ofenzívy, protože rozbahnění terénu způsobené jarní oblevou zastavilo německou ofenzívu (původně měl být zlikvidován ještě během ní). Na severu sousedil s Orelským obloukem na jihu s Donskou oblastí.\n\nNěmecká vojska se pokusila Kurský oblouk zlikvidovat během tzv. Bitvy v Kurském oblouku (4.–22. červenec 1943). Celá akce však selhala. Kurský oblouk zanikl v průběhu srpna téhož roku, když Rudá armáda postupně zlikvidovala jak Orelský oblouk, tak Donskou oblast.\n\n\n"}
{"id": "29573", "url": "https://cs.wikipedia.org/wiki?curid=29573", "title": "Vírová galaxie", "text": "Vírová galaxie\n\nVírová galaxie (také Messier 51, M51 nebo NGC 5194) je známá spirální galaxie v souhvězdí Honicích psů. Má výrazná spirální ramena, úhlovou velikost 11,2'x6,9' a hvězdnou velikost 8,4. Objevil ji Charles Messier 13. října 1773. Leží ve vzdálenosti asi 23 milionů světelných let. Když na jaře doku 1845 William Parsons objevil spirální tvar jejích ramen, stala se vůbec první galaxií s rozpoznanou spirální strukturou. Jedná se o jednu z nejznámějších galaxií na obloze vyhledávanou mnoha amatérskými astronomy. Lze ji pozorovat už v triedru.\n\nM51 má průvodce, se kterým se vzájemně gravitačně ovlivňuje. Tento průvodce má označení NGC 5195, úhlové rozměry 5,8'x4,6'\na hvězdnou velikost 9,6.\nV případě popisu jednotlivých členů této dvojice se hlavní galaxie někdy označuje M51A a doprovázející galaxie NGC 5195 se pak označuje M51B. Halton Arp zapsal M51 do svého katalogu zvláštních galaxií (\"Atlas of Peculiar Galaxies\") jako spirální galaxii s velkou plošnou jasností a s průvodcem.\n\nVírová galaxie patří mezi nejjasnější galaxie na obloze a je dokonce tak jasná, že za příznivých podmínek je možné ji pozorovat i triedrem, ve kterém vypadá jako oválná světlá skvrna. Malý amatérský dalekohled může ukázat nejen jejího menšího průvodce, ale i rozsáhlé halo hlavní galaxie. Dalekohled o průměru 150 mm umožní pozorovat i spirální ramena této galaxie. Její nejvýraznější rameno se nachází na západní straně, ale celkový tvar ramen je těžko pozorovatelný i při velkém zvětšení.\nVírovou galaxii je možné najít v severovýchodní části souhvězdí Honicích psů, asi 3,5° jihozápadně od jasné hvězdy η UMa (Benetnaš, Alkaid) s magnitudou 1,9.\n\nM51 má velkou severní deklinaci, proto je na velké části severní polokoule cirkumpolární, a to v téměř celé Evropě a části severní Ameriky. Naopak na jižní polokouli je viditelná pouze do nižších středních zeměpisných šířek mírného pásu, kde ovšem vychází pouze nízko nad obzor. Nejvhodnější období pro její pozorování na večerní obloze je od února do srpna.\n\nCharles Messier toto seskupení galaxií nalezl 13. října 1773, když pozoroval kometu. Objekt popsal jako velmi slabou dvojitou mlhovinu bez hvězd a s jasným středem. Také William Herschel a později i jeho syn John tuto galaxii pozorovali a zaznamenali, že ve střední části objektu viděli zvláštní světelný jev podobný kroužku, který obepíná jasný střed. Admirál Smyth přirovnal hlavní galaxii k planetě Saturnu, která jako by byla natočena svislým směrem. Nakonec až William Parsons jasně rozeznal spirální vzhled hlavní galaxie a zřejmé spojení s menším objektem na severní straně.\n\nVírová galaxie se řadí k nejjasnějším a nejzajímavějším galaxiím na obloze. Její vzdálenost bývá udávána v širokém rozmezí 15 až 37 milionů světelných let (ly), což odpovídá skutečnému rozměru galaxie 50 až 100 tisíc ly. Novější výzkumy se blíží hodnotě 23 milionů ly. M51 je hlavním členem skupiny galaxií M 51. Velká jasnost této galaxie je způsobena zejména přítomností mladých hvězdokup v jejích spirálních ramenech. Díky Williamu Parsonsovi se na jaře roku 1845 stala první galaxií, u které byl pozorován spirální tvar. Astronomové se domnívají, že její spirální tvar je způsoben zejména vzájemným gravitačním ovlivňováním s jejím průvodcem NGC 5195. Spirála, kterou ramena představují, se dá popsat jako logaritmická spirála.\n\nVírová galaxie je se svým průvodcem spojená společnou plynnou obálkou. Vzájemné ovlivňování mezi těmito galaxiemi se projevilo zvýšením tvorby hvězd v NGC 5195. Také jádro hlavní galaxie je jasnější, než jak by se dalo očekávat, a díky tomu byla zařazena mezi aktivní Seyfertovy galaxie.\n\nV roce 2001 se na jádro M51 zaměřil Hubbleův vesmírný dalekohled a podél jejích spirálních ramen objevil výstupky prachu, které z nich vystupují téměř kolmo. Pravidelnost a velký počet těchto útvarů podnítil astronomy k tomu, že je třeba přepracovat předchozí modely vzniku dvojramenných spirálních galaxií. Snímek z tohoto dalekohledu v jádru odhalil také prachový disk, který může zásobit černou díru.\n\nVírová galaxie je nejjasnějším členem malé skupiny galaxií M 51, kam patří také galaxie Slunečnice, NGC 5023 a NGC 5229.\nTato malá skupina může být ve skutečnosti jihovýchodním výběžkem větší protáhlé skupiny, do které by patřily i skupina galaxií M 101 a skupina galaxií NGC 5866 (M 102), ale mnoho galaktických seznamů a metod určování galaktických skupin je považuje za oddělené celky.\n\nDo roku 2011 byly v M51 pozorovány 4 supernovy:\n\n\n"}
{"id": "29578", "url": "https://cs.wikipedia.org/wiki?curid=29578", "title": "Nevolnost (román)", "text": "Nevolnost (román)\n\nNevolnost (v orig. \"La Nausée\") je název filosofického románu Jean-Paul Sartrea. Román byl vydán v roce 1938. Dílo bylo ovlivněno Franzem Kafkou a mělo zásadní vliv na formování Sartrova existencialismu.\n\nV románu vystupuje postava Antoine Roquentina, který zažívá přelévavé pocity hnusu (nevolnosti), kterého znenadání přepadají během jeho úvah, v různých situacích a prostředích (kavárna, park…):\"…\"…Vše je bezdůvodné, tento park, toto město i já. Když se stane, že si to člověk uvědomí, zvedne se mu žaludek a všechno se začne vznášet jako onehdy v Dostaveníčku železničářů: to je Nevolnost.\"; \"„…S námahou žvýkám kousek chleba, protože se nemohu odhodlat ho spolknout. Lidé. Je třeba milovat lidi. Lidé jsou obdivuhodní. Je mi na zvracení - a náhle je to tu: Nevolnost.“\"\n\nRoquentin je osamoceným třicátníkem ve městě Bouville, svému okolí je však naprosto odcizen, zrovna tak i svému tělu a často i své identitě. Roquentin nenachází důvod proč existovat:\"…„…všichni jak tu jsme, jíme, pojídáme, popíjíme, abychom uchovali svou vzácnou existenci, a přitom není žádný důvod proč existovat.“\"\n\nRoquentin si plně uvědomuje existenci všeho okolo sebe, ale sám sebe ve vztahu k existujícímu světu vnímá přespočetně:\"…„…Nejasně jsem snil o tom, že se odstraním, abych alespoň zničil jednu přespočetnou existenci. Ale i má smrt by byla přespočetná. Přespočetná by byla i má mrtvola, má krev na těchto kaméncích, mezi těmito rostlinami v hloubi usmívající se zahrady. A rozežrané maso by bylo přespočetné v zemi, jež by je přijala, konečně i mé kosti, očištěné, oloupané, čisté a hladké jako zuby, by byly přespočetné: byl jsem přespočetný navěky.“\"\n\nPo letech se Roquentin setká se svou dřívější družkou Anny, která mu byla do setkání nadějí na změnu, možná poslední šancí. Zjišťuje však, že Anny v životě není šťastna a o Roquentina jeví zvláštní zájem jako o neměnný pilíř v jejím životě, který jí pomáhá pozorovat své vlastní změny, nicméně Roquentinův vztah k ní je taktéž neměnný tedy vřelý a náklonný \"„…Já se.já se přežívám, opakuje Anny těžce. Co jí můžu říct? Copak znám nějaké důvody proč žít? Nejsem zoufalý jako ona, protože jsem nikdy nic zvláštního neočekával. Jsem spíš… udiven tím životem, jenž mi byl dán…dán pro nic.“\"\n\"„Obdivuji se, jak může člověk lhát tím, že získá rozum na svou stranu“\", A. Roquentin.\n\nRomán představuje zhnusení nad lživostí světa, který je člověku naservírován se všemi hodnotami a předsudky civilizace a se kterými se pak člověk musí v životě potýkat. Odpor k humanismu, vědě apod.\n\n"}
{"id": "29579", "url": "https://cs.wikipedia.org/wiki?curid=29579", "title": "Grand Prix Kanady 2003", "text": "Grand Prix Kanady 2003\n\nGrand Prix Kanady XLI Grand Prix Air Canada\n\n\n\n\n\n"}
{"id": "29580", "url": "https://cs.wikipedia.org/wiki?curid=29580", "title": "Albrecht II.", "text": "Albrecht II.\n\nJméno Albrecht II. označuje vícero osob:\n\n"}
{"id": "29581", "url": "https://cs.wikipedia.org/wiki?curid=29581", "title": "DotGNU", "text": "DotGNU\n\nDotGNU (výslovnost [ˌdot ˈgnuː]; jméno inspirované konkurenční technologií Microsoftu .NET) je zastřešující název pro soubor softwarových technologií, který vznikl jako reakce GNU na rámec .NET.\n\nSnahou Projektu DotGNU je vytvořit svobodnou unixovou, platformově nezávislou alternativu k proprietárním technologiím Microsoftu .NET a Mono. Protože snahy Projektu DotGNU jsou různorodé, dělí se projekt v současnosti na tři části.\n\nDotGNU Portable.NET má být v podstatě kopie .NET určená pro unixové platformy; obsahuje základní knihovny prostředí .NET Framework (základní knihovny tříd, knihovny XML a knihovnu Systems.Windows.Forms) a umožňuje kompilovat a spouštět aplikace napsané v programovacích jazycích C a C#. Podporuje velké množství hardwarových platforem (např. procesory řady x86 a PowerPC) a operačních systémů (včetně Linuxu, macOS a MS Windows).\n\nphpGroupWare je technologie napsaná v PHP (tedy nezávislá na DotGNU), určená pro psaní webových služeb pro spolupráci více uživatelů (tzv. groupware [ˈgruːpˌweə(r)]). Tato technologie obsahuje velké množství komponent, které jsou dostupné přes XML, takže je možné je jednoduše integrovat do vyvíjených webových aplikací pro DotGNU.\n\nV současné době phpGroupWare podporuje práci s kalendáři, adresáři, správou projektů, poznámkami, e-maily, distribucí novinek a titulků zpráv, správou souborů a mnoho dalšími službami. Celkem poskytuje phpGroupWare okolo 50 různých webových aplikací pro groupware.\n\nDGEE (zkratka z anglického DotGNU Execution Environment, tedy Běhové prostředí DotGNU) je jádro celého DotGNU – slouží jako základna pro přijímání, ověřování a splňování požadavků webových služeb. Veškerá komunikace uvnitř DGEE probíhá pomocí XML, stejně tak jako komunikace s klienty; s nimi umí DGEE komunikovat i prostřednictvím HTML (a klientem tedy může být libovolný webový prohlížeč).\n\nDGEE je implementováno jako aplikace Goldwater [ˈgəuldˌwoːtə(r)], což zaručuje jeho vysokou stabilitu, snadnou škálovatelnost výkonu a jednoduchou správu a údržbu. Každou aplikaci DotGNU je možné rozdělit na mnoho oddělených, spolu komunikujících procesů, což je výhodně pro běh na serverech s více procesory nebo procesory s více jádry. Systém Goldwater dokonce umožňuje běh jedné aplikace na více fyzických serverech. Samotná aplikace rozdělení nepozná, protože o komunikaci těchto procesů se stará Goldwater.\n\n"}
{"id": "29582", "url": "https://cs.wikipedia.org/wiki?curid=29582", "title": "Stargard", "text": "Stargard\n\nStargard (, těsně po druhé světové válce polsky \"Starogród\", v letech 1950–2015 \"Stargard Szczeciński\") je okresní město v Západopomořanském vojvodství v severním Polsku, položené na řece Ina asi 40 km východně od Štětína. Na rozloze 48 km² roku 2001 čítalo 71,3 tisíce obyvatel. Městská práva získal Stargard 21. června 1243. Centrum města obklopuje soubor parků zvaných Planty.\n\nNázev města je slovanského původu (starý hrad). Město se poprvé připomíná roku 1140 a roku 1243 získalo magdeburská městská práva. Roku 1363 se připojilo k Hanse a bylo opevněno, v 15. století bylo sídlem pomořanských vévodů. Za Třicetileté války bylo vypáleno a Vestfálský mír je připojil k Braniborsku-Prusku. Roku 1701 připadlo Prusku a po sjednocení Německa roku 1871 se stalo částí Německé říše. Za Druhé světové války bylo město jakožto významný železniční uzel silně poškozeno bombardováním a po válce připadlo Polsku.\n\nStargard je součástí městské a přístavní aglomerace Štětín. Leží na křižovatce významných železničních tratí, totiž trati 351 Štětín - Poznaň a trati 202 Stargard - Gdaňsk.\nMěstskou dopravu zajišťuje 23 autobusových linek, v okolí města jsou četné pěší i cyklistické trasy.\n\n\n\n\n"}
{"id": "29583", "url": "https://cs.wikipedia.org/wiki?curid=29583", "title": "Plži", "text": "Plži\n\nPlži (Gastropoda) jsou třída bezobratlých živočichů z kmene měkkýši.\n\nSchránka plžů se nazývá ulita, která se skládá z jedné části, je většinou spirálovitě stočená a je vylučována z kožních záhybů na hřbetě.\n\nNemají žádné končetiny. Pohybují se pomocí svalnaté nohy. Orgány mají uschované v útrobním vaku. Potravu rozřežou pomocí jazykové pásky. Která připomíná pilu.\n\nMěkké nečlánkované tělo bez končetin, které je pokryté jednovrstevnou pokožkou.\n\nMá mnoho slizových žláz. Tělo se skládá ze svalnaté nohy, útrobního vaku a hlavy s jedním či dvěma páry tykadel (pár tykadel slouží jako hmatový orgán, oči jsou u jejich báze, v případě dvou párů jsou na delších tykadlech miskovitá očka, kratší mají funkci hmatovou). Měkké tělo bývá zpravidla kryto nepárovou schránkou (ulitou).\n\nNejvětším žijícím druhem plže je trumpetovka australská (\"Syrinx aruanus\"), dosahující délky 72 až 91 centimetrů a hmotnosti kolem 5 kilogramů.\n\nDýchají pomocí žaber (předožábří a zadožábří), u některých druhů se druhotně vyvinul plicní vak (plicnatí).\n\nJe otevřená a je zde hustá síť tepen, žil a vlásečnic. Mají srdce s jednou předsíní a jednou komorou.\n\nTvořena párovými gangliemi, neboli uzlinami. Uzliny jsou propojeny nervovými vlákny. Nervová vlákna vedou také do smyslových orgánů, například očí.\n\nJsou to hermafrodité i gonochoristé. Vývoj je přímý (z vajíček se líhnou malí jedinci podobní dospělcům – např. u suchozemských druhů) i nepřímý (z vajíček se líhnou larvy nepodobné dospělcům, které musí prodělat metamorfózu, čili přeměnu – např. u mořských plžů).\n\nPlže dělíme někdy na vodní a suchozemské. Podle tradičního systému se plži dělí na předožábré, zadožábré a plicnaté. Předožábří mají žábry před srdcem a nacházejí se v plášťové dutině (část těla, která komunikuje s vnějším prostředím), zadožábří potom až za srdcem. Plicnatí plži mají plicní vaky, které vznikly prokrvením plášťové dutiny.\n\nExistuje vícero systémů plžů:\n\n\n"}
{"id": "29584", "url": "https://cs.wikipedia.org/wiki?curid=29584", "title": "Plži v akváriích", "text": "Plži v akváriích\n\n\n\n\n\nVajíčka tohoto plže jsou natolik životaschopná, že se mohou vyskytovat v sušeném krmivu \nPlži jsou v akváriích užiteční požíráním řas a zbytků potravy pro ryby, která by jinak zahnívala. Jejich úhyn může indikovat znečištění mědí a octem (po dezinfekci nádrže a nevypláchnutí).\n\nJe však nutno vybrat takové druhy plžů, které příliš neničí vodní rostliny. Nedoporučují se proto druhy, které jsou rovněž nevhodné do jezírek. Mohou také škodit požíráním jiker, a proto je nedávejte do vytíracích nádrží. Větší plži se mohou v noci zmocnit i potěru.\n\nPlži požírají v akváriích většinou jemné nebo mladé listy (např. řeřišnice lyrovitá (\"Cardamine lyrata\") - jemné velmi křehké lístky, rohatec žluťuchovitý (\"Ceratopteris thalictroides\") - mladé jemné rostliny). Další potrava plžů: salát (i sušený), špenát (spařený vřelou vodou), listy pampelišky, slupky okurek, sušený okřehek. Nepožírají vláknité řasy a sinice.\n\nNěkterá potrava plžů (např. mrkev, brambora, jablko, maso, …) je vhodná pro jejich nalákání v případě přemnožení.\n\nPříliš mnoho plžů v akváriu může z vody odčerpat vápenaté látky a mohou tak dokonce měnit tvrdost vody. To se může stát osudné rybám, které vyžadují vodu s vyšší alkalitou např. tlamovec jikroskvrnný (\"Haplochromis burtoni\") vyžaduje středně tvrdou vodu s vyšší alkalitou.\n\nProti přemnožení řas se doporučuje nasadit do zahradního jezírka tyto druhy plžů:\n\nNedoporučuje se vysazovat tyto druhy:\n\n\n"}
{"id": "29585", "url": "https://cs.wikipedia.org/wiki?curid=29585", "title": "Indický oceán", "text": "Indický oceán\n\nIndický oceán je třetí největší oceán na Zemi. Nachází se mezi Afrikou, Asií, Austrálií a Antarktidou. Celý leží na východní polokouli a velkou většinou jižně od rovníku.\n\nJeho rozloha je 73,556 milionu km², což představuje přibližně 20 procent povrchu světového oceánu. Obsahuje 292,131 milionu km³ vody. \n\nNa západě (20° východní délky) přechází volně do Atlantského oceánu, na jihu (60° jižní šířky) do Jižního ledového oceánu a na východě (146°55' východní délky) do Tichého oceánu. Ze severozápadu a severu je přirozeně uzavřený, na severovýchodě je mnoha průlivy (např. Malackým, Sundským) ve Východoindickém souostroví (Indonésie) propojen s okrajovými moři Tichého oceánu (Jihočínské, Jávské, Arafurské). Na severozápadě je Suezským průplavem uměle propojen se Středozemním mořem.\n\nVzhledem ke své poloze je Indický oceán v průměru nejteplejším světovým oceánem. Podstatná část jeho plochy se nachází v tropickém nebo subtropickém podnebném pásu. Pro oblast na sever od rovníku je charakteristické monzunové podnebí. V tropech jižně od rovníku jsou větry mírnější. Na jižním okraji oceánu vane chladné vlhké západní proudění doprovázející Západní příhon.\n\n\nVzhledem k absenci významných studených proudů (kromě Západního příhonu na jihu) dochází v Indickém oceánu pouze nízkému výlovu ryb (zejména krevety a tuňák). \n\nPodél pobřeží Afriky, Arabského poloostrova a Asie vedou důležité námořní trasy po nichž je přepravováno zboží mezi Evropou a východní Asií a více než 40 % světové produkce ropy (z oblasti Perského zálivu). Kolem somálského pobřeží a v Malackém průlivu trvá nebezpečí námořního pirátství.\n\nV Rudém moři a kolem souostroví Lakadivy a Maledivy se nachází množství korálových útesů. Oceán je také domovem mnoha druhů želv, velryb, ploutvonožců a vodních savců (např. Dugong indický). Problém znečištění moře ropou a lodní dopravou je aktuální zejména pro Rudé moře, Arabské moře a Perský záliv.\n\n\n"}
{"id": "29586", "url": "https://cs.wikipedia.org/wiki?curid=29586", "title": "Svatopluk Pluskal", "text": "Svatopluk Pluskal\n\nSvatopluk Pluskal (28. října 1930 Zlín – 29. května 2005 Ústí nad Labem) byl jako úspěšný československý fotbalista držitelem stříbrné medaile z mistrovství světa ve fotbale 1962 v Chile. Působil i jako fotbalový trenér. Po mozkové příhodě byl upoután na lůžko. Skonal ve věku 74 let v domově důchodců.\n\nS fotbalem začal ve svém rodném městě, kde prošel několika kluby. S jedním z nich (Baťa Zlín - Svit Gottwaldov) se během jediné sezóny probojoval do první ligy. Brzy zaznamenal i úspěchy jako jednotlivec, když oblékl dres československé mládežnické reprezentace. Byl fotbalistou schopným nastupovat doslova na jakémkoli postu. V domovském městě se uplatňoval především jako útočník.\n\nV roce 1951 ovšem přešel do Prahy, kde se stal pevným článkem nově budovaného stálého armádního fotbalového oddílu (postupně ATK, ÚDA, Dukla Praha). V novém působišti se v sestavě objevil na pozici staženého záložníka. Za bezmála 16 let zde získal 8 titulů mistra ligy, ale na klubové úrovni se dočkal největších úspěchů v USA. Dukla Praha s Pluskalem v sestavě dokázala v první polovině 60. let vyhrát třikrát v řadě Americký pohár (turnaj mužstev z vyspělých fotbalových zemí). V roce 1962 dokonce Pluskal svým gólem rozhodl finále proti brazilskému týmu America FC.\n\nV československé fotbalové reprezentaci dospělých nastupoval (zpočátku hlavně jako stoper v obranné čtveřici) již od roku 1952 a postupně se zúčastnil tří mistrovství světa. V roce 1954 ve Švýcarsku byl u vysoké porážky 0:5 s Rakouskem. Za další čtyři roky ve Švédsku odehrál Pluskal již více utkání, ale mužstvu se přes výrazně kladné skóre nepodařilo postoupit ze skupiny, protože při rovnosti bodů rozhodla prohra v prodloužení dodatečného zápasu se Severním Irskem. Až na mistrovství světa v Chile v roce 1962 se stal Pluskal neopominutelným členem sestavy, která byla vysílána na fotbalový trávník ještě stále bez možnosti střídání v průběhu zápasu. S kolegou z klubu Josefem Masopustem vytvořil v rozestavení 4–2–4 klíčový středový článek. Bylo i velkou Pluskalovou zásluhou, že se tým, který musel o samotný postup na mistrovství světa bojovat ve třetím rozhodujícím duelu se Skotskem, dostal až do finále, kde ovšem podlehnul Brazílii. Pluskal ještě v roce 1965 nastoupil i na začátku nepovedené kvalifikace na následující mistrovství světa v Anglii, ale tím se jeho reprezentační kariéra zastavila na 56 startech a 1 vstřeleném gólu.\n\nDíky výraznému podílu na úspěchu v Chile se Pluskal dočkal i některých poct v mezinárodním měřítku. V roce 1963 byl členem fotbalového výběru světa, který hrál v Londýně u příležitosti oslav sta let anglického fotbalu s domácí reprezentací. V dalším roce nastoupil za mužstvo Evropy v Bělehradě. V roce ukončení jeho reprezentační kariéry si ho pozval na své rozloučení s fotbalem první držitel Zlatého míče sir Stanley Matthews do mužstva snů.\n\nPluskalovu fotbalovou kariéru ukončilo zranění kolena v roce 1967. Odehrál v lize 279 zápasů, ve kterých vstřelil 37 gólů. Byl všestranným fotbalistou nejen z pohledu variability jeho zařazení do sestavy. Uměl výborně hlavičkovat, zároveň však proslul svými skluzy, kterými odebíral často hladce soupeři míče. Protihráči si mnohdy na tento jeho způsob hry stěžovali, ale rozhodčí byli v drtivé většině opačného názoru a v tomto ohledu může být dodnes v této činnosti vzorem pro ostatní. Během fotbalové kariéry se z tohoto neúnavného bojovníka stal na hřišti hlavně neprostupný štít, který se dokázal dokonale soustředit přesně na to, co bylo třeba. Mimo trávník mužstvu zase pomáhal svým neutuchajícím humorem a bezstarostností.\n\nJako mnozí jiní se i on pustil do trenérské práce. Novou pozici zastával v Plzni, v klubu Bohemians Praha a několik let na Kypru. Tým Bohemians dokonce přivedl do první ligy.\n\n\n"}
{"id": "29589", "url": "https://cs.wikipedia.org/wiki?curid=29589", "title": "Barnardova šipka", "text": "Barnardova šipka\n\nBarnardova šipka (nebo Barnardova hvězda) je hvězda v souhvězdí Hadonoše, která má ze všech hvězd nejrychlejší vlastní pohyb po obloze: činí 10,34\" ročně. Hvězda vzdálená od Země necelých šest světelných let je málo hmotným červeným trpaslíkem spektrální třídy M<nowiki>4</nowiki> a  čtvrtou nejbližší hvězdou od Slunce (po třech hvězdách soustavy Alfa Centauri). Přes svou blízkost se řadí mezi hvězdy jen deváté magnitudy, k jejímu pozorování tedy potřebujete dalekohled. V infračervené oblasti spektra září mnohem více než ve viditelném světle. Rychlost jejího pohybu v roce 1916 změřil astronom Edward Emerson Barnard, na jehož počest byla hvězda pojmenována. Až do té doby se nejrychlejším známým pohybem po obloze vyznačovala Kapteynova hvězda, která se nachází poblíž hvězdy 66 Oph. \n\nBarnardova šipka se především díky své blízkosti a poloze na nebeském rovníku stala předmětem studia mnoha astronomů. V průběhu pozorování zkoumali její vlastnosti a astrometrii; také u ní hledali planety. Přes velmi vysoké stáří Barnardovy šipky se na ní dají pozorovat erupce, je eruptivní proměnnou hvězdou typu UV Ceti.\n\nV roce 1963 přijala řada astronomů domněnku Petera van de Kampa, že objevil odchylku v pohybu Barnardovy šipky, ze které mělo vyplývat, že hvězdu obíhá jedna nebo více planet o hmotnosti Jupitera. Data nezávisle získaná v sedmdesátých letech však žádné odchylky pohybu nepotvrdila, nicméně nevyloučila existenci planet terestrického typu.\n\nExoplaneta pak byla u Barnardovy šipky objevena v rámci projektu Red Dots v listopadu 2018. Jedná se o chladnou superzemi o hmotnosti nejméně 3,2 Země, která okolo hvězdy obíhá s periodou 233 dní.\n\nV době největšího rozšíření domněnky o hypotetických planetách si hvězdu oblíbili autoři science fiction a stala se cílem projektu Daedalus, což byla studie o možnosti vyslání rychlé bezpilotní sondy k blízkým hvězdám.\n\nBarnardova hvězda – červený trpaslík spektrální třídy M4 – svítí příliš slabě na to, aby ji bylo možné pozorovat bez dalekohledu. Má zdánlivou hvězdnou velikost 9,54 mag, kdežto nejjasnější hvězda oblohy, Sirius, -1,5 mag a nejslabší hvězda pozorovatelná pouhým okem 6 mag; proto magnituda 9,54 je pouze 1/27 jasnosti nejslabší hvězdy pozorovatelné pouhým okem za dobrých světelných podmínek.\n\nPři stáří mezi 7 až 12 miliardami let je výrazně starší hvězdou než Slunce a pravděpodobně patří mezi nejstarší hvězdy v naší galaxii. Hvězda již ztratila velké množství rotační energie: pravidelné mírné změny v jasnosti naznačují, že se otočí kolem osy pouze jednou za 130 dnů, kdežto Slunce za 25 dní. Vzhledem k vysokému věku se u hvězdy předpokládala malá aktivita. Nicméně v roce 1998 u ní astronomové pozorovali intenzivní hvězdné erupce, které překvapivě ukázaly, že Barnardova hvězda je eruptivní proměnnou hvězdou. Jako taková nese označení V2500 Ophiuchi. V roce 2003 byly u Barnardovy hvězdy zjištěny první změny v radiální rychlosti způsobené jejím pohybem. Další proměnlivost této rychlosti byla přičítána jejím hvězdným aktivitám.\n\nVlastní pohyb Barnardovy hvězdy po obloze je 10,4 obloukových sekund ročně a její vlastní boční pohyb odpovídá rychlosti 90 km/s. Za lidský život se Barnardova hvězda na pozemské obloze přemístí o čtvrtinu úhlového průměru Měsíce.\n\nRadiální rychlost Barnardovy hvězdy vůči Slunci lze určit z jejího modrého posunu. V katalogu SIMBAD je uvedena rychlost 106,8 km/s, která vychází ze starších měření (před rokem 1967), rychlost 110,8 km/s v katalogu ARICNS odkazuje na měření novější. Z nich v kombinaci s vlastním pohybem hvězdy vychází skutečná rychlost hvězdy vzhledem ke Slunci 139,7 nebo 142,7 km/s. Barnardova hvězda bude nejblíže Slunci okolo roku 11 700, kdy se k němu přiblíží na 3,7 světelných let. Nicméně ani v této době nebude nejbližší hvězdou Slunci, protože blíž k němu už bude Proxima Centauri. Barnardova hvězda se zdánlivou hvězdnou velikostí 8,5 mag bude v té době na pozorování pouhým okem příliš slabá. Poté se začne od Slunce vzdalovat.\n\nBarnardova hvězda má přibližně 17 procent hmotnosti Slunce a  její poloměr se rovná 15 až 20 procentům jeho poloměru. V roce 2003 se její poloměr odhadoval na 0,20±0,008 slunečního poloměru, více než v minulých odhadech, které její skutečnou velikost podcenily. Barnardova hvězda je zhruba 180krát hmotnější než Jupiter, její poloměr je ale větší pouze 1,5 až 2,0krát, což odpovídá velikosti hnědého trpaslíka. Její efektivní teplota je 3134±102 Kelvinů, vizuální světelnost jen 4/10000 sluneční světelnosti a bolometrická světelnost 34,6/10000 světelnosti Slunce. Barnardova hvězda má tak malou jasnost, že kdyby byla ve stejné vzdálenosti od Země jako Slunce, byla by jen 100krát jasnější než úplněk, což je srovnatelné s jasností Slunce ve vzdálenosti 80 astronomických jednotek.\n\nBarnardova hvězda má metalicitu mezi -0,5 a -1,0, což je zhruba 10 až 32 procent hodnoty Slunce. Metalicita, podíl hmoty hvězdy z chemických prvků těžších než helium, pomáhá klasifikovat hvězdy ve vztahu k celé galaktické populaci. Barnardova hvězda se zdá být typickou starou trpasličí červenou hvězdou populace II, jako většina hvězd galaktického hala chudých na kovy. Její metalicita je nižší než Slunce, poněkud vyšší než u hvězd z hala galaxie a nižší než u hvězd z disku galaxie, na kovy bohatých. To spolu s velkou rychlostí pohybu vedlo k jejímu jemnějšímu zařazení mezi hvězdy přechodné populace II vyskytující se mezi halem a diskem galaxie.\n\nV průběhu deseti let, přibližně mezi lety 1963 až 1973, značný počet astronomů přijal domněnku nizozemského astronoma Petera van de Kampa, že pomocí astrometrie objevil odchylky v pohybu Barnardovy hvězdy a že ji obíhá jedna nebo více planet o hmotnosti Jupitera. Van de Kamp pozoroval hvězdu od roku 1938 a snažil se společně s kolegy na observatoři v Swarthmore College najít nepatrné odchylky jednoho mikrometru v pohybu hvězdy na fotografické desce, které by naznačovaly přítomnost planet u Barnardovy hvězdy. Měření provádělo deset lidí, aby se zabránilo chybám. Van de Kamp roku 1963 publikoval, že kolem Barnadovy hvězdy obíhá planeta o hmotnosti 1,6 Jupitera ve vzdálenosti 4,4 AU od hvězdy s oběžnou dobou 24 let, tato měření vyšla v roce 1969 v dalším odborném článku. V témže roce dále zveřejnil, že kolem hvězdy obíhají dvě planety o hmotnosti 1,1 a 0,8 Jupitera.\n\nPoté další astronomové zopakovali Van de Kampova měření a roku 1973 ve dvou článcích vyvrátili existenci planet u hvězdy. George Gatewood a Heinrich Eichhorn pořídili fotografické desky pomocí novější měřící techniky a nepodařilo se jim planety ověřit. V dalším článku, který zveřejnil John L. Hershey z observatoře v Swarthmore o čtyři měsíce dříve, se tvrdí, že za objevem je chyba dalekohledu, změna hliníkového uchycení čočky za kovové a změna fotografické emulze. Záležitost byla předána vědecké obci k přezkoumání.\n\nVan de Kamp nikdy neuznal svůj omyl a publikoval další potvrzení existence planet v roce 1982. Van de Kamp zemřel v roce 1995. Wulff Heintz, Van de Kampův nástupce na observatoři Swarthmore a odborník na dvojhvězdy, kritizoval od roku 1976 jeho práci. Oba muži se nakonec navzájem velmi odcizili.\n\nU hvězdy nelze zcela vyloučit planety, i když jejich hledání v osmdesátých a devadesátých letech 20. století a ani interferometrická měření hvězdy pomocí Hubblova dalekohledu nepřinesla žádné výsledky. Zpřesněná data získaná měřením pohybu hvězdy a zpřesněné údaje její hmotnosti vyloučily typy planet, které se u hvězdy nemohou vyskytovat.\n\nU červených trpaslíků, jako je Barnardova hvězda, se poruchy pohybu snadněji studují než u větších hvězd, protože díky jejich nižší hmotnosti jsou poruchy pohybu hvězdy výraznější. Gatewood tak byl schopen v článku z roku 1995 prokázat, že u Barnardovy hvězdy nemohou být planety desetkrát hmotnější než Jupiter (dolní hranice hmotnosti hnědých trpaslíků). V roce 1999 měření Hubblova dalekohledu vyloučila planety 0,8krát hmotnější než Jupiter s oběžnou dobou kratší než 1000 dní. Dále Kuerster zjistil v roce 2003, že v obyvatelné zóně kolem Barnardovy hvězdy nejsou možné planety 7,5krát hmotnější než Země, nebo s hmotností 3,1krát větší než Neptun.\n\nI když tento výzkum výrazně omezil možné hmotnosti planet u Barnardovy hvězdy, není úplně vyloučena existence terestrické planety, ale bude velmi obtížné ji objevit. NASA Space Interferometry Mission měla naplánováno začít s hledáním exoplanet pomocí interferometrie v roce 2015. Projekt byl zrušen, stejně jako obdobná mise ESA Darwin v roce 2007.\n\nKromě diskuze o planetách se Barnardova hvězda stala cílem projektu Daedalus. Studie měla v letech 1973 až 1978 za cíl navrhnout rychlou bezpilotní sondu, používající současné nebo v blízké budoucnosti očekávané techniky. Hvězda byla vybrána, protože se v době studie věřilo, že kolem ní obíhají planety.\n\nByla navržena kosmická loď s pulsním termojaderným pohonem, který byl založen na stlačení a ohřátí mikrokapslí složených ze směsi deuteria a He pomocí svazků elektronů. Měly tak vzniknout mikrojaderné exploze a loď měla za čtyři roky dosáhnout 12 procent rychlosti světla. Hvězdy mělo být dosaženo za 50 let, za dobu jednoho lidského života. Spolu s detailním studiem hvězdy a planet mělo být zkoumáno mezihvězdné prostředí a měla být prováděna astrometrická měření.\n\nPočáteční model projektu Daedalus vyvolal další teoretický výzkum. V roce 1980 Robert Freitas navrhl ambicióznější plán: samoreplikující kosmické lodě určené pro vyhledávání a navázání kontaktu s mimozemským životem. Loď by se postavila na oběžné dráze kolem Jupitera, dosáhla by Barnardovy hvězdy za 47 let podle parametrů původního projektu Daedalus. Jakmile by dosáhla hvězdy, spustila by se automatická samoreplikace, postavila by se továrna, která by vyráběla kopie původní kosmické lodě.\n\nPozorování erupce u Barnardovy hvězdy vzbudila další vlnu zájmu o pozorování hvězdy. Erupci zjistil při studiu poruch pohybu hvězdy William Cochran z Texaské univerzity v Austinu na základě změn ve spektrální emisi ze dne 17. července 1998, čtyři roky před úplnou analýzou erupce. Diane Paulsonová z Goddardova kosmického střediska zjistila, že teplota erupce byla 8000 K, tj. více než dvojnásobek normální teploty hvězdy, i když ze spektra nelze přesně zjistit, jakou měla erupce energii. Vzhledem k náhodnému charakteru erupcí je hvězda cílem pozorování amatérských astronomů.\n\nErupce byla pro astronomy překvapením, tak intenzivní hvězdná aktivita u červeného trpaslíka jejího věku se neočekávala. Erupce nejsou zcela objasněny, pravděpodobně jsou způsobeny silnými magnetickými poli, která potlačují plazmovou konvekci a vedou k jejímu náhlému vzplanutí: silná magnetická pole se vyskytují u rychle rotujících hvězd, zatímco staré hvězdy se většinou otáčejí pomalu. Událost takového rozsahu je u Barnardovy hvězdy výjimečná. Výzkum hvězdné periodicity nebo změny hvězdné aktivity v určitém časovém horizontu naznačují, že Barnardova hvězda je po většinu doby klidná. V roce 1998 výzkum ukázal slabé důkazy periodických variací v jasu Barnardovy hvězdy během jedné otočky hvězdy za 130 dní.\n\nHvězdná činnost Barnardovy hvězdy vyvolala zájem o pochopení podobných hvězd. Fotometrické studie z jejího rentgenového a ultrafialového záření vrhly nové světlo na velké populace starých červených trpaslíků v galaxii. Takový výzkum má astrobiologické důsledky: vzhledem k tomu, že obyvatelné zóny červených trpaslíků jsou blízko hvězdy, planety budou ovlivněny slunečními erupcemi, větry a protuberancemi.\n\nBarnardovu hvězdu je možné vidět v nadhlavníku severně od rovníku, na 4. stupni severní zeměpisné šířky. Hvězda je viditelná na většině zeměpisných šířek, kromě míst v blízkosti pólů, kde atmosférická extinkce snižuje viditelnost hvězdy.\n\nBarnardova hvězda má stejné sousedy jako Slunce, jsou to většinou červení trpaslíci, nejmenší a nejběžnější typ hvězd. Její nejbližší soused je v současné době červený trpaslík Ross 154, vzdálený od ní 5,41 světelných let. Slunce a Alfa Centauri jsou její další nejbližší sousedé. Z Barnardovy hvězdy by bylo vidět Slunce na opačné straně v souřadnicích RA = 5h 57m 48,5s, Dec =-04°41'36”, ve východní části souhvězdí Jednorožce, a to se zdánlivou hvězdnou velikostí 1,15 mag.\n\n\n"}
{"id": "29612", "url": "https://cs.wikipedia.org/wiki?curid=29612", "title": "Reggae", "text": "Reggae\n\nReggae je hudební styl, který vznikl, nebo spíše vznikal v průběhu 60. let na Jamajce. Jeho nejstaršími předchůdci je ska a rocksteady, tedy styly spjaté s americkým rhythm and blues, jazzem a soulem, v jejich textech se zřídkakdy objevovala rastafariánská tematika. To přišlo až začátkem 70. let, spíše se texty týkaly zábavy, občas se objevila i kritika na sociální situaci na Jamajce a nebo se týkaly výtržností páchaných rude boys, kteří byli hlavními přívrženci této hudby.\n\nReggae se dá vystopovat až koncem roku 1968, kdy se náhle vytrácí rocksteady a je nahrazeno novým rychlejším a intenzivnějším stylem: reggae. Důvod vzniku reggae byla nejspíš rivalita mezi malými producenty, jako byli Bunny Lee, Leslie Kong, Lee Scratch Perry apod., kteří se snažili svrhnout vynalézáním nových hudebních postupů hlavní producenty, a to Coxone Dodda a Dueka Rieda, kteří do té doby měli „monopolní“ postavení v jamajském hudebním průmyslu. Prvotní reggae (dnes zvané \"early reggae\") nebylo tak pomalé jako dnes, texty se nesly stále v duchu 60. let a proto se týkaly spíše zábavy, alkoholu, žen, občas nějaká sociální kritika na adresu jamajské vlády a neustálé téma té doby rude boys a nebo se využívaly jen instrumentální verze. Mezi hlavní interprety prvotního reggae patřili Desmond Dekker, Toots and the Maytals, kteří svým rocksteady hitem \"Do the Reggay\" z roku 1968 reggae pojmenovali, ale také Upsetters Lee Perryho, dále Harry J all stars, Mr. Symarip, Laurel Aitken, King Stitt, Derrik Morgan, Joe the Boss a i Jimmy Cliff a Pioneers\".\"\n\nRastafariánství tehdy začalo sílit a mělo stále více příznivců také v řadách hudebníků hrajících reggae. Už nebylo pouhou náboženskou sektou ukrývající se v horách za Kingstonem, ale rostl jeho vliv na městské obyvatelstvo a veřejné mínění vůbec. Někdy kolem roku 1971 začaly touto naukou inspirované texty v reggae převažovat, zpěváci se stále více zabývali myšlenkami Marcuse Garveye (zakladatel této víry), nápravou Babylonu, návratem do své pravlasti Afriky a samozřejmě opojením marihuanou (ganja, sensemilia, herb, kaya). Někteří z rastafariánů zpěváků a dýdžejů (chápáno jako MCs) už koncem 60. let používali jako podklad ke svým textům osvědčené rock steady hity, jichž využíval hlavně D.J. U-Roy, který na rozdíl třeba od Boba Marleyho, který se v té době věnoval nově vznikajícímu reggae, vsadil na staré osvědčené hity. Tento postup zůstal v oblibě po mnohá další desetiletí. Rastafariáni také do reggae vnesli další prvek, který ho zpomalil, \"bubnování nyabinghy\". Další změnou v reggae bylo častější využívání vokálů a přizvukujících dechů, podobně jako v rock steady. Rock steady se pro reggae stalo jakýmsi vzorem, začaly se opět předělávat staré hity, nově s rasta tematikou. Vzniklo roots reggae, které proslavili hudebníci jako Dennis Brown, Burning Spear, I-Roy, Third World, Black Uhuru, Gregory Isaacs, John Holt, Big Youth, Culture, Israel Vibration, Horace Andy. Avšak největší hvězdou byl bezesporu Bob Marley, který v té době působil spolu s Peterem Toshem a Bunny Livingstonem v kapele The Wailers, která reggae proslavila ve světě. Když se Wailers v roce 1975 přejmenovali na Bob Marley and the Wailers, tak se Peter a Bunny vydali na sólovou dráhu a kapelu opustili. V té době je nahradilo vokální trio I Threes, kteří s Bobem vydrželi až do jeho smrti v roce 1981. Peter Tosh vydal v roce 1976 desku \"Legalize It\" se stejnojmenným hitem, který se v Americe nesměl hrát. Roots reggae se stalo v Anglii oblíbené také u punkerů, protože se jim líbilo, jak se tato hudba staví k systému, ke společnosti, válkám, politikům. Bob Marley dokonce natočil s britskou reggae kapelou Aswad písničku \"Punky Reggae Party\" a The Clash předělali hit Juniora Murvina \"Police and Thiev.\"\n\nDub vznikl přibližně ve stejnou dobu jako reggae, úplnou náhodou. King Tubby při práci pro Coxona Dodda nemohl zakomponovat zpěvákův hlas do instrumentální verze, a tak se nahrála bez vokálů. Na produkci sound systémů měla úspěch, a proto se Tubby rozhodnul, že v tom bude pokračovat. Začal zvukově upravovat instrumentální verze tím, že je omezil pouze na bicí a basu, postupem času se pak přidávaly i složité zvukové efekty a syntezátory. Toho okamžitě využili dýdžejové, kteří mohli pouštět hudbu bez přestávky. Ze začátku se dubu říkalo jenom \"version\", protože se objevoval na B stranách singlů jako jejich upravená verze. King Tubby se stal opravdovým králem této odnože reggae muziky. Dub byl populární hlavně v 70. letech a věnoval se mu i Lee Scratch Perry, mezi jinými stojí za zmínku také Mad Professor, Augustus Pablo, Jah Shakka a Dub Syndicate.\n\nPřed volbami 1978 vypukl na Jamajce teror a pouliční nepokoje, po volbách vláda omezila sociální dávky, a to se promítlo v náladě lidí, tedy i zpěváků a dýdžejů. Lidé už nebyli zvědaví na optimistické rasta texty, už neměli náladu na písně o jednotné lásce a návratu do pravlasti, chtěli si užívat teď a právě tady a to bylo na parketu (\"dancehall\" – taneční sál). Pomalu odcházející „dobrá nálada“ byla důvodem, proč se zpěváci (ať už byli rastamani či ne) začali zabývat tématy, které více souvisely s obyčejným životem v ghetu. Bylo mnohem důležitější se prosadit v tanečním sále, než ve studiu nebo na pódiu. Velmi oblíbené začaly být sexistické texty a texty týkající se zbraní a drog, protože koncem 70. let se na Jamajku začal pašovat ve velkém kokain a i mnozí zpěváci a dýdžejové mu propadli (Dennis Brown, Dillinger, Gregory Isaacs). Hudba byla stále stejná, a jako podklady se využívaly klasické dubové a roots reggae rytmy - \"riddim(s)\" (z angl. \"rhythm(s)\"). Stále oblíbenější byli dýdžejové než zpěváci např.: General Echo, Sister Nancy, Nigger Kojak, Barrington Levy, Yellowman, Eek-a-Mouse, který je spíš považován za singjaye, protože napůl zpívá a toastuje. Dancehall dal prostor i pro nové producenty, mezi nejznámější patří: Joe Gibs a King Jammy, který vyprodukoval většinu tehdejších hitů. Rastafariánské texty samozřejmě nevymizely, ale bylo jich méně a některé roots reggae kapely se prosadily i v 80. letech, jako například Steel Pulse. Také Peter Tosh byl velice aktivní až do své tragické smrti v roce 1987. V roce 1981 umírá Bob Marley a většina hvězd reggae 70. let upadá do zapomnění. V první polovině 80. let se stává nejpopulárnějším dýdžejem Yellowman, který zásadně ovlivňuje toasting jako takový, a dává mu novou formu, kterou známe dnes jako raggamuffin. Jeho popularita v 2. polovině 80. let poněkud opadla. V půli 80. let bylo zřejmé, že se dancehall stále více hudebně vzdaluje od klasického reggae a dubu, stále větší důraz byl kladen na 3. dobu a na bicí. Tyto změny vyvrcholily v roce 1985 písní \"Under Mi Sleng Teng\" od Wayneho Smithse. Tato píseň byla revoluční tím, že byla prvním velkým jamajským hitem vytvořeným pouze pomocí počítače a syntezátorů. Je možné ji označit jako první velký ragga hit. V dancehallu se od té doby začalo více využívat ragga, než klasické duby a reggae riddimy a proto se začalo užívat označení ragga i pro dancehall. V té době se také vynořila nová generace dýdžejů, kteří byli v první polovině 80. let téměř neznámí. Mezi nejznámější patří asi Shabba Ranks a dále pak Ninjaman a Supercat. Digitalizace, která postihla dancehall, se samozřejmě v té době nevyhnula ani reggae, ale přesto se i reggae hrálo také instrumentálně, na rozdíl od ragga.\n\nV 90. letech se stal populárním D-jayem Buju Banton se svými hitem \"Boom bye bye\". Později přijal rastafariánství a začal se zabývat jinou tematikou ve svých textech. Devadesátá léta přinesla rasta texty i do ragga. Největší podíl na tom měli rastamani ze sekty Bobo Ashanti, kteří se v předchozích desetiletích vůbec reggae nezabývali. Bylo to způsobeno hlavně tím, že zakladatel této sekty Prince Emanuel tvrdil, že reggae je jen obchod a tudíž babylon a proto se Bobo dreadi zabývali jen nyabinghy bubnováním. Prvním takovým známým Bobo dreadem v ragga byl Capleton, který se také zabýval spolu s Bounty Killerem hip hopem a občas se objevily i na nějakém tom hip hopovém albu jako hosté. Spojování raggamuffinu s hip hopem bylo v 90. letech velmi oblíbené, také se ragga vokály začaly využívat hojně v Anglii nově vznikajícím stylu: jungle. Asi nejznámějším interpretem, jehož hity se v junglu využívaly, byl General Levy, který, aniž by o tom věděl, byl nekorunovaným králem junglu, i když se věnoval ragga. Mohlo by se zdát, že roots reggae už nadobro odzvonilo, ale i v 90. letech se vynořila nová vlna zpěváků mezi ně patří: Evreton Blender, Tony Rebel, Luciano, Yammi Bolo a stále populární byl také Cocoa tea, který se prosadil v 80. letech. Znovu se na pódiích objevil veterán ze zlaté éry roots reggae Horace Andy, který v té době spolupracoval s britskými Massive Attack. Dokonce i Dennis Brown a Gregory Isaacs stále udávali směr v roots reggae, ale Dennis Brown v roce 1999 zemřel a Gregory Isaacs se odmlčel.\n\nDnešní reggae je charakteristické propojeností s dancehallem, protože hodně interpretů především ze sekty Bobo Ashanti se věnuje jak dancehallu, tak i roots reggae. Mezi nejznámější patří asi Anthony B, Sizzla a Capleton. Ragga značně změnilo svou tvář, hudebně se mnohem více vzdálilo od reggae, proto se začalo používat opět označení dancehall. Nových interpretů je mnoho, směr udávají především rastamani ze sekty Bobo Ashanti, v roots reggae se prosadil Richie Spice a Jah Cure, ale většinou jsou stále populární interpreti z 90. let, jako je třeba Buju Banton, v dancehallu je úspěšný Elephant man, Lady Saw a Beenie man, který je považován za dnešního krále dancehallu. Jak v reggae, tak i v dancehallu se stále více využívají počítače. Také se prosadili jak doma a ve světě, tak především i na Jamajce bílí reggae interpreti, jako je Gentleman z Německa a v poslední době populární Alborosie z Itálie se svým hitem \"Kingston town\". V 70. letech by toto bylo absolutně nepřípustné, většina rastamanů bílé už respektovala, ale reggae považovali jen a jen za svou hudbu.\n\nAsi nejslavnější a nejpopulárnější osobností reggae byl Bob Marley (6. února 1945 – 11. května 1981). Už ve svých 16 letech začíná profesionálně zpívat a později účinkuje ve skupině The Wailers. Po vydání alba \"Natty dread\" se stal hvězdou celosvětového formátu. Další z osobností reggae je Peter Tosh, který byl spoluzakladatelem The Wailers. Z žen, zabývajících se hudbou reggae, lze jmenovat například Marcii Grifiths, Dawn Penn, Sister Nancy, Lady Saw. Ze zpěváků populární hudby ale i např. Shaggy.\n\nV České republice bývalo reggae spíše menšinovým žánrem, i když jeho obliba stále stoupá. Jednou z nejvýznamnějších českých skupin hrající reggae je Švihadlo, která existuje již od roku 1983. Jednou z prvních opravdových reggae kapel byla ovšem skupina Babalet, kterou založil v roce 1984 dnes již nežijící „první český rastaman“ zpěvák Aleš Drvota (1954–1987). Kapela Babalet působí s různými přestávkami dodnes. Vystřídali se v ní například zpěváci Bourama Baaji a především Martin Tankwey, se kterým kapela natočila tři CD. Jejich příbuzná kapela je velmi známá skupina Hypnotix hrající dub, podobně jako Dub-o-Net. Další známá kapela je kapela Urban Bushman či Confessions. Tato hudební skupina vychází ze stylu roots reggae. Poměrně mladá kapela Pub Animals svým debutovým albem naskočila na vlnu reggae a ska s prvky popu. United Flavour je mezinárodní kapela působící v ČR. Jejich styl se pohybuje mezi reggae, R&B a latino. K dalším kapelám patří např. Zion Squad, Mr. Cocoman & The Solid Vibes, Lion Taxi, Bug & Dub, Zoo Roots anebo Riddimshot. Od roku 2011 nesmíme opomenout projekt Sklizeň, který se vyklubal ze široké spolupráce zpěváků okolo Cocomanova producentského alterega Coco Jammin. Také se začíná dost prosazovat hodně talentovaný zpěvák reggae z Českých Budějovic Colectiv. Stále se rodí nové projekty a je možné, že reggae se v ČR stane stejně populární jako hudební styl ska.\n\nPoměrně výrazně je reggae zastoupeno v kulturním životě Prahy, kde se stává poměrně oblíbeným hudebním stylem. Stále častěji se zde pořádají reggae koncerty, pravidelně hrají pražští DJs v mnoha klubech, jako například Cross, Palác Akropolis, Lucerna Music Bar, Wakata a další. Do Prahy jezdí hrát hvězdy jamajského reggae (Max Romeo, Yellowman, Daddy Rings, Sizzla Kalonji, Anthony B). Také se do Česko Slovenské SuperStar přihlásil Michal Šeps, který skončil na 3. místě.\n\n\nHudbě reggae, případně příbuzným žánrům, je věnována řada každoročních reggae festivalů. K světově nejznámějším patří Sunssplash v Ocho Rios na Jamajce a Sumfest v Montegu Bay také na Jamajce. Z evropských lze jmenovat festivaly: Soča Reggae Riversplash ve Slovinsku, Notting hill Carnival v Británii a Uppsala Reggae Festival ve Švédsku.\n\nK nejvýznanějším reggae festivalům na českém území patřil Reggae Ethnic Session v Heřmaničkách u České Lípy, který již v současnosti nefunguje. Časozběr Reggae a Mighty Sounds, dále pak festivaly Pohodička, Reggae Meeting, Cultural Reggae Vibez v Hořicích, Reggae Area v Ústí nad Labem, Reggae v Parku v Olomouci atd.\n\n\n\n"}
{"id": "29615", "url": "https://cs.wikipedia.org/wiki?curid=29615", "title": "Martin Heidegger", "text": "Martin Heidegger\n\nMartin Heidegger (26. září 1889, Meßkirch – 26. května 1976, Freiburg im Breisgau) byl německý fenomenologický filosof, žák Edmunda Husserla, a jeden z nejvlivnějších filosofů 20. století který ovlivnil mnoho myslitelů, mimo jiné Jean-Paula Sartra. Jeho největší přínos tkví v tom, že obnovil otázku po bytí čili ontologii, kterou podle něho moderní filosofie zanedbala. Až do totálního nasazení na konci války strávil většinu života přednášením na akademické půdě.\n\n \nHeidegger se narodil v obci Meßkirch asi 35 km severně od Kostnice v chudé rodině bednáře a zároveň kostelníka. Místní farář si všiml jeho nadání a zajistil mu stipendium nejprve v Kostnici a od roku 1906 v biskupském semináři ve Freiburgu. Po maturitě roku 1909 vstoupil tamtéž do kněžského semináře a studoval teologii a filosofii. Roku 1911 přerušil studium teologie a vedle filosofie studoval matematiku a historii. Při četbě Brentana objevil Aristotela a scholastiku, což jeho myšlení trvale ovlivnilo. Promoval roku 1913 prací o psychologismu a roku 1916 se habilitoval u H. Rickerta prací o „spekulativní gramatice“ Jana Dunse Scota. \n\nRoku 1915 narukoval k vojenské poště, roku 1917 se oženil a brzy po válce se rozešel s katolictvím, protože je pokládal za \"neslučitelné s filosofií\". Od roku 1922 často pracoval v osamělé chatě, kterou nechala jeho žena postavit na Todtnaubergu ve Schwarzwaldu. Ke sklonku života se sem natrvalo přestěhoval. V té době hodně cestoval, psal svá pozdní díla a občas poskytoval interview; poslední z nich, pro časopis \"Der Spiegel\", vyšlo bezprostředně po jeho smrti roku 1976.\n\nRickerta nahradil roku 1916 ve Freiburgu Edmund Husserl. Heidegger jej následoval a byl až do roku 1923 Husserlovým asistentem a nejbližším spolupracovníkem. Roku 1920 navázal blízké přátelství s Karlem Jaspersem. V letech 1923 až 1926 byl mimořádným profesorem v Tübingenu, kde se spřátelil s protestantským teologem a významným biblistou Rudolfem Bultmannem. Mezi jeho významné žáky patřil Karl Löwith, Leo Strauss, Hans Jonas, Emmanuel Lévinas nebo Hannah Arendtová, do níž se roku 1925 vášnivě zamiloval. Jejich poměr dlouho netrval, Arendtová se však o Heideggerovi vždycky vyjadřovala s uznáním. V rámci přípravy na profesuru, už jako proslulý učitel, vydal roku 1927 své nejslavnější dílo \"Bytí a čas\" a roku 1928 nastoupil po emeritovaném Husserlovi do Freiburgu. Velký ohlas měla i jeho polemika s Ernstem Cassirerem o výkladu Kanta na symposiu v Davosu (1929). \n\nHitlerovo převzetí moci roku 1933 chápal Heidegger jako příležitost k reformě německých univerzit. V dubnu 1933 byl na návrh svého předchůdce Möllendorfa, který musel rezignovat, zvolen rektorem, 1. května vstoupil do NSDAP a 27. května měl pověstnou nástupní řeč, kde představil svůj návrh reforem: německé univerzity se podle něho měly zbavit oborové roztříštěnosti, přiblížit se lidu (\"Volksgemeinschaft\") a vztah mezi profesorem a studenty se měl podobat vztahu vůdce k jeho následovníkům.\n\nBěhem svého rektorství Heidegger pomohl jedné ze svých židovských studentek do emigrace, zabránil pálení knih a vylepování protižidovských plakátů na freiburské univerzitě, na druhé straně se ale snažil prosadit své reformy s pomocí nacistických aktivistů. Když se mu to nedařilo, rok po svém zvolení rezignoval, zůstal však členem NSDAP a i když byl v nemilosti, dále přednášel. Roku 1944 byl však jako „zcela postradatelný“ povolán na zákopové práce. Po roce 1945 měl v rámci denacifikace zákaz přednášet, mimo jiné i na základě posudku K. Jasperse. \n\nNově se v jeho písemné pozůstalosti, která nebyla až do roku 2016 veřejnosti dostupná, objevily důkazy, že byl již od počátku třicátých let přesvědčeným nacistou a oddaným obdivovatelem Hitlera. \n\nRoku 1946 se Heidegger zhroutil a po uzdravení napsal na výzvu francouzského filosofa Jeana Beauffreta slavný \"Dopis o humanismu\". V něm nepovažoval řeč jako takovou za nástroj komunikace, ale za prostředí, ve kterém \"přichází ke slovu bytí\" V roce 1947 se na něho obrátil švýcarský psycholog Medard Boss a společně pak po řadu let rozvíjeli nový terapeutický směr, \"daseinsanalýzu\". Roku 1951 byl Heidegger emeritován a začal opět s velkým ohlasem přednášet. Roku 1955 se seznámil s francouzským spisovatelem René Charem a společně pak pořádali řadu seminářů o básnictví a filosofii.\n\nHeideggerovo dílo se často dělí na rané a pozdní období, přičemž dělítkem je tzv. \"obrat\" (\"die Kehre\") někdy na počátku 30. let 20. století. \nPřed svou smrtí Heidegger zorganizoval vydávání svých sebraných spisů, které rozvrhl do 102 svazků; od roku 1975 vyšlo doposud přes 60 svazků. Jeho nejznámějším dílem je Bytí a čas.\n\nHeidegger koncipoval tzv. fundamentální ontologii, kterou představil v nedokončeném díle \"Bytí a čas\" z roku 1927 (vyšel jenom první díl). Heidegger usiloval o kritické překonání metafyzického pojetí povahy lidství, které nechtěl uchopit jako kategorii, což by lidství člověka deklasovalo na úroveň pouhé věci, předmětu, nýbrž na základě „existenciálů“. Lidství pojímá jako existenci a tvrdí, že pouze člověk existuje. Existence není nic definitivně stanoveného a je třeba o ni usilovat: jsoucno, které se stará o svou existenci, nazývá Heidegger \"Dasein\" – pobyt (český termín zavedl Jan Patočka). Člověk je tedy pobyt (\"Dasein\"), jemuž v jeho bytí jde o toto bytí, neboli člověk se stará o svou existenci. Existence se podává v různých naladěních (\"Stimmung\"), z nichž nejradikálnější je úzkost (\"Angst\"), jelikož přivádí existenci před samotný fakt jejího „bytí“ tím, že zjevuje možnost nebytí. Tím, že úzkost zjevuje „nic“, zároveň poukazuje na samo bytí, které se ukazuje jako problematické a ohrožené konečností. Tím pro pobyt (\"Dasein\") vystupuje jako zásadní problém smrtelnost a časovost. Odhalení časového charakteru existence je zásadním přínosem rané fáze Heideggerova myšlení a z časovosti se odvíjí koncepce „vrženého rozvrhování se“ pobytu (\"Dasein\"). Heidegger si však záhy uvědomil, že nelze omezit určení smyslu bytí pouze na lidské jsoucno, což by vedlo na scestí antropologizace a antropocentrismu.\n\nMartin Heidegger, nejvýznamnější z Husserlových žáků a jeho asistent, který se za nechvalně známých okolností stal i jeho nástupcem, navázal na Husserlovu analýzu časového vědomí. V řadě věcí se však od svého učitele odchýlil a vydal se jinou cestou. Co mu na Husserlově postupu vadilo?\n\nHusserl předně převzal descartovské a kantovské schéma „subjekt – objekt“, které ovšem svým fenomenologickým přístupem zároveň zpochybnil: fenomén není ani objektivní, ani subjektivní, neboť se odehrává v souhře, v setkání „subjektu“ s „objektem“ a oba se na něm podstatně podílejí. Tradiční oddělení subjektu a objektu přitom vyvolává zbytečné otázky po „skutečnosti“ předmětu, ačkoliv „skutečný“ ve smyslu originální danosti může být pouze fenomén.\n\nZa druhé se Husserlova analýza soustředila jen na pozorující, teoretický přístup člověka ke světu, ačkoliv člověk „zprvu a nejčastěji“ není pouhý pozorovatel, ale sleduje nějaké cíle a žije tedy „činně“. Právě intence – zaměřenost na předmět – svědčí o tom, že poznání skutečnosti má pro nás obvykle praktický význam, že nám i v poznávání především o něco jde. I tento rys se na utváření fenoménu podstatně podílí a bez něho nedává fenomén valný smysl.\n\nZa třetí se Heidegger rozhodl obnovit dávnou otázku po „bytí“ jako takovém, kterou podle něho západní metafyzika zapomněla a nahradila pouhým zkoumáním různých jsoucen. Sloveso „být“ tak ztratilo význam a mohlo se i v jazyce stát pouhou „sponou“. Toto závažné rozhodnutí ovšem znamenalo rozchod s Husserlem, pro něhož Heideggerova ontologie – otázka po bytí – stála v přímém protikladu k programu fenomenologie. Právě otázkám po bytí a po „věcech o sobě“ se fenomenologie chtěla vyhnout.\n\nHeideggerova metoda přesto zůstává fenomenologická: je to nesmírně pečlivá, podrobná analýza „pobytu“ (německy \"Dasein\"), lidské existence na světě. V tomto rozboru se předně ukáže nezrušitelná vazba pobytu k jeho světu: člověk je vždycky někde a je tak přirozeným středem svého vlastního světa, prostorového „okolo“. V německém \"da-sein\" (pobývat, vést svůj život) je tento vztah k nějakému „zde“ výslovně vyjádřen. Na světě není sám, nýbrž s jinými lidmi, s nimiž vytváří jakýsi společný postoj a mínění, neosobní a neurčité „ono se“ (\"das Man\").\n\nNezaujatý postoj pozorovatele, neúčastný odstup, s nímž filosofie dosud téměř výhradně pracovala, sice charakterizuje vědce, je však v lidském existování zcela výjimečnou, krajní možností mezi mnoha jinými „rozpoloženími“. Jako příklad Heidegger analyzuje strach a úzkost. Pro člověka je však podstatné, že světu, v němž žije, vždy už nějak rozumí a vykládá si jej pro své potřeby. Prostředím i prostředkem tohoto porozumění je především řeč a jazyk, kterým člověk svět „odemyká“ a získává si k němu přístup.\n\n„Pobyt“ či existování ale především charakterizuje, že mu na jeho bytí záleží, že mu o toto bytí vždycky jde. Heidegger proto samu povahu pobytu charakterizuje jako „starost“ či „péči“ (německy \"die Sorge\"), která je původně starostí o toto bytí samo, z povahy věci se však nejčastěji projevuje jako nezbytné každodenní „obstarávání“ potřeb k životu. Pobyt jakožto starost (péče) musí jednat a právě zde vystupuje fenomén „časovosti“: nouze naléhá a člověk musí svůj život nějak vést.\n\nTak se ukazuje, že „původní“ čas není jen nějaký parametr či souřadnice, ale sama látka existování, vedení života. Z tohoto naléhavého, dramatického časování pobytu z přítomnosti do dvou velmi odlišných „extází“ budoucího a minulého – jak o něm svědčí například gramatické „časy“ jazyka – vzniká původní lidský čas. Teprve ve společenství, z potřeby synchronizovat se s druhými, sjednávat si schůzky a podobně, mohl vyrůst obecný a společný, „veřejný“ čas kalendáře a hodin.\n\nPůvodní čas je tedy časem pobytu, jak to ostatně vyjadřují i běžné výroky typu „nemám čas“. „Nemám na něco čas“ znamená, že se mi to nevejde do života, banálně řečeno, nenajdu na to místo ve svém diáři. Tak se pobyt setkává se svou konečností, s omezeností svého smrtelného života. Pokud se odváží podívat na svůj život vcelku, uvidí jej jako „bytí k smrti“. Proto se člověk tomuto pohledu vyhýbá a hledá nějaké pohodlnější, snazší, ale tím také „neautentické“ životní polohy. Nejčastější je únik do obstarávání, zvědavosti a povrchních „řečí“ (\"das Gerede\"), únik před sebou samým do povrchního společenství, kde nemusí být sám sebou a může se skrýt za neurčitým „ono se“.\n\nJen výjimečně – například v úzkosti nebo z popudu „mlčenlivého hlasu svědomí“ – tyto únikové možnosti mizí a člověk se ocitá tváří v tvář svému bytí jako takovému. Tak se mu ukazuje jiná, nesnadná a nepříjemná možnost „autentického bytí“, kterou Heidegger nazývá „možnost být vcelku“ (\"Ganz-sein-können\"). To znamená „odhodlaně“ přijmout svůj pobyt jako bytí k smrti a jednat podle toho.\n\n<nowiki>***</nowiki>\n\nBytí a čas je obtížná, ale hluboká kniha, která měla značný úspěch a znamenala ve fenomenologii jistý zlom. Zařadila se mezi klasické spisy a každá další fenomenologie se s ní musí nějak vyrovnat. Heidegger opustil Husserlovu snahu o vybudování pevného základu teorie poznání, na níž by se daly založit empirické vědy, a obrátil se k otázkám lidské existence. Na tento obrat navázal velmi vlivný existencialismus, ale také řada fenomenologických pokračovatelů a kritiků.\n\nMartin Heidegger a jeho analýza člověka v šesti bodech:\n\nOd poloviny 30. let 20. století se v jeho myšlení počíná tzv. „obrat“ (Kehre), kde se odvrací od decisionismu lidského pobytu (Dasein) k chápání dějinnosti proměny určení smyslu bytí (tzv. \"Seinsgeschichte\"). Heidegger prochází dějiny myslitelských pozic od Anaximandra po Nietzscheho a ukazuje jednotlivé tzv. „epochy“ (neboli dosl. „zadržení“) dějin bytí: bytí se mu ukazuje jako \"chreón\" u Anaximandra, logos u Hérakleita, Parmenidovo \"hen\", Platónova idea, \"energeia\" u Aristotela, středověká \"actualitas\", Descartesova \"perceptio\", Leibnizův \"conatus\", Kantovo představování – \"Vorstellen\", Hegelův pojem – \"Begriff\", Schellingova vůle – \"Wille\", a konečně Nietzscheho věčný návrat téhož – \"ewige Wiederkunft des Gleichen\". Pro všechny tyto pozice však platí, že se v nich vytrácí, byť nikoliv zcela, temporální smysl, jelikož všechny pozice chápou smysl bytí jako „ustavičnou nebo stálou přítomnost“. \n\nPokud se bytí chápe jako „ustavičná přítomnost“, vyprazdňuje se tím podle Heideggera smysl bytí a vystupuje nihilismus. Suspendování časovosti se podle něho projevuje v povaze techniky, která se stala hlavním tématem pozdní fáze jeho myšlení. Tuto povahu techniky chápe Heidegger jako \"Ge-Stell\" (něco jako totální manipulovatelnost), která (totiž povaha) nivelizuje jak prostorovost, tak časovost všeho, co bylo, je a bude: vše je totiž neustále k dispozici a nahraditelné. Povaha techniky je tak nejextrémnější pozicí smyslu bytí, je to samo bytí ve svém nejzazším vyprázdnění. Proto je třeba povahu techniky promýšlet, abychom k ní nabyli adekvátního postoje a dokázali jednat již ne z pozice decisionismu ustaraného pobytu (\"Dasein\"), nýbrž tak, aby to odpovídalo povaze každého jsoucna, které nabývá svého významu v rámci tzv. Součtveří (\"Geviert\") Země a Nebe, božských a smrtelníků. Toto Součtveří je dějištěm (\"Ereignis\") temporální konstituce významů bylo-je-bude, což je řešením otázky původně položené v knize \"Bytí a čas\": jaký je smysl bytí? Vodítkem měl být čas a ten se konstituuje v rámci vzájemného čelení si dimenzí Součtveří Země a Nebe, božských a smrtelných.\n\nPrvním kritikem své knihy byl patrně Heidegger sám: původně plánovaný druhý díl nikdy nenapsal. Nejspíš si uvědomil, že ani fenomenologie nemůže vystačit s introspektivní analýzou vlastní zkušenosti, což je základ až příliš úzký a ne příliš spolehlivý. Proto se v další své práci obrátil k interpretaci velkých filosofů (Kant, Nietzsche, předsókratici), ale také básnických děl. Některé jeho pozdější práce se dokonce podobají básním v próze.\n\nPodobným směrem se vydal další z přímých žáků Husserlových i Heideggerových, Eugen Fink. Ve Finkových analýzách hraje velkou roli širší rámec lidské existence, zejména vesmír a jeho řád, a také jejich jazyk nepřipomíná přísný styl Husserlův. Jednou z námitek proti Bytí a času bylo, že Heideggerův pobyt nemá nikdy hlad. Francouzský filosof Maurice Merleau-Ponty se snažil zachytit konkrétní tělesnou stránku člověka, například ve své Fenomenologii vnímání. Jiný významný fenomenolog, Emmanuel Lévinas, vypracoval podrobnější analýzu různých vrstev existence, kde také zdůrazňuje tuto konkrétní potřebnost člověka jako živé bytosti. V té základní vrstvě, které říká „koupat se v živlu“, člověku nic nechybí a nelze tu vykázat ani žádnou „starost“, která se objeví teprve tehdy, když dostane hlad nebo je mu zima.\n\nJan Patočka, který se snažil překlenout mezeru mezi oběma svými učiteli, oslabit Husserlův „platonismus“ a subjektivnost, naopak u Heideggera postrádal jemnější rozbor lidských vztahů, například v rodině a v lásce. V jeho filosofii přirozeného světa přišla ke slovu i řada motivů heideggerovských, například role jazyka a řeči. Patočka také položil větší důraz na otázky dětství, výchovy a dospívání, které v introspekci dospělého filosofa pochopitelně chybí. Ty pak zahrnul do celkového problému pohybu a změny, z něhož vycházela i jeho filosofie dějin.\n\nNepolemicky navázal na Heideggerův výklad o řeči jako prostředí „odmykání“ a rozumění světu Hans-Georg Gadamer. Z myšlenky „hermeneutického kruhu“ – předporozumění a opakovaných návratů k textu – vypracoval velmi důkladnou hermeneutickou filosofii jako teorii rozumění a výkladu textů, která nakonec poskytla i pozoruhodné nové pohledy na řeč a jazyk vůbec. Gadamerova hermeneutika byla široce přijata a dále rozvíjena četnými žáky, například mezi filosofy dekonstrukce a postmoderny.\n\nAlternativu k Heideggerově filosofii nabídl už zmíněný Emmanuel Lévinas, který odmítl jeho předpoklad, že základem filosofie či „první filosofií“ je ontologie, nauka o bytí. Lévinas je přesvědčen, že právě z fenomenologického hlediska stojí na prvním místě lidský vztah, „setkání s tváří“ – a tedy etika. Rozhodujícím momentem lidského zrání je podle Lévinase právě setkání s bezbrannou tváří Druhého: teprve zde totiž poprvé uslyší její „naučení“, příkaz „Nezabiješ“. A pouze člověk, který tento příkaz uslyšel a poslechl, vstupuje tím do lidské společnosti. Všechny teoretické otázky, včetně otázky po bytí, přijdou na řadu až potom.\n\nHeideggerův velmi originální způsob myšlení i vyjadřování vytvořil skutečnou filosofickou školu a jeho obtížné, těžko přístupné dílo ovlivnilo mnoho významných filosofů 20. století. Patří mezi ně například Giorgio Agamben, Hannah Arendtová, Georges Bataille, Jacques Derrida, Eugen Fink, Michel Foucault, Hans-Georg Gadamer, Hans Jonas, Emmanuel Lévinas, Karl Löwith, Jean-Francois Lyotard, Herbert Marcuse, Jan Patočka, Richard Rorty, Jean-Paul Sartre a Leo Strauss.\n\n\n\n\n(česky)\n\n\n\n"}
{"id": "29618", "url": "https://cs.wikipedia.org/wiki?curid=29618", "title": "Biografie", "text": "Biografie\n\nBiografie (z řeckého \"bios\" – život a \"grafein\" – psát) je rekonstrukce života významné osobnosti (umělec, politik, sportovec apod.), a to na základě archivních materiálů, deníků, osobních znalostí či vzpomínek. Na rozdíl od profesního životopisu v sobě spojuje vnější průběh života s vnitřním vývojem. Pojednává o činech, úspěších či díle vybrané osobnosti, avšak také, v mezích možností, o jejích motivech a povahových rysech. Biografie může částečně využívat fikci (např. biografický román), ovšem většinou se zakládá na reálných událostech. Autorizovaná biografie je psána s dovolením nebo za spolupráce osobnosti, autobiografie je přímo dílem člověka, jehož života se daná biografie týká. Většinou se nedá přesně odlišit od žánru pamětí (memoárů). Někdy je za podžánr autobiografie považován i publikovaný deník.\n\nZa prvního autora biografií bývá označován starořecký historik Plútarchos, který kolem roku 80 vydal knihu \"Životopisy slavných Řeků a Římanů\"\".\" Kniha měla zvláštní strukturu, Plútarchos se totiž vždy věnoval dvojici historických osobností a sledoval jejich osudy paralelně. Popsal takto 22 dvojic. Velmi populární dílo vytvořil Cornelius Nepos, pod názvem \"De viris illustribus\" (\"O slavných mužích\"). Zachovaná část díla vyšla česky v roce 1977. Zábavnou formou v něm Nepos popisuje životy slavných Řeků a Římanů. Zachovalo se pouze 23 krátkých životopisů perských a kartaginských vojevůdců a rozsáhlejší životopisy Catona staršího a Attica. Dílo bylo řazeno podle jednotlivých oborů do knih: králové, vojevůdci, státníci, řečníci, básníci, filosofové, dějepisci, gramatici atd. Neposova práce však nebyla považována za příliš spolehlivou, často pracovala s pověstmi. Za první opravdu seriózní biografii bývá považována až kniha římského polyhistora Suetonia \"Životopisy dvanácti císařů.\" V jednotlivých životopisech Suetonius vždy podává nejdříve informace o rodině, o výchově a mládí, a potom píše o veřejné činnosti, soukromém životě a nakonec o okolnostech smrti. Suetonius při psaní svého díla využíval císařských archivů, k nimž měl přístup, jinak v podstatě využíval stejné prameny jako Tacitus a popisoval prakticky i stejnou dobu. Suetonius se nezaměřoval na problematiku politicko-mravní jako Tacitus, ale v jeho díle je zachyceno mnoho skandálních historek ze života soukromého, které podávají plastický obraz o životě tehdejší vyšší společnosti, zejména o císařích a jejich nejbližším okolí. Pro Suetonia je přitom typické, že ve svém díle píše o věcech příznivých i nepříznivých, aniž by vyslovil svůj názor.\n\nEvropský středověk se soustředil na spisy hagiografické, které nejsou obvykle považovány za biografie v pravém slova smyslu, jejich význam bývá spíše náboženský. Prvním významným středověkým životopisem ve smyslu historickém byl patrně \"Vita Karoli Magni\", životopis Karla Velikého z pera jeho dvořana Einharda. K prvním významným autobiografiím patří \"Vyznání\" svatého Augustina. Velkým přelomem bylo vydání knihy Giorgio Vasariho \"Le Vite de' più eccellenti pittori, scultori, e architettori da Cimabue insino a' tempi nostri\" (1550), které je věnované životům umělců. Po dlouhé době se v něm předmětem biografie stali lidé neurození a nespjatí s církví. Kniha položila základy kunsthistorie.\n\nDeníkový žánr se stal svébytným v 17. století, ceněny jsou například \"Deníky Samuela Pepyse\" (\"The Diaries of Samuel Pepys\") z té doby. Jsou jedním z prvních děl, u nichž se ukázalo, že osobní deník může být výborným zdrojem historických informací, vedle zdrojů tradičních (často citované je například Pepysovo svědectví o velkém požáru Londýna). Za první moderní biografii bývá označována kniha \"Life of Samuel Johnson\" od skotského autora Jamese Boswella\".\" Vyšla roku 1791.\n\nV 18. století se ještě více rozšířilo spektrum osobností, o nichž lze psát biografii – objevily se i první biografie zločinců, konkrétně pirátů (např. \"A General History of the Pyrates\" Charlese Johnsona). V 19. století se staly populární autobiografie, napsali je kupříkladu Charles Dickens, John Stuart Mill, Johann Wolfgang Goethe a mnozí jiní.\n\nVe 20. století žánr biografie ovlivnil nástup psychologie a sociologie. Větší pozornost začala být věnována dětství popisovaných osobností, případně sociálnímu prostředí, z něhož vzešly. V žánru životopisného románu se proslavil například André Maurois, který literárně zpracoval život četných osobností (Honoré de Balzac, Robert Browning a Elizabeth Barrettová-Browningová, George Gordon Byron, François René de Chateaubriand, Frédéric Chopin, Benjamin Disraeli, Alexander Fleming, Victor Hugo, Cecil Rhodes, George Sandová, Percy Bysshe Shelley, Ivan Sergejevič Turgeněv, Voltaire a další). K nejslavnějším deníkům 20. století patří \"Deník Anne Frankové\", unikátní svědectví dítěte o temné stránce století. Na vysokou uměleckou úroveň vystoupal žánr autobiografie a vzpomínek, někdy se vzpomínková kniha stala jedním z největších děl vzpomínající osoby - to se týká například Hemingwayova \"Pohyblivého svátku\", knihy \"I Know Why the Caged Bird Sings\" afroamerické spisovatelky Mayi Angelou, \"Vzpomínek na Afriku\" Karen Blixenové, \"Divokých labutí\" Jung Changové, nebo autobiografie Gertrudy Steinové, která dala nahlédnout za kulisy pařížské umělecké avantgardy. Netýká se to ovšem jen vzpomínek umělců, bestsellerem se staly i originální paměti Richarda Feynmana \"To nemyslíte vážně, pane Feynmane!\" Žánr si prorazil cestu i do komiksu, ceněny jsou autobiografické komiksy \"Maus\" Arta Spiegelmana či \"Persepolis\" Marjane Satrapiové. Klasická historická biografie také ovšem nezanikla, k ceněným patří třeba Churchillův životopis historika Martina Gilberta z roku 1969.\n\nKrom knižních biografií se objevil rovněž velmi populární žánr biografického filmu (např. Formanův \"Amadeus\" o Mozartovi, Attenboroughův \"Gándhí\", \"Čistá duše\" o Johnu Forbesu Nashovi aj.).\n\nV české historiografii je žánr biografie tradiční. Na jeho půdu vstoupil již Bohuslav Balbín (\"Vita venerabilis Arnesti)\" či první moderní historik František Palacký (\"Život Jana Amose Komenského\", \"Joseph Dobrowský's Leben und gelehrtes Wirken\"). Některé osobnosti české historiky přímo fascinovali – kupříkladu o Janu Žižkovi napsali odbornou biografii Václav Vladivoj Tomek, Kamil Krofta, Václav Novotný, Rudolf Urbánek i František Michálek Bartoš. Některé historické biografie měly velký dopad na kolektivní vědomí, například práce Josefa Kalouska o Karlu IV. z roku 1878 upevnila přízvisko „otec vlasti“. Historická biografie často stála na pomezí literatury osvětové, ba na pomezí politické esejistiky, jak je patrno například z práce Zdeňka Nejedlého \"Hus a naše doba\" z roku 1919. I sami historici se časem stávali předmětem biografií – viz práce Jaroslava Golla \"František Palacký\" či Zdeňka Kalisty \"Josef Pekař\". Kalista patřil k nemnoha historikům, kteří se na biografie a monografie přímo specializovali (\"Bohuslav Balbín\", \"Anežka Přemyslovna\", \"Zikmund Myslík z Hršova\", \"Blahoslavená Zdislava\", \"Karel IV. Jeho duchovní tvář\", \"Bedřich Bridel\", \"Valdštejn: historie odcizení a snu\"). Ani v polistopadové éře se žánr mezi odborníky nevytratil, některé knihy vzbudily i širší čtenářský zájem jako například práce Dušana Tomáška a Roberta Kvačka \"Generál šel na smrt\", která popisuje život vojáka a politika Aloise Eliáše.\n\nNejen historici však mohou psát odborné biografie, žánr je obvyklý také v jiných humanitních vědách, v literární vědě (kupř. \"Čtení o Jakubu Demlovi\", nebo \"Průvodce životem a dílem Josefa Váchala\" Jiřího Oliče) nebo v muzikologii, kde lze zmínit práce Otakara Hostinského (\"Hektor Berlioz\", \"Antonín Dvořák ve vývoji naší dramatické hudby\", \"Bedřich Smetana a jeho boj o moderní českou hudbu\") či Zdeňka Nejedlého (\"Gustav Mahler\", \"Bedřich Smetana\").\n\nBiografie publicistická má široké rozpětí - její nejtriviálnější podoby se dotýkají až bulváru, zvláště u neautorizovaných biografií o populárních hercích, jež mohou být jen kompiláty z časopiseckých článků, avšak špičková publicistická biografie si dokáže nezřídka vydobýt úctu i historiků. K respektovaným novinářům a publicistům, kteří portrétovali nějakou osobnost, patřil kupříkladu Miroslav Ivanov, klasik literatury faktu v českých zemích. Po listopadu 1989 si podobné postavení vydobyl publicista Pavel Kosatík, který napsal knihy o Janu Masarykovi, Ferdinandu Peroutkovi, Pavlu Kohoutovi, Pavlu Tigridovi či Věře Čáslavské. Zvláštní žánr životopisné reportáže pěstoval Ota Pavel (\"Pohádka o Raškovi\"). V nedávné době se oceňovanou stala biografie Adama Chrousta o cestovateli Miloslavu Stinglovi (\"Stingl Miloslav. Biografie cestovatelské legendy\").\n\nSpecifickým podžánrem je biografie přátelská, tvořená vzpomínkami blízkých na nějakou osobnost (např. kniha Adolfa Branalda \"Můj přítel Kamil\" o malíři Kamilu Lhotákovi).\n\nV české literatuře má poměrně velkou tradici životopisný román. Původně byl výsadou zvláště umělecky angažovaných historiků, jako byl Zikmund Winter, jehož ceněný román \"Mistr Kampanus\" pojednává o Janu Campanovi Vodňanském a poměrech na Karlově univerzitě kolem roku 1620, nebo Alois Jirásek (\"Husitský král\" o Jiřím z Poděbrad a mnohé jiné). Časem se žánr od historiografie více separoval, jak dokazuje například román Karla Schulze \"Kámen a bolest\", který vypráví život malíře a sochaře Michelangela. Specialistou na životopisné romány se stal František Kožík. Nejslavnější z nich, \"Největší z pierotů\", vypráví o mimovi českého původu Jeanu Gaspardovi Debureauovi. Věnoval se ale i jiným osobnostem, například Jaroslavu Vrchlickému (\"Za trochu lásky...\"). Velkou popularitu si získal též román Jarmily Loukotkové \"Navzdory básník zpívá\", který probudil zájem o dílo středověkého básníka Françoise Villona. Vladimír Macura věnoval celý cyklus životopisných románů osobnostem českého národního obrození (\"Informátor\", \"Komandant\", \"Guvernantka\", \"Medikus\"). Významným rysem polistopadové české literatury je mj. právě renesance biografického románu. Zájem vzbudily práce \"Zatím dobrý\" Jana Nováka o bratrech Mašínech, \"Smrt, nebudeš se báti\" Radky Denemarkové o režiséru Petru Léblovi, \"Básník\" Martina Reinera o Ivanu Blatném či \"Dějiny Světla\" Jana Němce o fotografovi Františku Drtikolovi.\n\nŽánr autobiografie a memoárů založil v českých zemích již král Karel IV., když napsal vlastní životopis pod názvem \"Vita Caroli\". V éře renesanční si popularitu, i díky humoru a nadsázce, získali \"Paměti\" Mikuláše Dačického z Heslova. V barokní éře se objevil zvláštní fenomén tzv. písmáckých pamětí. Nejznámější z nich jsou zápisky Františka Jana Vaváka. Jejich význam spočíval mj. v tom, že byly, jako jedny z mála literárních textů své doby, psány česky. Bývají zdrojem důležitých informací i pro moderní historiky, neboť jiné prameny se málo věnují každodennímu životu a venkovu. Ve 20. století velký ohlas vzbudily paměti Václava Černého či Jaroslava Seiferta, jež vyšly pod \"devětsiláckým\" názvem \"Všecky krásy světa\". Specifickou, útržkovitou formu pro svou vlastní autobiografii zvolil prezident Václav Havel (\"Prosím stručně\"). I v české literatuře se objevil fenomén autobiografie komiksové, v podobě knihy Petra Síse \"Zeď\".\n\nDeník si jako žánr oblíbili spisovatelé, ovšem v jejich případě je obtížné odlišit, kdy má deník funkci skutečně faktografickou, a kdy deníková forma kryje fabulaci či záměry ryze umělecké (Jakub Deml: \"Šlépěje\", Ivan Diviš: \"Teorie spolehlivosti\", Michal Viewegh: \"Báječný rok\" aj.) Specifickou roli v české literatuře sehrály deníky Karla Hynka Máchy, které budily vzrušení tím, že byly z části šifrované a šifru se dlouho nedařilo rozluštit. První ji částečně prolomil Jakub Arbes roku 1884, zcela pak Karel Janský ve 20. letech 20. století. Arbes i Janský usilovali o to, aby šifrované čísti nebyly zveřejněny, neboť dosti bez obalu a nečekaně hrubě popisují Máchův sexuální život. Oba badatelé se domnívali, že by mohla být poškozena památka romantického básníka. Za publikaci pak ve 30. letech začali bojovat čeští surrealisté.\n\n"}
{"id": "29620", "url": "https://cs.wikipedia.org/wiki?curid=29620", "title": "Liga mistrů UEFA", "text": "Liga mistrů UEFA\n\nLiga mistrů (anglicky UEFA Champions League) je prestižní fotbalová soutěž pořádaná Evropskou fotbalovou asociací (UEFA) pro nejlepší kluby evropských lig. Spolu s jihoamerickým Pohárem osvoboditelů je pohár z této soutěže nejslavnější klubovou trofejí na světě. Současným držitelem je anglický klub Liverpool FC, který ve finále 1. června 2019 porazil Tottenham Hotspur 2:0. Ligu mistrů nelze zaměňovat s Evropskou ligou, dříve Pohárem UEFA, druhou nejlepší evropskou klubovou soutěží. Vítěz LM postupuje na Mistrovství světa ve fotbale klubů a na začátku následující sezony hraje proti vítězi Evropské ligy utkání o evropský Superpohár.\n\nPředchůdcem Ligy mistrů byl Pohár mistrů evropských zemí (PMEZ), který se poprvé hrál v sezóně 1955/56. V PMEZ se hrálo vyřazovacím způsobem, kdy v každém kole proti sobě dva týmy sehrály dva zápasy (každý tým hraje jednou doma a jednou venku) a ten s lepším skóre postoupil do dalšího kola. Účastnit se mohli vítězové domácích lig a obhájci trofejí. Systém byl podobný jako u jihoamerického Poháru osvoboditelů.\n\nV sezóně 1992/93 byla soutěž přeorganizována do dnešní Ligy mistrů, i v následujících letech pak probíhaly menší úpravy.\n\nV současnosti má Liga mistrů čtyři předkola a hlavní soutěž, která je rozdělena na první fázi hranou ve čtyřčlenných skupinách (hraných způsobem každý s každým doma a venku), z každé z těchto skupin postupují dvě nejlepší mužstva do druhé fáze hrané vyřazovacím systémem dvou zápasů (doma-venku), kdy postupuje vždy mužstvo s lepším součtem skóre z obou zápasů (při rovnosti rozhoduje vyšší počet branek vstřelených na hřišti soupeře, při rovnosti obou skóre se pak prodlužuje a případně rozhodují pokutové kopy). Finále se hraje na jediný zápas na předem určeném stadionu.\n\nstatistika k 4.6.2017\n\n\nČeskými kluby s nejvíce účastmi v hlavní fázi soutěže jsou Dukla Praha a AC Sparta Praha. Sparta v sezóně 1991/92 obsadila 2. místo v semifinálové skupině PMEZ (3.–4. místo celkem), což je největší úspěch českého klubu v mezinárodních soutěžích, v semifinále byla také Dukla Praha v sezóně 1966/67. Dřívějšího PMEZ se zúčastnil ještě FC Baník Ostrava, který v sezóně 1980/1981 postoupil do čtvrtfinále, a Spartak Hradec Králové, který do čtvrtfinále postoupil v sezóně 1960/1961. Další kluby si zahrály pouze kvalifikaci.\n\nDalším týmem, které se zúčastnil hlavní fáze soutěže, byla SK Slavia Praha. Ta se do Ligy mistrů dostala na 6. pokus v sezoně 2007/08, kde v základní skupině uhrála 3. místo (takže v LM skončila a pokračovala v Poháru UEFA); další sezónou s účastí je 2019/20. V sezónách 2011/12, 2013/14 a 2018/19 do LM postoupila FC Viktoria Plzeň.\n\nÚčasti v hlavní soutěži PMEZ\nNejvětší úspěchy českých týmů v PMEZ\nÚčasti v hlavní soutěži Ligy mistrů\nNejvětší úspěchy českých týmů v Lize mistrů\n\nČeská republika má celkem 4 hráče, kteří vyhráli Ligu mistrů během působení v zahraničních klubech.\n\n\n"}
{"id": "29627", "url": "https://cs.wikipedia.org/wiki?curid=29627", "title": "Silverstone", "text": "Silverstone\n\nZávodní okruh Silverstone leží v Anglii v oblasti Northamptonshire, v areálu starého vojenského letiště. Letiště bylo postaveno za druhé světové války jako letecká základna pro britské a americké bombardéry. Zatímco po válce mnoho základen postupně zaniklo, Silverstone začal vzkvétat díky několika motoristickým nadšencům, kteří tu nalezli ideální závodní dráhu.\n\nPrvní velká cena se tu jela v roce 1948 a zvítězil v ní Luigi Villoresi na Maserati a i následující rok triumfoval vůz Maserati, tentokrát s Toulo de Graffenriedem. V roce 1950 se tu jela první velká cena v rámci mistrovství světa a zvítězil v ní Giuseppe Farina na Alfě Romeo. Od roku 1951 až do roku 1958 vždy zvítězil pilot s vozem Ferrari. Nejlepším pilotem je bezesporu Francouz Alain Prost, který zde zvítězil 5×.\n\n\n\n\n\n\n\n\n\n\n\nK nové části okruhu před bývalou startovní rovinkou přibyla i nová startovní rovinka umístěná mezi zatáčkami Abbey a Club.\n\n"}
{"id": "29638", "url": "https://cs.wikipedia.org/wiki?curid=29638", "title": "Heterogenní směs", "text": "Heterogenní směs\n\nHeterogenní směs (také různorodá směs) je systém složený z několika fází. Na rozhraní těchto fází se chemické a fyzikální vlastnosti mění skokem. Nazývá se též směs různorodá.\n\nJe to takový druh směsi, ve kterém jednotlivé složky můžeme rozlišit pouhým okem. Typickým příkadem takové směsi je např. žula, v níž můžeme zřetelně vidět rozhraní mezi fázemi.\n\nMáme dvě možnosti třídění heterogenních směsí. První z nich je třídění podle počtu složek, takhle se dělí na dvousložkové, třísložkové a vícesložkové. Příkladem dvousložkové směsi je směs naftalenu a písku třísložkové směsi je právě již zmiňovaná žula.\n\nDruhá možnost je třídění heterogenních směsí podle jejich složení. Rozlišujeme čtyři druhy heterogenních směsí (takhle členíme pouze dvousložkové směsi):\n\nSložky, ze kterých jsou složené heterogenní směsi můžeme oddělovat několika metodami. Nejjednodušší metodou pro oddělování složek je přebírání. Usazování nám slouží pro oddělení složek, které jsou vzájemně nerozpustné, to jsou například směsi složené z nemísitlených kapalin nebo nerozpustné látky v kapalině. Vychází z různé hustoty složek směsi.\n\nOdstřeďování se používá pouze v případě, že jedna ze složek je kapalná. Provádí se v tzv. odstředivkách. Filtrace se používá pro oddělení pevné látky od kapalné nebo pevné látky od plynné. Pevná látka se zachytí na filtru, zatímco filtrem proteče do kádinky čistá kapalina či plyn, čistá látka v kádince se nazývá filtrát. Nejvhodnějším filtrem je filtrační papír. Známou metodou je plavení, které je známější pod názvem rýžování.\n\nSublimace se používá pro oddělení dvou či více pevných látek. Její průběh spočívá v zahřívání směsi, přičemž jedna látka sublimuje, tj. přechází z pevného skupenství přímo do plynného. Snadno sublimující látkou je např. jód nebo naftalen. Extrakce neboli vyluhování se používá pro získávání olejů a barviv z přírodních materiálů.\n\n"}
{"id": "29639", "url": "https://cs.wikipedia.org/wiki?curid=29639", "title": "Homogenní směs", "text": "Homogenní směs\n\nHomogenní (stejnorodá) směs (roztok) je systém dvou nebo více složek, v němž neexistuje rozhraní mezi jednotlivými složkami a jejich fázemi, vlastnosti v celém objemu jsou tedy stejné nebo se mění plynule, bez skokových změn. U těchto směsí nelze opticky rozlišit jejich složky.\n\nPříkladem takové směsi je například čistý vzduch nebo mořská voda.\n\nV závislosti na vnějších podmínkách mohou být roztoky plynné (např. vzduch), kapalné (např. čaj), nebo pevné (např. slitiny).\n\nRoztoky se skládají z rozpouštědla a rozpuštěných látek. Rozpouštědlo je látka, ve které jsou ostatní látky rozptýlené neboli dispergované. Rozpouštědlem je často látka, která je v nadbytku. Je-li jednou složkou kapalina (např. voda), pak je vždy rozpouštědlem.\n\n"}
{"id": "29644", "url": "https://cs.wikipedia.org/wiki?curid=29644", "title": "Galaxie Černé oko", "text": "Galaxie Černé oko\n\nMessier 64 (také M64, NGC 4826, Černé oko nebo Šípková Růženka – Spící kráska) je spirální galaxie v souhvězdí Vlasů Bereniky, vzdálená přibližně 17 milionů světelných let od Země.\nObjevil ji Edward Pigott 23. března 1779. Galaxie je známá kvůli výraznému prachovému pásu poblíž jejího jádra, který je zřetelně vidět již ve středně velkých hvězdářských dalekohledech, může připomínat přivřené oko a galaxii tak přinesl různá pojmenování.\n\nM64 se dá snadno najít ve střední části souhvězdí, necelý 1° severovýchodně od hvězdy 5. magnitudy s názvem 35 Comae Berenices, případně 11° severně od hvězdy Vindemiatrix (ε Virginis). Za průzračně jasných nocí je galaxie na hranici viditelnosti triedry 10x50. K rozeznání alespoň náznaků struktury, jako například jasného jádra, jsou zapotřebí dalekohledy o průměru 80 mm. Středně velké dalekohledy o průměru 150 mm ji ukážou jako oválnou skvrnu o rozměrech 9′×5′, jejíž jádro je na okraji zastíněno tmavým pásem a dokola obklopeno mlhavým halem.\n\nGalaxii je možné snadno pozorovat z obou zemských polokoulí a ze všech obydlených oblastí Země, protože má pouze mírnou severní deklinaci. Přesto je na severní polokouli lépe pozorovatelná a během jarních nocí tam vychází vysoko na oblohu, zatímco na jižní polokouli v oblastech více vzdálených od rovníku zůstává poněkud níže nad obzorem. Nejvhodnější období pro její pozorování na večerní obloze je od února do srpna.\n\n5° jihovýchodně od M64 leží kulová hvězdokupa Messier 53, 8° severozápadně se nachází otevřená hvězdokupa Melotte 111 a 7° severně leží obří eliptická galaxie NGC 4889, která je hlavním členem Kupy galaxií ve Vlasech Bereniky.\nTuto galaxii objevil Edward Pigott 23. března 1779 a o 12 dní později, 4. dubna, ji nezávisle spoluobjevil i Johann Elert Bode. Téměř o rok později, 1. března 1780, ji nezávisle spoluobjevil také Charles Messier, který ji zakreslil do dráhy komety 1779 Bode a popsal ji jako mlhovinu, která má dvakrát menší svítivost než Messier 53. Pigottův objev na dlouhou dobu upadl v zapomnění, takže mu byl objev této galaxie přiznán až v dubnu 2002 díky Brynu Jonesovi.\n\nWilliam Herschel byl ovšem přesvědčen, že je tento objekt hvězdokupou a několik večerů strávil pokusy o její rozložení na jednotlivé hvězdy. Její jádro pak považoval za velmi těsnou dvojhvězdu, což ověřoval pozorováním při velkém zvětšení. Stejného mínění byl i jeho syn John. Také Heinrich Louis d'Arrest a William Parsons byli přesvědčeni, že se jim podařilo ji rozložit na hvězdy, zejména oblast kolem jádra, kterou popsali jako hvězdokupu tvořenou slabými hvězdami.\nM64 na první pohled připomíná běžné spirální galaxie zastíněné na více místech hustými temnými mlhovinami. Ovšem podrobný výzkum této galaxie dospěl ke zjištění, že prachová mračna a plyn ve vnějších oblastech galaxie rotují v opačném směru než plyn a hvězdy ve vnitřních oblastech. Astronomové se domnívají, že je tato opačná rotace výsledkem události staré pravděpodobně jednu miliardu let, kdy M64 pohltila svou vlastní satelitní galaxii.\n\nV místech styku dvou opačně rotujících částí se sráží mezihvězdný plyn, je stlačován a poté se dále smršťuje, což vede k prudkému vzniku nových hvězd viditelnému na snímcích v podobě modrých chomáčů uvnitř prachového pásu.\n\nGalaxie je od Země vzdálená přibližně 17 milionů světelných let, takže se nachází mnohem blíže než bohatá Kupa galaxií v Panně, jejíž členové jsou v této oblasti oblohy viditelní jižně od M64. Od Země se vzdaluje rychlostí 402 km/s\na je pravděpodobně členem Skupiny Honicích psů I. Vzdálenost této galaxie ovšem není známa dostatečně přesně, protože její odhad z radiální rychlosti může být ovlivněn Kupou galaxií v Panně a cefeidy ani supernovy v této galaxii zatím nebyly pozorovány.\n\n\n"}
{"id": "29650", "url": "https://cs.wikipedia.org/wiki?curid=29650", "title": "Evžen Tyttl", "text": "Evžen Tyttl\n\nEvžen Jan Jindřich Tyttl (též \"Eugenius\", \"Eugen\"; 21. listopadu 1666, Dobříš – 20. března 1738, Plasy) byl od roku 1699 do své smrti opat cisterciáckého kláštera v Plasích, který za svého působení přestavěl.\n\nPo studiích na koleji sv. Bernarda byl 24. října 1684 v Praze vysvěcen na kněze. Po dokončení studia filosofie, teologie a obojího práva se roku 1691 stal prvním učitelem noviců v Plasích, následně podpřevorem a od 24. srpna 1694 převorem. O pět let později byl 49 hlasy zvolen plaským opatem. Roku 1710 byl jmenován asistentem generálního vizitátora a vikáře a od 14. září 1723 tento úřad i přejal.\n\nTyttl se zasloužil o přestavbu plaského kláštera, v jehož úpravách navázal na práci opata Trojera. Sám se zajímal o architekturu a k práci přizval slavného architekta Jana Blažeje Santini-Aichela, kterému nejdříve zadal projekt kaple v Mladoticích. Následně od něj nechal vybudovat poutní kostel Panny Marie u nedalekého Trojerem postaveného proboštství Mariánská Týnice. V Plasích pak postavil nový barokní konvent zbudovaný na unikátním podvodním dřevěném roštu.\n\nNa náklad 1200 zlatých nechal opat v roce 1710 zhotovit sousoší Sen sv. Luitgardy u sochaře a řezbáře Matyáše Bernarda Brauna pro umístění na Karlově mostě v Praze. Sousoší je 12. po levé straně a patří mezi nejvýznamnější sochařská díla mostu i mezi nejcennějším díla českého baroka.\n\n\n"}
{"id": "29659", "url": "https://cs.wikipedia.org/wiki?curid=29659", "title": "Ideál čestného člověka", "text": "Ideál čestného člověka\n\nIdeál čestného člověka (\"l'idéal de l'honnête homme\") je klíčovým termínem francouzské klasicistní literární teorie a společenského života 17. století.\n\nČlověk má prokazovat ctnosti jak svým chováním navenek tak svou vnitřní morálkou. Jedině takového jedince lze označit za opravdu šlechetného, který zvládá udržet harmonii mezi vnitřními a vnějšími projevy své osobnosti.\n\nTéma boje osobnosti si jako stěžejní pro svá díla vybírali také klasicistní dramatici. Nejčastěji však Molière. Jeho postavy se vyznačují dokonalým zvládnutím jazyka a uměním konverzace, neboť slovní hříčky jsou duchem díla (\"l'esprit de l'œuvre\"). Jejich role podléhají konvencím doby. Je pak na důvtipu čtenáře nebo divadelního publika, aby četné narážky, gesta a slovní hříčky rozluštili.\n\nMezi nejčastěji jmenované ctnosti patří:\n"}
{"id": "29664", "url": "https://cs.wikipedia.org/wiki?curid=29664", "title": "Aliance liberálů a demokratů pro Evropu", "text": "Aliance liberálů a demokratů pro Evropu\n\nAliance liberálů a demokratů pro Evropu (francouzsky: Alliance des Démocrates et des Libéraux pour l'Europe) byla politická skupina Evropského parlamentu složená ze dvou evropských politických stran: Aliance liberálů a demokratů pro Evropu (ALDE Party) a Evropské demokratické strany (PDE). K roku 2010 představovala třetí největší politickou skupinu, která v europarlamentu čítala 101 členů z 22 států EU. Skupina ALDE je rovněž zastoupena ve Výboru regionů, Parlamentním shromáždění Rady Evropy a v Parlamentním shromáždění NATO.\n\nVe volbách do Evropského parlamentu 2014 skupina získala 70 poslanců, stala se tak čtvrtou nejsilnější politickou frakcí v Evropském parlamentu. Po dalších volbách si v červnu roku 2019 si politická skupina změnila název na Obnova Evropy. \n\nLiberálně demokratická parlamentní skupina ELDR schválila na své schůzi, která se konala v Bruselu dne 13. července 2004, doporučení, aby byla vytvořena nová skupina sloučením s poslanci Evropské demokratické strany (PDE), jejíž zakládající subjekty tvoří UDF Françoise Bayroua, litevská Strana práce a italská Margherita. Tyto dvě evropské politické strany vystupují mimo Evropský parlament i nadále samostatně. V době svého vzniku sestávala skupina z 88 členů.\nNa zakládající schůzi skupiny ALDE/ADLE, která se uskutečnila bezprostředně po schůzi ELDR, byl předsedou skupiny zvolen poslanec Graham Watson z britské strany Liberálních demokratů. Rovněž byl přijat desetibodový „Program pro Evropu“.\n\nALDE zastává nepředpojatý a progresivní přístup k politice Evropské unie, který spojuje svobodu jednotlivce, svobodnou a dynamickou kulturu podnikání, hospodářskou a sociální solidaritu, zájem o budoucnost našeho životního prostředí a respekt a toleranci vůči kulturní, náboženské a jazykové rozmanitosti.\nJejí vize EU je Evropa, která zahrnuje všechny evropské státy respektující principy demokracie a právního státu, lidská práva a tržní hospodářství.\nALDE zaměřuje své úsilí na podporu udržitelného hospodářského růstu, který by vedl k většímu počtu pracovních příležitostí a jejich lepší kvalitě, bohatšímu výběru pro spotřebitele a větším možnostem obchodu a soukromého podnikání.\nSkupina usiluje o svobodu, bezpečnost a spravedlnost pro všechny evropské občany, hájí lidská práva a bojuje proti diskriminaci ve všech podobách; s cílem posílit mír, spravedlnost a stabilitu ve světě, a tím zmírnit chudobu, a podpořit spolupráci mezinárodních institucí. Podporuje reformu orgánů a institucí EU, která by Evropu učinila srozumitelnější, transparentnější, vstřícnější a odpovědnější vůči jejím občanům.\n\nJedenáct bodů „Programu pro Evropu\"\n\n\n"}
{"id": "29666", "url": "https://cs.wikipedia.org/wiki?curid=29666", "title": "Liberální internacionála", "text": "Liberální internacionála\n\nLiberální internacionála (LI) je mezinárodní svaz liberálních stran, založený roku 1947 se sídlem v Londýně. Sdružuje více než 100 politických stran z různých zemí Evropy, Afriky, Asie a obojí Ameriky, které souhlasí s manifestem LI. Politické zaměření je spíše sociálně liberální s důrazem na lidská práva, svobodu podnikání i solidaritu. Žádná strana z ČR není členem Liberální internacionály.\n\n"}
{"id": "29668", "url": "https://cs.wikipedia.org/wiki?curid=29668", "title": "LI", "text": "LI\n\nSpojení písmen L a I může mít různé významy:\n\n\n\n\n\n\n\nČínská příjmeni – Li (příjmení):\n"}
{"id": "29675", "url": "https://cs.wikipedia.org/wiki?curid=29675", "title": "Pragmatismus", "text": "Pragmatismus\n\nPragmatismus (z řec. πρᾶγμα – \"pragma\", věc, čin) je filosofický (myšlenkový) směr, který staví do popředí konkrétní lidské jednání, tj. praxi. Z ní každé myšlení vychází a k ní zase směřuje. Myšlenky se ověřují tím, zda jsou prospěšné, a pravdivá tvrzení jsou ta, která se osvědčila.\n\nV běžné řeči znamená \"pragmatismus\" zaměření na praktický užitek a úspěch, někdy až nevybíravé. „Jednal čistě pragmaticky“ může znamenat až bezohledně, bez skrupulí. Odtud také \"pragmatický\", tj. zaměřený k praktickému užitku, prospěchu. „Pravdivé je to, co je užitečné.“\n\nVýznamnými představiteli pragmatismu byli Charles Peirce (1839–1914), William James (1842–1910), John Dewey (1859–1952), Josiah Royce (1855–1916) nebo George Herbert Mead (1863–1931).\n\nSlovo pragmatismus poprvé použil William James v přednášce z roku 1898, kde ovšem za autora tohoto původního amerického myšlenkového směru označil Charlese Sanderse Peirce. Když však pragmatismus začal později znamenat jednoznačné zaměření pouze na prospěch a úspěch, Peirce se od něho výslovně distancoval a pro své myšlenky používal název pragmaticismus. V obou podobách, filosofické i populární, byl pragmatismus v anglosaském světě velmi vlivný, protože navazoval na některé starší myslitele (Jeremy Bentham, John Stuart Mill, Herbert Spencer a další) a dobře odpovídal své době. Už v průběhu 20. století začal pronikat i do Evropy a v poslední době opět oživuje.\n\nNěkteré americké prameny uvádějí „datum narození“ pragmatismu mnohem dříve. Tak například první náznaky se objevily v diskuzích klubu „Metaphysical club“ na Harvardově univerzitě, někdy kolem roku 1870. Takových debatních klubů bylo v té době ve Státech mnoho, ale v tomto klubu hlavními diskutéry byli Peirce a James, a je zajímavé, že do debat se zapojovali nejen filozofové, ale i právníci. Oficiálně se za vznik pragmatismu považuje rok 1903. K. Vorovka k tomu píše: „Jest tedy rok 1903 mezníkem, od něhož počínaje pragmatismus po nějakou dobu se valí jako mohutný myšlenkový proud jediným řečištěm.“\n\nFilosofický pragmatismus chápe člověka nikoli jako myslící, teoretickou bytost, nýbrž především jako bytost jednající. Představy, pojmy a soudy vycházejí z potřeb jednajících lidí a mají jim sloužit především jako pravidla jednání. Jejich pravdivost se neověřuje porovnáním se skutečností (což často není možné), nýbrž jejich důsledky: užitkem pro člověka a prospěšností pro společnost.\n\nPeirce odmítá jak racionalistické představy o bezprostřední jistotě a evidenci poznávaného, tak také empirismus, který soudí, že zdrojem všeho poznání jsou smyslové vjemy. Podle Peirce žádné „smyslové vjemy“ nejsou, protože cokoli vnímáme, je už vždy symbolicky zpracováno jazykem a může být také zdrojem omylu a chybné interpretace. Otázky mají význam jen tehdy, pokud se různé odpovědi na ně liší ve svých důsledcích. Zdrojem skutečného poznání jsou hypotézy, které však musí být formulovány včetně návodu, jakým způsobem se dají ověřit. Pokusy a omyly při pečlivém zkoumání důsledků mohou vědeckou komunitu přibližovat k pravdivému poznání. Pravda je nám dostupná nikoli jako shoda se skutečností, nýbrž jen jako kvalifikovaný souhlas vědecké komunity.\n\nWilliam James posunul toto chápání pragmatismu směrem k utilitarismu, který vědění poměřuje praktickým užitkem, který toto vědění přináší. V této zploštěné podobě přišel pragmatismus do Evropy a byl zde zprvu odmítnut. V Americe na něj navázal John Dewey, který jej uplatnil jak na politickou filosofii, tak zejména na filosofii výchovy, a to s velkým úspěchem. Na Jamesův pragmatismus navázal také behaviorismus a další směry, zejména ve filosofii vědy.\n\nJames zdůrazňoval, že pragmatismus není nový filosofický směr, ale metoda dovolující řešit spory, které by jinak byly nekonečné. A současně dodává: není konečné řešení, ale jen metoda vedoucí k němu. Pro W. Jamese nebyla filozofie věcí čistě odbornou. Nalézal v ní způsob pochopení smyslu života i vlastní způsob vidění a cítění každého z nás a světa kolem nás. Významnou funkci filozofie spatřoval James v tom, jak vnímáme, pociťujeme a zachytáváme sami na sobě tlaky okolního světa a také jak na ně reagujeme a jak jim odoláváme. V Jamesově pojetí se filozofie stává doslova a do písmene filozofií všedního dne pro každého člověka, pro každého z nás.\n\nNejvýznamnější je jeho kniha \"Druhy náboženské zkušenosti\", které vyšla v českém překladu již v roce 1930. Zmíněná kniha není jedinou Jamesovou prací na téma náboženství, i v knize „Pragmatismus“ je jedna kapitola o náboženství. Má výstižný název „Pragmatismus a náboženství“. James striktně odděluje pojmy „víra – náboženství – církev“. James dochází k závěru, že „Víra je čistě věcí osobní, vnitřním přesvědčením nebo alespoň pocitem každého z nás“ a náboženství je „každodenní východisko z tísnivých nálad mysli“. Práce je pozoruhodná ze dvou důvodů. Jednak podává nevšední pohled na dané téma a hlavně předvádí Jamesův postup v duchu pragmatického myšlení. Názorně ukazuje, jak nalézt východisko ze slepé názorové uličky, do které často náboženské přesvědčení zavádí, právě uplatněním „pragmatické metody“.\n\nNový impulz dostal pragmatismus v díle amerického filosofa a logika Willarda Van Orman Quine, který jej rozšířil o holismus francouzského fyzika a historika vědy Pierre Duhema. Podle Duhema mají jednotlivé výpovědi smysl jen v rámci určité teorie jako celku a i každý experiment je tudíž závislý na této teorii. I výsledky pokusu se musí interpretovat, a to právě v rámci dané teorie. Podle Quina je tak kritériem vědecké pravdivosti kvalifikovaný souhlas vědecké komunity. K novému pragmatismu patří kromě Quina Hilary Putnam (1926–2016) a Richard Rorty (1931–2007). R. Rorty se účastnil v roce 2000 konference v Praze, nazvané „Pragmatism and semantics“. V současnosti se soustavně věnuje pragmatismu v USA např. Russell B. Goodman.\n\nPragmatismus byl v mnoha ohledech paralelní k některým filosofickým snahám v Evropě. Některé myšlenky Ch. Peirce měly velmi blízko k myšlenkám Edmunda Husserla a v jednom eseji navrhuje postup obdobný fenomenologii. William James si dopisoval s Henri Bergsonem a pragmatismus silně ovlivnil také Maxe Schelera.\n\nPraktické myšlení Američanů udělalo velký dojem na T. G. Masaryka, který praktické ohledy často a rád zdůrazňoval, i když pragmatistou ve filosofickém slova smyslu nebyl. Masarykův pragmatismus pak rozvíjeli Ferdinand Peroutka, František Langer a zejména Karel Čapek jako jistou skepsi vůči metafyzickým postojům a otázkám, v důrazu na každodenní život a jeho potřeby a na užitek, který jednání přináší. Také ideje a projekty se mají legitimovat tím, co přinesou. \"„Důležité je, aby budoucnost byla zlepšována v myšlenkách a plánech, ale ještě důležitější je, aby byla zlepšována ve skutcích a v životě.“\" (Karel Čapek).\n\nK. Čapek napsal svůj „Pragmatismus“ jako seminární práci, někdy před rokem 1915, když navštěvoval seminář prof. Krejčího na Filozofické fakultě Univerzity Karlovy. Knižně práci vydal o tři roky později pod názvem Pragmatismus čili filosofie praktického života. Když práci psal, byl ještě studentem filosofie, nikoli mezinárodně proslulým spisovatelem. Přesto má kniha nedozírný význam. Je jednou z mála původních pojednání o pragmatismu v češtině. A je nesporné, že přispěla nejvíce k popularizaci pragmatismu.\n\nZ odborného hlediska se pragmatismu věnoval K. Vorovka – významná osobnost své doby. Byl profesorem matematiky a filosofie, společensky velmi činný. Pragmatismu se věnoval ve své knize Americká filosofie, která vyšla až po Vorovkově smrti v roce 1929. Stojí za zmínku, že Vorovka byl členem delegace na Šestém kongresu filosofů, který se konal v roce 1928 v americkém Cambridge, poblíž Bostonu. Na kongresu vystoupil i J. Dewey s přednáškou na téma Logika soudů politických, zejména hodnotících.\n\nV Česku se věnuje pragmatismu v práci Soudobá anglo-americká a kanadská filosofie J. Hroch. Na Slovensku se soustavně pragmatismem zabývá E. Višňovský.\n\n\n\n"}
{"id": "29676", "url": "https://cs.wikipedia.org/wiki?curid=29676", "title": "Okres Nymburk", "text": "Okres Nymburk\n\nOkres Nymburk je okres ve východní části Středočeském kraji. Sídlem jeho dřívějšího okresního úřadu bylo město Nymburk, které je obcí s rozšířenou působností. Kromě jeho správního obvodu okres obsahuje ještě obvody obcí s rozšířenou působností Poděbrady a Lysá nad Labem.\nZe středočeských okresů sousedí na jihu s okresem Kolín, na jihozápadě s okresem Praha-východ a na severozápadě s okresem Mladá Boleslav. Dále hraničí s Královéhradeckým krajem, a to s okresem Jičín na severovýchodě a s okresem Hradec Králové na východě.\n\nOkres se skládá ze tří správních obvodů obcí s rozšířenou působností (Nymburk, Poděbrady a Lysá nad Labem), které se dále člení na pět správních obvodů obcí s pověřeným obecním úřadem (Nymburk, Poděbrady, Lysá nad Labem, Sadská a Městec Králové). Zajímavostí je, že do okresu Nymburk patří i čtyři obce (Bříství, Černíky, Kounice a Vykáň), které jinak spadají do správního obvodu obce s rozšířenou působností Český Brod ze sousedního okresu Kolín. Největšími městy jsou Nymburk (15 tisíc obyvatel), Poděbrady (14 tisíc obyvatel), Milovice (12 tisíc obyvatel) a Lysá nad Labem (10 tisíc obyvatel).\n\nPovrch okresu je převážně rovinatý, větší část se nachází v nížině Labe, pouze na severovýchodě Středolabská tabule mírně stoupá do výšky. Zde se také nachází nejvyšší bod okresu, vrch Na kostele (299 m n. m.). Rozloha okresu činí 850 km², z toho v roce 2019 činila 69,4 % zemědělská půda a 17,5 % lesy.\n\nVzhledem k přírodním podmínkám bylo Nymbursko dříve převážně zemědělským regionem, a i dnes je zemědělská výroba v rámci celého kraje poměrně významná. Rozvoj průmyslu nastal až se zavedením železniční dopravy, kromě trati Praha–Olomouc šlo především o severozápadní dráhu z Vídně až do Děčína. Uchytil se zde průmysl strojírenský, potravinářský nebo sklářský. Jižní částí okresu prochází dálnice D11, dále silnice I. třídy I/11, I/32 a I/38. Silnicemi II. třídy jsou II/125, II/245, II/272, II/275, II/279, II/324, II/329, II/330, II/331, II/332, II/334 a II/611.\n\nNa území okresu se nachází národní přírodní rezervace Čtvrtě, Kněžičky a Libický luh, dále národní přírodní památky Dlouhopolsko, Hrabanovská černava, Kopičácký rybník a Slatinná louka u Velenky. Z hlediska turistiky a rekreace je nejnavštěvovanějším lázeňské město Poděbrady. Ovšem řada pamětihodností se nachází i jinde, např. Nymburk se zachovanými městskými hradbami, zámek Lysá nad Labem, Polabské národopisné muzeum nebo hradiště Slavníkovská Libice, národní kulturní památka.\n\nMěsta jsou uvedena tučně, městyse \"kurzívou\", části obcí .\n\nBěrunice  •\nBobnice  •\nBříství •\nBudiměřice  •\nČerníky •\nČilec •\nČiněves •\nDlouhopolsko •\nDobšice •\nDvory  •\nDymokury  •\nHořany •\nHořátev •\nHradčany •\nHradištko •\nHrubý Jeseník •\nChleby  •\nChoťánky •\nChotěšice  •\nChrást •\nChroustov  •\nJíkev •\nJiřice •\nJizbice  •\nKamenné Zboží •\nKněžice  •\nKněžičky •\nKolaje •\nKostelní Lhota •\nKostomlátky  •\nKostomlaty nad Labem  •\nKošík  •\n\"Kounice\" •\nKouty •\nKovanice  •\nKrchleby •\nKřečkov •\n\"Křinec \" •\nLibice nad Cidlinou •\n\"Loučeň \" •\nLysá nad Labem  •\nMcely •\nMěstec Králové  •\nMilčice •\nMilovice  •\nNetřebice •\nNový Dvůr •\nNymburk  •\nOdřepsy •\nOkřínek  •\nOpočnice •\nOpolany  •\nOseček •\nOskořínek •\nOstrá  •\nPátek •\nPísková Lhota •\nPísty •\nPoděbrady  •\nPodmoky •\nPřerov nad Labem •\nRožďalovice  •\nSadská •\nSány •\nSeletice •\nSemice •\nSenice •\nSloveč  •\nSokoleč •\nStará Lysá  •\nStarý Vestec •\nStraky •\nStratov •\nTřebestovice •\nÚmyslovice •\nVelenice •\nVelenka •\nVestec •\nVlkov pod Oškobrhem •\nVrbice •\nVrbová Lhota •\nVšechlapy •\nVykáň •\nZáhornice  •\nZbožíčko •\nZvěřínek •\nŽitovlice \n\nDo 31. prosince 1995 byly v okrese Nymburk také obce, které poté přešly do okresu Kolín:\n\nK 1. lednu 2007 sem byla z okresu Kolín převedena obec Vrbová Lhota a naopak ještě další obce z okresu Nymburk také přešly do okresu Kolín:\n\n"}
{"id": "29679", "url": "https://cs.wikipedia.org/wiki?curid=29679", "title": "Jean de La Fontaine", "text": "Jean de La Fontaine\n\nJean de La Fontaine (8. července 1621, Château-Thierry – 13. dubna 1695, Paříž) byl francouzský spisovatel – bajkař a básník.\n\nJean de La Fontaine pocházel z měšťanské rodiny. Jeho otec byl dozorcem nad lesy a vodstvem u vévody de Bouillon. Po prvních studiích vstoupil do oratoriánského řádu, ale pro nevhodnou povahu k mnišskému životu z něj později vystoupil. V klášteře mnoho četl a seznámil se s díly významných spisovatelů (např. Platóna). V roce 1647 jej jeho otec oženil s Marií Héricart a později mu podstoupil svou práci. La Fontaine se ale po několika letech rozvedl a svou ženu a syna opustil. V Paříži se snažil uchytit jako spisovatel, což se mu nakonec více méně podařilo. K upevnění pozice mu pomohlo, že roku 1654 vydal vlastní zpracování díla \"Eunuch\" Publia Terentia Afera.\nV tomto období vstupuje do služeb Nicolase Fouqueta, generálního prokurátora francouzského parlamentu, od kterého získal roku 1657 penzi. Věnoval mu asi třicet básní svého díla a zůstal jeho věrným stoupencem i po jeho politickém pádu. To rychle vyvolalo nenávist jak u Colberta, tak u samotného Ludvíka XIV.\n\nVelmi rád četl a scházel se s přáteli. Sám jako spisovatel dlouho nijak zvlášť nevynikal. Až v roce 1665 vydal první svazek svých pověstných \"Contes\" (Povídky), které vynikly svou frivolností a přinesly mu velký úspěch. Roku 1666 vydal druhý a roku 1667 třetí svazek. Tyto povídky údajně vznikaly na přání vévodkyně de Bouillon, která La Fontaina podporovala. Stejně jako vévodkyni de Bouillon využíval La Fontaine i jiné ženy (např. dámy de La Sablière a d’Hervart, či skandální Madame Ulrich).\n\nV roce 1668 vyšlo prvních šest knih proslulých bajek. La Fontaine napsal celkem 245 bajek. Poslední, dvanáctá kniha bajek, byla vydána v roce 1694.\n\nV roce 1683 byl zvolen do Francouzské akademie (\"Académie française\"), avšak volba nebyla schválena králem. Teprve o rok později mu byla při nových volbách potvrzena a La Fontaine slíbil polepšení. Ve Francouzské akademii nahradil Colberta v jeho křesle. Své nové práci se věnoval excelentně a nevynechal ani jedno setkání akademiků. Ve svém díle \"Querelle des Anciens et des Modernes\" se jednoznačně staví na stranu konzervativních akademiků, kteří vášnivě chrání rigidní pravidla francouzského pravopisu. Svůj slib králi nedodržel, neboť ještě roku 1691 uveřejnil poslední svazek svých \"Contes\" a jeho život byl jednou velkou vlnou pohoršení a nemravnosti. Ke konci života psal (zřejmě ze strachu před smrtí) náboženské verše.\n\nByl pohřben na pařížském hřbitově Père Lachaise.\n\nJedná se o snad nejznámějšího klasicistního básníka vůbec. Jeho bajky byly komponovány spíše jako malá dramata, která se vyznačovala výraznou alegoričností. Tento rys podával živý obraz francouzské společnosti 17. století. Stejně jako další klasicistní umělci, tak i La Fontaine čerpal svoji inspiraci u svých předchůdců, od Ezopa po středověké moralisty. Své bajky také často aktualizoval podle vývoje a potřeb společenské kritiky.\n\n\n"}
{"id": "29680", "url": "https://cs.wikipedia.org/wiki?curid=29680", "title": "Online hra", "text": "Online hra\n\nOnline hra je videohra, která umožňuje pomocí internetu nebo jiné počítačové sítě hraní dané hry více hráči. Buď je hra specificky pro hru více hráčů navržena nebo nabízí online hru jako druhou možnost vedle hry pro jednoho hráče, kde není potřeba připojení k žádné síti.\n\nHry vyvíjené přímo pro hraní po internetu (někdy označované zkratkou OMG: \"online multiplayer game\") lze rozdělit do několika kategorií:\n\n\nVelká část dnešních počítačových her odpovídajících žánrů nabízí možnost hry proti jiným hráčům prostřednictvím lokální sítě či internetu. U některých her se dokonce jedná o hlavní možnost a hra jednoho hráče je v nich výrazně hůře podporována či prakticky chybí (např. Quake III Arena).\n\nV mnoha (zejména akčních) online hrách fungují hráčské žebříčky, statistiky a různé soutěže, ve vrcholné formě pak přímo profesionální hraní ve formě tzv. elektronického sportu. Mezi nejpopulárnější hry v těchto soutěžích patří například Counter-Strike, League of Legends, či Starcraft.\n\n"}
{"id": "29682", "url": "https://cs.wikipedia.org/wiki?curid=29682", "title": "Železniční spodek", "text": "Železniční spodek\n\nŽelezniční spodek je součást železniční nebo jiné kolejové trati. Jeho úkolem je nesení železničního svršku. Základní složkou železničního spodku je zemní těleso, obvykle doplněné konstrukční vrstvou ze štěrkopísku. Pro zvýšení stability může být do náspu nebo mezi zemní těleso a konstrukční vrstvu přidána geotextilie nebo jiný geosyntetický materiál. Konstrukční vrstva může být zpevněna cementovou nebo vápennou stabilizací. Do železničního spodku patří násep, zářez, ale i propustky, opěrná zeď a zárubní zdi a odvodnění, ale také mosty, tunely a galerie. Hranicí mezi železničním spodkem a železničním svrškem je pláň tělesa železničního spodku.\n\nObdobná stavební část u jiných druhů kolejových drah (tramvajová, pozemní lanová) se nazývá buď také železniční spodek, nebo kolejový spodek či traťový spodek.\nJe horní plocha styku zemního tělesa s konstrukcí dráhy. Jelikož je součástí vícevrstvého systému, který nese dráhu, je nutné ji ochránit před účinky mrazu. Toho se docílí dostatečnou tloušťkou konstrukční vrstvy železničního spodku, případně použitím jiných izolačních materiálů.\n\nZemní pláň musí reflektovat potřeby odvodnění a proto jsou předepsány minimální sklony a zásady úprav zemní pláně. V České republice tyto náležitosti předepisuje předpis SŽDC S4. Pokud je zemní pláň tvořena nesoudržným, propustným a nenamrzavým materiálem může být vodorovná nebo pod sklonem 5 %. Pokud je tvořena zeminou soudržnou je vždy příčný sklon 5 %. V odůvodněných případech, může být sklon 4 %.\nV případě zvětrávajících hornin chráněných asfaltovým betonem je postačující sklon 3 %. Zároveň je nutné zabránit promísení materiálů konstrukce železničního spodku a zemní pláně. Proto musí být splněno takzvané filtrační kritérium. Které je dáno následujícími vztahy:\n\nV těchto vztazích dk označuje průměr zrna materiálu konstrukce a dz průměr zrna materiálu zemní pláně. Průměr zrna odpovídá procentnímu propadu podle dolního indexu. Pokud nejsou splněna filtrační kritéria, je nutné použít jiný způsob filtrace, například filtrační geotextilii.\n\n"}
{"id": "29685", "url": "https://cs.wikipedia.org/wiki?curid=29685", "title": "Železniční svršek", "text": "Železniční svršek\n\nŽelezniční svršek (traťový svršek) je jedna ze dvou základních součástí železniční nebo jiné kolejové trati. Tvoří jízdní dráhu, která vozidlo nese a vede. Základní součásti traťového svršku jsou kolejnice, výhybky, upevňovadla, pražce (tyto části tvoří dohromady koleje) a kolejové lože. Leží na pláni tělesa železničního spodku. Svršek, který nemá kolejové lože, se nazývá pevnou jízdní dráhou.\n\nObdobná stavební část u jiných druhů kolejových drah (tramvajová, pozemní lanová) se nazývá buď také železniční svršek, nebo kolejový svršek či traťový svršek.\n\nDorovnání povrchu do úrovně hlav kolejnic, případně související vozovky, se nazývá kryt kolejového svršku. Používá se zejména u tramvajových tratí vedených po pozemní komunikaci jako tramvajový pás, zejména je-li po tramvajovém pásu povolena jízda silničních vozidel. Také se používá v místech přejezdů nebo přechodů přes železniční nebo tramvajovou dráhu, a dále v místech pro nástup požární techniky a pro zrychlení pěší evakuace (u tunelů). Kryt kolejového svršku může tvořit živice (asfalt), kamenná nebo mozaiková dlažba, krycí panely, štěrk, travnatá plocha, na přejezdech se někdy používají pryžové materiály. Na tramvajových tratích se také používají velkoplošné panely BKV, které plní zároveň úlohu kolejového lože i krytu kolejového svršku.\n\nKromě kolejového spodku a svršku jsou součástí trati také trolejová vedení a měnírny, staniční a provozní budovy atd.\n\nŽelezniční svršek se vyvíjel především v počátečních letech vývoje železnice. První koňská dráha na našem území měla například svršek složený z podélných trámů pobitých železnými plechy, spojenými dalšími příčnými trámy.\nV Anglii se vyvinuly stoličkové kolejnice, upevněné na pražcích speciálními litinovými stoličkami. Ve druhé polovině 19. století se ale všeobecně prosadily širokopatní kolejnice nesené příčnými pražci.\n\n"}
{"id": "29686", "url": "https://cs.wikipedia.org/wiki?curid=29686", "title": "Arkáda (žánr počítačových her)", "text": "Arkáda (žánr počítačových her)\n\nArkáda je žánr počítačové hry, založený na jednoduchém a nápaditém konceptu.\n\nArkády se nejčastěji hrají na kola se stupňující obtížností, některé hry bývají omezeny časem. Tento druh her byl dříve oblíben na videoherních automatech a posléze přešel také na PC. Dle námětu rozhoduje zejména postřeh, hbitost pohybu prstů po klávesách a jeho zautomatizování, rychlost logického myšlení, předvídání, trpělivost, koncentrace, rychlost provedení nějaké akce atd.\n\nArkádovými rysy se označují koncepty, které zpravidla pomocí změkčení fyzikálních zákonů přispívají k větší zběsilosti hraní hry, která třeba sama arkádou není.\n\nV arkádách záleží rovněž na šikovnosti a důvtipu; podle množství vydávaných her na stejném principu se začaly dělit do kategorií podle společných znaků. Dělení je ale jen orientační, neboť jedna komplikovanější arkáda se může vykazovat znaky spadajícími do více kategorií nebo naopak pro svou originalitu může být hůře zařaditelná do kterékoliv z uvedených. V arkádách se stala také velmi populární hra pro dva a více hráčů na jednom počítači (např. Dyna Blaster), a také hra v módu \"Split Screen\" až i pro čtyři hráče.\n\nPrvní populární hry byly typické automatové hry (Midway Games) jako je například střelnice, hry s hodem míče a první nejstarší herní automaty, jako například ty, o kterých se říká, že v nich musí mít člověk štěstí, či již musí znát taktiku. Staré automatové hry jsou z éry 20. let 20. století kdy se chodívaly hrát do zábavných parků (př. Coney Island v New Yorku), kde vznikla inspirace a atmosféra pozdějších arkádových her.\n\nV roce 1930 byly vyrobeny první mincovní hrací automaty. Dřívější zábavné stroje byly na rozdíl od svých pozdějších elektronických příbuzných vyrobeny ze dřeva a také měly mechanický systém místo elektronického bodování. Asi v roce 1977, většina hracích automatů ve výrobě prošlo k používání elektroniky na stálo, jak pro hodnocení tak i pro provoz.\n\nSpolečnost Sega později produkovala pistolové hry, které se podobají střílečkám z prvního pohledu. Ve skutečnosti to byly elektromagnetické hry, které používají zadní promítání obrazu podobným způsobem do starobylého Zoetrope, pomocí kterých se vytvářely animace na obrazovce. První z nich byla lehká puška hry Duck Hunt, vydanou společnosti Sega v roce 1969. To představovalo animované pohyblivé cíle na obrazovce, které i tisklo skóre hráče na obrazovku se zvukovými efekty. Ten rok Sega vydala elektromechanickou arkádovou závodní hru Grand Prix. Hra byla vytvořena v z prvního pohledu. Obsahovala elektronické efekty, palubní desku s volantem a plynovým pedálem a dopředu rolovací silnicí promítané na obrazovce. Další vydání Segy v tomto roce byla hra Missile. Střelecká a vozidlová válečná simulace, která obsahovala elektronický zvuk a pohybující filmový pás sloužící jako projekční plátno. Byla to také hra, který měla měla joystick s akčním tlačítkem, který byl použit jako součást dual-control joysticku.\n\nOd roku 1970, se elektro-mechanické arkádové hry začaly nahrazovat elektronickými videohrami, po vydání hry Pong v roce 1972, Sega vydala elektro-mechanickou hru s názvem Žralok zabiják, střílečka z prvního pohledu střelce, známého z filmu, kterého jste mohli vidět ve filmu Čelisti z let 1975. V roce 1974 Nintendo vydalo Wild Gunman, lehkou střeleckou zbraň, který využíval projekci 16mm filmu pro zobrazení kovbojských soupeřů. Jednou z poslední úspěšné elektro-mechanické arkádové hry bylo F-1, závodní hra vyvinutá společností Namco a distribuovaný Atari v roce 1976. Hra byla prokázána ve filmech Dawn of the Dead (1978) a Madness (1980), stejně jako Sega Jet Rocket ve druhém filmu. V roce 1978 byla vydána hra Space Invaders, který získal ještě větší zájem o elektromagnetické hry.\n\n\"(bojovky nebo mlátičky)\"\n\nProti sobě vystupují nejčastěji dva bojovníci v nějaké aréně. Cílem je skolit protivníka, k čemuž slouží škála nabízených úderů. Mezi bojové hry také patří \"postupové bojovky\", kdy postava prochází sekvencemi plných nepřátel jež musí nějakým způsobem paralyzovat.\n\n\n\"(plošinovky též skákačky nebo hopsačky)\"\n\nV plošinových hrách překonává hlavní postava různé nástrahy vytvořeného světa - skáče přes překážky a vyhýbá se nebo likviduje své nepřátele. Během putování pak sbírá rozličné hodnotné předměty (bonusy), za které bývá na konci úrovně ohodnocena.\n\n\nSimulace sportovního výkonu s nadsazenými aspekty, reálně neproveditelnými.\n\n\nSimulace závodů s nadsazenými aspekty, reálně neproveditelnými.\n\n\nArkády u nichž je hlavní devízou a nutností v postupu, používání logických vztahů a zákonitostí.\n\n\n"}
{"id": "29689", "url": "https://cs.wikipedia.org/wiki?curid=29689", "title": "Messier 103", "text": "Messier 103\n\nMessier 103 (také M103 nebo NGC 581) je otevřená hvězdokupa v souhvězdí Kasiopeji s magnitudou 7,4.. Objevil ji Pierre Méchain v roce 1781. Od Země je vzdálena přibližně 8 500 světelných let.\n\nM103 se nachází v oblasti oblohy bohaté na objekty, protože tudy prochází pás Mléčné dráhy. Hvězdokupu je možné velmi snadno nalézt ve střední části souhvězdí přibližně 1° severovýchodně od hvězdy 3. magnitudy Ksora (δ Cas), která může při pozorování hvězdokupy rušit, protože například v triedru 10x50 je vidět spolu s ní ve stejném zorném poli. Triedr také dokáže ve hvězdokupě částečně rozlišit několik hvězd. V dalekohledu o průměru 114 mm má hvězdokupa trojúhelníkový tvar a výrazně z ní vystupuje několik hvězd osmé magnitudy. Větší dalekohledy ji rozloží úplně.\n\nBlízko M103 se nachází mnoho dalších otevřených hvězdokup, například necelé 2° severovýchodně leží NGC 663 a NGC 654, 2,5° severně NGC 559 a 3° jihozápadně NGC 457.\n\nHvězdokupa má velkou severní deklinaci, proto je na velké části severní polokoule cirkumpolární, a to až za obratník Raka, tedy v celé Evropě a severní Americe. Naopak na jižní polokouli je pozorovatelná pouze blízko rovníku. Nejvhodnější období pro její pozorování na večerní obloze je od srpna do ledna.\nHvězdokupu objevil Pierre Méchain v roce 1781 a později ji Charles Messier zahrnul do svého katalogu, ve kterém ji popsal takto: \"\"Hvězdokupa mezi hvězdami Epsilon a Delta na noze Kasiopeji.\"\" Heinrich Louis d'Arrest ji popsal jako nepravidelnou hvězdokupu tvořenou hvězdami deváté až jedenácté magnitudy s dvojhvězdou na severní straně.\n\nM103 patří mezi nejvzdálenější otevřené hvězdokupy Messierova katalogu. Nachází se ve vzdálenosti přibližně 8 500 světelných let od Země, tedy na hraně ramena Persea vzdálenější od Země. Její úhlová velikost je 6 úhlových minut a skutečný průměr přibližně 15 světelných let.\n\nPomocí měření vlastního pohybu bylo určeno 77 členů hvězdokupy do 14,5. magnitudy, kteří určitě patří do hvězdokupy (pravděpodobnost příslušnosti nemají menší než 80 %), a dalších 151 hvězd, jejichž skutečná příslušnost je méně pravděpodobná.\nDva nejjasnější členové hvězdokupy jsou veleobr spektrálního typu B5Ib a obr typu B2III a jejich magnituda je 10,5. Mezi členy hvězdokupy patří i několik proměnných hvězd, z nichž dvě jsou zákrytové proměnné (jasnost jedné z nich kolísá o více než jednu magnitudu), jedna pravděpodobná proměnná typu Gama Doradus (možná dlouhoperiodická pulzující proměnná spektrální třídy B), jedna hvězda typu Be a jeden pulzující červený obr. Ve stejném zorném poli, ale v jiné vzdálenosti od Země než M103, leží další možná proměnná hvězda typu Gama Doradus.\nPo rozšíření průzkumu k 18. magnitudě byly přidány další proměnné hvězdy, z nichž sedm je typu Delta Scuti a osm zákrytových.\n\nOdhady stáří hvězdokupy postupně poskytovaly hodnoty od 9 do 25 milionů let. Z těchto hodnot se dá usoudit, že hvězdokupa již neobsahuje žádné hvězdy před hlavní posloupností. M103 se směrem ke Slunci přibližuje rychlostí přibližně 40 kilometrů za sekundu.\n\n"}
{"id": "29690", "url": "https://cs.wikipedia.org/wiki?curid=29690", "title": "Sojuz", "text": "Sojuz\n\nSojuz může být:\n"}
{"id": "29692", "url": "https://cs.wikipedia.org/wiki?curid=29692", "title": "Galaxie Větrník", "text": "Galaxie Větrník\n\nMessier 101 (také galaxie Větrník, M101 nebo NGC 5457) je spirální galaxie v souhvězdí Velké medvědice s magnitudou 7,9 a úhlovými rozměry 28,8'x26,9'. Objevil ji Pierre Méchain 27. března 1781. Drobné skvrny obklopující galaxii, které jsou ve skutečnosti jasnější části spirálních ramen, objevil a zapsal do katalogu William Herschel. Galaxie Větrník je od Země vzdálena 27 milionů světelných let a je nejjasnějším členem skupiny galaxií M 101.\n\nZa výjimečných pozorovacích podmínek je M101 viditelná i obyčejným triedrem. Patří totiž mezi nejjasnější galaxie na pozemské obloze, protože se od Země nenachází příliš daleko a má poměrně velké rozměry. Její nalezení je poměrně snadné díky tomu, že od jasné hvězdy Mizar k ní vede pohledný řetízek hvězd šesté a sedmé magnitudy. Kvůli velkým rozměrům galaxie je k jejímu pozorování zapotřebí použít nízké zvětšení. Jasné jádro a jasné úseky spirálních ramen jsou viditelné až v dalekohledu o průměru alespoň 250 mm. Za příznivých podmínek a s dalekohledem o průměru 400 mm tato ramena poskytují neobvyklý pohled.\n\nM101 má velkou severní deklinaci, proto je na velké části severní polokoule cirkumpolární, a to v celé Evropě a téměř celé severní Americe. Naopak na jižní polokouli je viditelná pouze do nižších středních zeměpisných šířek mírného pásu. Nejvhodnější období pro její pozorování na večerní obloze je od února do září.\n\nGalaxii objevil Pierre Méchain 27. března 1781 a popsal ji jako velmi rozsáhlý nejasný oblak bez hvězd severně od ocasu Velké medvědice.\nCharles Messier následně tuto galaxii zařadil do svého katalogu. William Herschel v roce 1784 poznamenal, že jde o mlhavý objekt, který se neúspěšně pokoušel rozložit na hvězdy. William Parsons ji pozoroval v polovině 19. století a jako první zaznamenal její spirální vzhled. V roce 1966 Halton Arp vydal Katalog podivných galaxií (Atlas of Peculiar Galaxies), do kterého ji zařadil mezi galaxie s jedním mohutným ramenem.\n\nM101 leží ve vzdálenosti 27 milionů světelných let od Země a je to spirální galaxie se široce rozevřenými rameny, typu Sc nebo přesněji typu SAB(rs)cd. Při pohledu ze Země je k pozorovateli natočena čelně, ale její spirální ramena jsou viditelná pouze velkými dalekohledy. Skutečný průměr galaxie je přibližně 170 000 světelných let, tedy dvojnásobný proti Mléčné dráze. Pozorováním cefeid Hubbleovým vesmírným dalekohledem v letech 1994 a 1995 umožnilo přesné určení vzdálenosti M101. Po pozdější nové kalibraci této metody tak vychází výše zmíněná vzdálenost 27 milionů světelných let.\n\nOd začátku 20. století byly v této galaxii pozorovány 4 supernovy:\n\nM101 je v porovnání s Mléčnou dráhou značně rozsáhlejší galaxií. Hmotnost jejího disku byla odhadnuta na řádově 100 miliard hmotností Slunce a její galaktická výduť má hmotnost přibližně 2,7 miliard hmotností Slunce.\nCelkem tato galaxie obsahuje přinejmenším bilion hvězd a přibližně 100 miliard z nich může být svým stářím a teplotou podobných Slunci.\n\nZvláštní vlastností této galaxie je přítomnost rozsáhlých a velmi jasných HII oblastí, kterých je možné na fotografii napočítat až 3 000. Tyto oblasti, ve kterých probíhá tvorba hvězd, obsahují velký počet mladých a horkých modrých hvězd. Tři z nich mají i NGC označení: NGC 5461, NGC 5462 a NGC 5471.\n\nRoku 2001 v ní byl pomocí Chandry rentgenový zdroj P98 identifikován jako ultrazářivý rentgenový zdroj (ULX) a dostal označení M101 ULX-1. Roku 2005 pozorování pomocí Hubbla a XMM-Newton odhalila optický protějšek tohoto zdroje, což naznačovalo, že to je rentgenová dvojhvězda. Další pozorování ukázala, že tento systém odporuje teoretickým modelům: na vysvětlení je třeba černá díra o hmotnosti 20 - 30 hmotností Slunce, která konzumuje materiál rychleji než je teoreticky možné.\n\nM101 má znatelně nesouměrný tvar. Předpokládá se, že tato nesouměrnost vznikla v astronomicky nedávné době vlivem setkání s jinou galaxií, která její ramena pokřivila silnými slapovými silami. Toto setkání navíc zesílilo hustotní vlny v galaktických ramenech a způsobilo tak stlačení mezihvězdného prostředí a následné zvýšení hvězdotvorné činnosti.\n\nM101 má pět drobných satelitních galaxií: NGC 5204, NGC 5474, NGC 5477, NGC 5585 a UGC 8837 (Holmberg IV).\nJak bylo napsáno výše, setkání se satelitními galaxiemi může zvyšovat hvězdotvornou činnost v ramenech M101. Navíc se zdá, že tuto galaxii narušila sousední galaxie NGC 5474. M101 a její satelitní galaxie spolu tvoří skupinu galaxií M 101.\n\n"}
{"id": "29697", "url": "https://cs.wikipedia.org/wiki?curid=29697", "title": "Messier 74", "text": "Messier 74\n\nMessier 74 (také M74 nebo NGC 628) je spirální galaxie v souhvězdí Ryb s úhlovými rozměry 10,5'x9,5' a hvězdnou velikostí 9,4. Od Země je vzdálená 35 miliónů světelných let. Tato galaxie má dvě výrazná spirální ramena a je typickým příkladem spirálních galaxií s výraznými rameny.\nZ důvodu její malé plošné jasnosti je to pro amatérské astronomy nejtěžší objekt Messierova katalogu.\nOvšem díky její poměrně velké úhlové velikosti a jejímu natočení čelem k Zemi je dokonalým předmětem výzkumu profesionálních astronomů, kteří se zabývají stavbou spirálních ramen a spirálními hustotními vlnami.\n\nM74 leží 1,5° východo-severovýchodním směrem od hvězdy nejjasnější hvězdy v souhvězdí Ryb, kterou je Alpherg (η Piscium) s magnitudou 3,6. Tato galaxie má druhou nejnižší plošnou jasnost ze všech Messierových objektů (nejnižší má galaxie Větrník). Její pozorování může být velmi obtížné, pokud není obloha dostatečně tmavá a průzračná, nebo pokud je pozorovací stanoviště zasaženo světelným znečištěním. K pozorování této galaxie je zapotřebí použít nízké zvětšení, protože při vyšším zvětšení se její slabý jas rozptýlí na větší ploše a pro většinu lidí tak přestává být viditelná. Ke snadnějšímu pozorování je výhodné použít techniku odvráceného pohledu a nechat oči přizpůsobit se tmě.\n\nGalaxii M74 objevil Pierre Méchain na konci září 1780 a oznámil to svému příteli Charlesi Messierovi, který určil její souřadnice a 18. října 1780 ji přidal do svého katalogu.\nVe 20. století nebyla v této galaxii pozorována žádná supernova, zato na začátku 21. století v ní byly objeveny tři: SN 2002ap s magnitudou 14,4,\nSN 2003gd s magnitudou 13,2\na SN 2013ej s magnitudou 13,5.\n\nSN 2002ap vzbudila značnou pozornost, protože je jednou z mála supernov typu Ic, tedy hypernov, které byly v tom období pozorovány v dosahu 10 megaparseků.\nTento typ supernov byl použit k ověření teorií původu podobných supernov typu Ic ve větších vzdálenostech a teorií souvislosti mezi supernovami a gama záblesky.\n\nSN 2003gd je supernova typu II-P.\nSupernovy typu II mají známou svítivost, takže mohou být použity k přesnému měření vzdáleností. Pomocí této metody a supernovy SN 2003gd byla vzdálenost M74 určena na 9,6 ±2,8 Mpc, tedy 31 ±9 milionů světelných let.\nPro srovnání, vzdálenost určená dvěma způsoby pomocí nejjasnějších veleobrů je 7,7 ±1,7 Mpc a 9,6 ±2,2 Mpc. Spojením těchto výsledků byla určena střední hodnota vzdálenosti na 9,3 ±1,8 Mpc. Ben E. K. Sugerman našel světelnou ozvěnu této supernovy, tedy odraz jejího světla, které k Zemi přišlo s určitým zpožděním.\nStala se tak jednou z mála supernov, u kterých byla taková ozvěna nalezena. Zdá se, že tento odraz způsobil tenký oblak prachu, který se z pohledu od Země nachází před supernovou, a že může být použit k určení složení mezihvězdného prachu.\n\n22. března 2005 bylo vydáno oznámení,\nže rentgenová observatoř Chandra v galaxii M74 zpozorovala vysoce svítivý rentgenový zdroj, který v pravidelných úsecích opakujících se každé dvě hodiny vyzařuje více rentgenové energie než neutronová hvězda. Hmotnost tohoto zdroje byla odhadnuta na asi 10 000 hmotností Slunce a mohlo by se tak jednat o černou díru střední hmotnosti, což je neobvyklá třída černých děr tvořící přechod mezi černými děrami hvězdných hmotností a obřími černými děrami, které podle platných teorií sídlí uprostřed mnoha galaxií. Středně hmotné černé díry nevznikají výbuchem jediné supernovy, ale pravděpodobně spojením několika hvězdných černých děr uvnitř hvězdokup. Tento rentgenový zdroj dostal označení CXOU J013651.1+154547.\n\nM74 je nejjasnějším členem skupiny galaxií M 74, což je skupina 5 až 7 galaxií, mezi které patří pekuliární spirální galaxie NGC 660 a několik nepravidelných galaxií.\nPřestože různé metody dokážou shodně určit hlavní členy skupiny, přesný počet jejích členů je stále nejistý.\n\nTato galaxie je od Země vzdálená 35 miliónů světelných let, má celkový průměr 95 000 světelných let, šířku ramen zhruba 1 000 světelných let a vzdaluje se od Mléčné dráhy rychlostí 800 km/s. Obsahuje asi 100 miliard hvězd.\nVelký počet HII oblastí a výrazná spirální ramena svědčí o bouřlivé tvorbě hvězd v jejím disku. Těchto oblastí bylo napočítáno 193 a zejména na ultrafialových snímcích se výrazně zobrazují jako jasné uzlíky.\n\n"}
{"id": "29699", "url": "https://cs.wikipedia.org/wiki?curid=29699", "title": "Valentin Bernard Jestřábský", "text": "Valentin Bernard Jestřábský\n\nValentin Bernard Jestřábský (1630 Ostrava – 26. prosince 1719 Říčany) byl římskokatolický kněz, kazatel a barokní spisovatel. Ve svém díle se věnoval především homiletice a naučným dílům.\n\nV. B. Jestřábský působil 53 let jako farář ve Veverské Bítýšce, kde napsal většinu svých děl. Psal latinsky a česky (nebo, jak říkal on sám, moravsky). V latině sepsal dvě knihy kázání, jeho české spisy se naopak zaměřovaly na prostý lid. Velké množství jich vydal anonymně a rozdával je zdarma.\n\nValentin Bernard Jestřábský zemřel ve stáří 89 let a je pochován před hlavním oltářem kostela svatého Jakuba ve Veverské Bítýšce.\n\nV. B. Jestřábský je čestným občanem Veverské Bítýšky.\n\n\nNejvýznačnějším dílem V. B. Jestřábského je \"Vidění rozličné sedláčka sprostného\", které bývá srovnáváno s \"Labyrintem světa a rájem srdce\" J. A. Komenského.\n\nDalší česká díla zahrnují zejména:\n\n\n"}
{"id": "29701", "url": "https://cs.wikipedia.org/wiki?curid=29701", "title": "Homiletika", "text": "Homiletika\n\nHomiletika neboli kazatelství je nauka o kázání (o tom, jak správně kázat, tj. sestavovat a přednášet homilie). Homiletické výklady Tóry obsahují už židovské midraše systematicky zaznamenávané od 1. století př. n. l. do Mišny. V rámci křesťanství vzniklo kazatelství pro šíření Ježíšova evangelia a nejvíce se rozšířilo v časech velké náboženské krize 16. století.\n\nV dějinách literatury je významná zejména barokní homiletika (barokní kazatelství).\n\n\n"}
{"id": "29704", "url": "https://cs.wikipedia.org/wiki?curid=29704", "title": "Arkáda", "text": "Arkáda\n\nArkáda může být:\n"}
{"id": "29706", "url": "https://cs.wikipedia.org/wiki?curid=29706", "title": "Alabama", "text": "Alabama\n\nAlabama (anglická výslovnost , oficiálně ) je stát nacházející se na jižním pobřeží Spojených států amerických, v oblasti východních jižních států v jižním regionu USA. Alabama hraničí na západě s Mississippi, na severu s Tennessee, na východě s Georgií a na jihovýchodě s Floridou. Jihozápadní ohraničení státu tvoří Mexický záliv.\n\nSe svou rozlohou 135 765 km² je Alabama 30. největším státem USA, v počtu obyvatel (4,9 milionů) je 24. nejlidnatějším státem a s hodnotou hustoty zalidnění 37 obyvatel na km² je na 27. místě. Hlavním městem je Montgomery s 200 tisíci obyvateli. Největšími městy jsou Birmingham s 210 tisíci obyvateli, dále Mobile (190 tisíc obyv.), Huntsville (190 tisíc obyv.) a Tuscaloosa (100 tisíc obyv.). Alabamě patří 85 km pobřeží Mexického zálivu. Nejvyšším bodem státu je vrchol Cheaha Mountain s nadmořskou výškou 736 m na severovýchodě státu. Největšími toky jsou říční systém Mobile-Alabama-Coosa a řeky Chattahoochee, tvořící část hranice s Georgií, a Conecuh, které se všechny vlévají do Mexického zálivu.\n\nÚzemí Alabamy bylo v 16. století prozkoumáno Španěly, první trvalé evropské osídlení založili až Francouzi v roce 1702 (u dnešního města Mobile). Do roku 1763 byla tato pobřežní oblast součástí jejich louisianské kolonie, poté, do roku 1783, součástí britské Západní Floridy. Tehdy si území Alabamy rozdělily Spojené státy a Španělsko (coby součást Floridy). V roce 1798 vzniklo v rámci USA mississippské teritorium, které se do roku 1812 rozšířilo na celé území dnešních států Mississippi a Alabama. O pět let později bylo odděleno vlastní teritorium, které se následně stalo státem USA. Jméno získalo podle stejnojmenné řeky, pojmenované podle indiánské kultury Alabamů. Alabama se 14. prosince 1819 stala 22. státem USA. Za americké občanské války byla Alabama v letech 1861–1865 součástí Konfederace, k Unii byla opět připojena roku 1868.\n\nO území dnešní Alabamy se přely hned tři strany. Španělé ji prohlásili za součást Floridy. Angličané jako součást Karolíny. Nakonec ji ale získali Francouzi, když obsadili území Louisiany. Později, když USA koupily od Francie Louisianu a obsadily Mississippi, zvažovaly, zda odkoupit Alabamu, či ne, a zda ji začlenit do Unie. Nakonec se Alabama v roce 1819 stala 22. státem USA.\n\n11. ledna 1861 Alabama vystoupila z USA a stala se členem Konfederace. Důvod byl tvrdý odpor ke zrušení otroctví. Přestože se mnoho bojů americké občanské války na území Alabamy neodehrálo, bojovalo proti Unii 120 000 vojáků z Alabamy. V roce 1865, po porážce Konfederace, byla v Alabamě ustanovena provizorní vláda, řízená z USA. Do unie byla znovu přijata v červnu 1868.\n\nOd americké občanské války do druhé světové války Alabama, stejně jako mnoho dalších jižních států, trpěla ekonomickými problémy, částečně kvůli přetrvávání závislosti na zemědělství. Po druhé světové válce Alabama zažila rozkvět, ekonomika státu přešla od zemědělství k těžkému průmyslu, těžbě nerostů, vzdělávání a technologiím. Navíc se zřídilo a rozšířilo množství vojenských zařízení a to zejména těch americké armády a amerických leteckých sil.\n\nAlabama patří mezi jižní státy USA. Jižní hranici má se státem Florida, jihozápadní cíp je pobřeží Mexického zálivu. Západní hranici tvoří stát Mississippi, severní Tennessee a východní Georgie.\n\nCo do rozlohy je Alabama na 30. místě v USA (135 765 km²). 3,2 % rozlohy Alabamy tvoří vodní plochy, což ji řadí na 23. místo v USA. Alabama je převážně rovinatá země s mírným sklonem k řece Mississippi a k Mexickému zálivu. Je poměrně hustě zalesněna, v místech, kde nejsou lesy, se nachází obdělávaná půda, jež je zde úrodná.\n\n\nCelkový HDP Alabamy je 115 miliard dolarů, což ji řadí na 25. místo (1999). HDP na obyvatele činí 23 471 dolarů (1996 dolarů měsíčně), což je pro porovnání úroveň Španělska (2000). Zemědělství zde má přibližně stejný význam jako průmysl.\n\nPodle sčítání lidu z roku 2010 zde žilo 4 779 736 obyvatel. Podle odhadu žilo v roce 2013 v Alabamě 4 833 722 obyvatel. Hustota zalidnění byla 36,5 obyvatel/km².\n\n\nObyvatelé hispánského nebo latinskoamerického původu, bez ohledu na rasu, tvořili 3,9 % populace.\n\n92 % obyvatel Alabamy se považovalo za křesťany. Protestantů bylo 80 %, z čehož největší denominace byli baptisté, následovaní metodisty.\n\n\nAlabamě je neoficiálně přezdíváno \"Yellowhammer State\", v překladu \"Strnadí stát\". Dále je též známa jako \"Heart of Dixie\", neboli \"Srdce Dixie\". Státním stromem je borovice bahenní a státní květinou kamélie.\n\nMottem státu je „We defend our rights“, květinou zlatobýl, stromem borovice bahenní, ptákem datel zlatý a písní \"Alabama\".\n\nTeprve v roce 2000 (jako v posledním státě USA) byl v Alabamě oficiálně zrušen zákon, který zakazoval smíšená manželství s černochy, ačkoliv již 33 let byl v konfliktu s rozsudkem Nejvyššího soudu Spojených států amerických, který tato manželství legalizoval bez ohledu na místní zákony.\n\n"}
{"id": "29710", "url": "https://cs.wikipedia.org/wiki?curid=29710", "title": "Apollo 1", "text": "Apollo 1\n\nApollo 1 je označení pro vesmírnou loď původně označovanou jako Apollo/Saturn 204 (AS-204), která byla zničena 27. ledna během cvičné simulace odpočítávání. Dne 27. ledna 1967 se posádka připravovala uvnitř kabiny, nacházející se na vrcholu rakety Saturn 1B vztyčené na startovní rampě LC 34. V důsledku závady na kabeláži kabiny přeskočila jiskra, která v atmosféře tvořené čistým kyslíkem způsobila požár, při němž všichni tři astronauti zahynuli.\n\nPo prvních třech (nepilotovaných) letech programu Apollo (v chronologickém pořadí \"AS 201\", \"AS 203\" a \"AS 202\") byl na 21. února 1967 plánován první pilotovaný let s kódovým označením \"AS 204\".\n\n\nV roce 1967 byl nevyhlášený souboj o Měsíc mezi USA a SSSR v plném proudu. Proto vývoj kosmické lodi pro lunární výpravu probíhal v překotném spěchu. První kosmická loď byla na kosmodrom dodána už v srpnu 1966. Dodávku získala firma North American Aviation, která byť nevyhrála výběrové řízení, dokázala si pomoci díky zákulisním jednáním. S lodí Apollo bylo od počátku mnoho problémů pramenících z nedotaženosti konstrukce. Mnoho úprav se provádělo na poslední chvíli. Budoucí posádka k roztrpčení zjistila, že dodaná kosmická loď neodpovídá pro množství provedených úprav a změn uspořádání simulátoru, na kterém cvičila. Grissom se z tohoto důvodu dokonce odmítal na simulátoru do odstranění nedostatků dále připravovat.\n\nKabina byla plná hořlavých materiálů, jako je nylon a velcro (suchý zip), všude se nacházely nechráněné kabely bez jakéhokoliv uchycení, pospojované izolační páskou, po kterých se běžně šlapalo a volně se třely o sebe. Loď měla nevyhovující konstrukci vstupního průlezu, která znesnadňovala případnou evakuaci. Několik měsíců před tragickým testem lodi proběhlo jednání mezi NASA a North American Aviation. Hlavním bodem byla závěrečná zpráva o připravenosti lodi. Ze strany NASA byly vzneseny připomínky (podle některých informací došlo i k hádce - protokol z jednání nebyl dosud oficiálně zveřejněn) zejména k použití hořlavých materiálů v kabině. Tomuto se však zástupci North American Aviation ze všech sil bránili, požadované změny se ve skutečnosti rovnaly kompletní přestavbě kabiny, která by kromě finančních aspektů přinesla i zpoždění v dodávkách a NASA trvala na dodržování termínů. Materiál proto označili jako uspokojivý a přidali varování, že další požadavky mohou ohrozit termín stanovený prezidentem J. F. Kennedym, a to dopravit Američana na Měsíc do konce desetiletí. Reakce ze strany NASA bylo konstatování, že suché zipy, které „hoří jako papír a prskají při tom na všechny strany“, by v North American mohli odstranit alespoň z blízkosti elektrických rozvodů.\n\nDalším nebezpečím ukrytým v lodi byla konstrukce vstupního průlezu. Loď měla dvojitý plášť, tudíž i vstupní dveře byly stejné konstrukce. Vnitřní díl se otevíral do kabiny, druhý vně lodi. Navíc bylo potřeba otevřít poklop v aerodynamickém krytu, který byl na lodi nasazen během startu. Otevření takovéhoto průlezu trvalo 90 sekund. Původ tohoto nešťastného řešení lze nalézt v nehodě lodi Mercury 4 21. července 1961, kdy se po přistání v moři - patrně v důsledku deformace po dopadu na hladinu - uvolnil poklop v průlezu kabiny. Kosmická loď se potopila a podařilo se ji nalézt a vyzvednout až v roce 1999. Astronauta (shodou okolností to byl Grissom) se na poslední chvíli podařilo zachránit - málem se utopil ve skafandru, který nestačil utěsnit. Ve snaze zabránit podobné události nebo dokonce náhodnému otevření při letu vesmírem při selhání uzavíracího mechanismu zvolili technici tento složitý systém. Takto řešený průlez navíc neumožňoval výstup do volného prostoru. Proto byl zahájen vývoj nových, jednoplášťových dveří, ty však měly být dokončeny až pro některý z dalších letů.\n\nDne 27. ledna 1967 měl být proveden simulovaný start lodi a nakonec nácvik nouzového opuštění lodi. Zajímavostí je, že tentokrát měly být v těsné kabině 4 osoby. Spolu s astronauty chtěl do kabiny nastoupit i ředitel letových operací posádek a kandidát na astronauta - Donald Slayton. Virgil Grissom totiž před osudným testem vyzval hlavního manažera lodi Joa Sheau, aby se s nimi zúčastnil simulovaného startu a na vlastní oči se tak přesvědčil, že loď stále trpí množstvím závad. Shea odmítl s tím, že bude vše pozorně sledovat z řídícího bunkru. Slayton se rozhodl, že by se mohl přesvědčit o skutečném stavu věcí a byl připraven spolu s posádkou do lodi nastoupit. Na místě však zjistil, že by jeho přítomnost nebyla mnoho platná, musel by ležet na podlaze pod sedačkami, a navíc pro něho nebyla k dispozici komunikační aparatura. Těžko by tak věděl, s jakými problémy se posádka potýká.\n\nTest začal s hodinovým zpožděním, protože při nástupu do kabiny ucítila posádka zvláštní zápach. Následoval rozbor vzduchu, který neodhalil nic podezřelého, a odvětrání kabiny. Kabina byla natlakována čistým kyslíkem na 110 % atmosférického tlaku. Toto není normální stav - jednalo se o opatření pro kontrolu netěsností. Raketa nebyla naplněna pohonnými hmotami, a proto nebyly v pohotovosti záchranné složky. Neustále se vyskytovaly problémy se spojením. Časté rušení a praskání statické elektřiny ve sluchátkách dávalo tušit závadu v elektrických rozvodech. Zhruba po třech hodinách v čase T minus 11 minut bylo odpočítávání zastaveno a technici se snažili odhalit závadu na spojových linkách. V průběhu této přestávky se odehrála tragédie.\n\nV 18:30:21 se Whiteovi prudce zvýšil tep, pravděpodobně zaregistroval první náznak problému. V 18:30:50 došlo k prudkému poklesu napětí jednoho elektrického okruhu lodi - došlo zde ke zkratu. Po asi deseti sekundách následoval výkřik Chaffeeho „Požár! Máme požár na palubě“. V tomto okamžiku vstávají Grissom a White ze svých sedadel a pokoušejí se otevřít vstupní průlez. Chaffee zůstává podle předpisů na místě a udržuje komunikaci. Grissom se snaží otevřít vyrovnávací ventil a srovnat tlak v kabině s tlakem venku, což se mu nepodaří, oheň mu odřízl cestu. V 18:31:16 Chaffee: \"Máme tady hrozný požár! Dostaňte nás odtud! Hoříme!\" Pak se spojení přerušilo. V tuto chvíli dosahoval tlak v lodi 200-275 % tlaku atmosférického, což znemožňovalo otevření dovnitř otevíraného poklopu. Kabina nebyla stavěna na tyto podmínky a její stěna praskla. Vyvalil se dým a techniky, kteří se snažili pomoci z tzv. „bílé místnosti“, ze které se nastupuje do lodi, zasáhla tlaková vlna, žár a kapky roztaveného materiálu. Průlez se povedlo vypáčit po 5 minutách, většina z přítomných skončila s otravou kouřem v nemocnici, protože jejich ochranné masky byly určeny na ochranu při úniku paliva, ne pro nasazení v kouři z požáru a propouštěly kouř. Hasit nebylo potřeba, oheň vyčerpal všechen kyslík a uhasl. Astronauti utrpěli popáleniny, nikoliv však smrtelné. Smrt nastala udušením dýmem. Pravděpodobnou příčinou požáru bylo poškození izolace kabelu poblíž vstupního otvoru, dalším podezřelým byla kabeláž nacházející se pod sedadlem Virgila Grissoma. Vzhledem k destrukci interiéru nebylo možné určit přesné místo. Kabely, které byly zcela volně vedeny po celé lodi, se mohly prodřít prakticky kdekoliv a v kyslíkové atmosféře stačila malá jiskra.\n\nIronií osudu v den pohřbu posádky Apolla 1 uhořeli na základně Brooks AFB dva vojenští piloti při pokusu v komoře s kyslíkovou atmosférou. Na následky požáru v atmosféře naplněné kyslíkem zemřel roku 1961 také sovětský kosmonaut Valentin Bondarenko, když po ukončení lékařských testů jím odhozený kousek vaty namočený v ethanolu dopadl na žhavou elektrickou desku. Tato nehoda ovšem byla Sovětským svazem dlouho tajena.\n\nPo analýze příčin nehody došlo k přijetí řady opatření, z nichž nejvýznamnější bylo, že pro zmírnění rizika požáru byla napříště atmosféra velitelské kabiny Apollo v době, kdy raketa stojí na startovní rampě nebo se nachází v předorbitální fázi vzletu, tvořena směsí 60 % kyslíku a 40 % dusíku. Byla provedena náhrada všech hořlavých materiálů, např. tzv. nehořlavou textilií beta a změny v systému otevírání vstupního průlezu.\n\nNASA rozhodla, že neuskutečněný tragický let \"AS 204\" bude nadále nést označení \"Apollo 1\" a následující let, t.j. 4. uskutečněný let programu Apollo, ponese označení \"Apollo 4\". Žádnému letu tak nebylo přiřazeno označení \"Apollo 2\" či \"Apollo 3\".\n\nPo nehodě byla raketa Saturn 1B sejmuta ze startovní rampy a po provedení údržby byla použita při letu Apollo 5.\n\nPrvním uskutečněným pilotovaným letem programu Apollo byl let Apollo 7.\n\n\n"}
{"id": "29711", "url": "https://cs.wikipedia.org/wiki?curid=29711", "title": "Hostašovice", "text": "Hostašovice\n\nHostašovice jsou obcí v okrese Nový Jičín v Moravskoslezském kraji na úpatí Moravskoslezských Beskyd na spojnici mezi městy Valašské Meziříčí a okresním městem Nový Jičín. Žije zde obyvatel. PSČ obce je 741 01.\n\nVznik Hostašovic se datuje okolo roku 1249, kdy se podle pověsti ptáčník Hostaša, jako strážce tvrze Hradisko patřící ke Starojickému hradu, usídlil u zdejšího Hrázkového potoka. Vznikla osada, později lesní ves, která patřila ke Starojickému panství. V roce 1749 povýšili správci Starojického panství lesní ves v samostatnou obec Hostašovice s právem pečeti mající ve znaku zkřížené hrabě a cep.\n\nSamostatná obec žila svým životem až do 1. ledna 1979, kdy se stala součástí Nového Jičína. Samostatnou obcí se Hostašovice opět staly 23. listopadu 1990.\n\n\n\n\n\n\n\n"}
{"id": "29712", "url": "https://cs.wikipedia.org/wiki?curid=29712", "title": "František Ehrmann", "text": "František Ehrmann\n\nFrantišek Ehrmann (6. května 1866 Veverská Bítýška – 11. února 1918 Olomouc) byl český římskokatolický kněz a spisovatel.\n\nEhrmann vystudoval bohosloví v Brně a roku 1890 byl vysvěcen na kněze. Působil v Loděnici u Pohořelic a poté ve Vídni, kde získal doktorát z teologie. Po návratu do Brna pracoval jako biskupský sekretář, prefekt chlapeckého semináře a katecheta. Tou dobou se aktivně účastnil spisovatelského a politického života a přispíval mimo jiné do časopisů \"Cyrill\" a \"Hlídka\". Roku 1904 přešel jako sekretář arcibiskupa do Olomouce, kde se o rok později stal kanovníkem. V Olomouci působil až do své smrti.\n\nNa počest působení F. Ehrmanna je po něm pojmenována ulice ve Veverské Bítýšce.\n\nVětšina díla F. Ehrmanna vyšla časopisecky, zejména v \"Cyrillu\", \"Museu\", \"Hlídce\" a \"Rádci duchovním\". Mezi nejvýznačnější se řadí také překlady \"Obrázkového života svatých pro školu a dům\" Viléma Auera a \"Moravané\" („Les Moraves“) z knihy Arthura Lapôtreho, které vyšly knižně.\n\n"}
{"id": "29716", "url": "https://cs.wikipedia.org/wiki?curid=29716", "title": "Rakety Saturn", "text": "Rakety Saturn\n\nRakety Saturn byly americké raketové nosiče určené k dopravě kosmických lodí a nákladu na oběžnou dráhu Země a k Měsíci.\n\nPrezident John Fitzgerald Kennedy v květnu 1961 deklaroval cíl pro NASA: přistát s lidmi na Měsíci před rokem 1970 a bezpečně je vrátit na Zemi. Proto vznikly vesmírné programy USA Gemini a zejména Apollo. Součástí programů bylo vyvíjení dostatečně silných raketových nosičů, zejména rakety řady Saturn, které měly nahradit dosud nejsilnější rakety Titan 3A. Úkolem byl pověřen vědecký tým v Huntsville ve státě Alabama, který vedl jeho ředitel Wernher von Braun.\nSpolu s raketami Saturn byly plánovány rakety Nova, které měly podobný design a užívaly mnoho stejných dílů, měly i větší projektovanou nosnost. Nicméně bylo rozhodnuto, že rakety Saturn bude snazší uvést do výroby, protože díly byly navrženy letecky přepravitelné. Rakety Nova by potřebovaly nové továrny pro všechny hlavní části, které by nemohly být postaveny včas. Saturn potřeboval pouze jedinou novou specializovanou továrnu.\n\nPo skončení programu Apollo byly Saturny použity k dopravě astronautů k laboratoři Skylab na oběžné dráze Země..\n\nSaturn I byla první dvoustupňovou americkou raketou od počátku navrženou pro vynášení nákladu do vesmíru. Bylo odpáleno deset těchto raket, které sloužily pro nepilotované lety s kosmickou lodí Apollo a pro vynesení několika satelitů. První stupeň byl poháněn osmi, druhý šesti motory. Nosnost byla 9100 kg na nízkou oběžnou dráhu. První pokusný start byl uskutečněn 25. ledna 1964. Váha použité rakety byla 562 tuny, výška 55 metrů. Hmotnost vynášeného užitečného zatížení byla 9,5 tuny.\n\nSaturn IB byla dvoustupňová raketa, která byla schopna vynést na nízkou oběžnou dráhu kolem Země náklad o hmotnosti až 15 000 kg. V programu Apollo se používala pro lety, při nichž byl na oběžnou dráhu kolem Země vynášen samotný velitelský modul nebo samotný lunární modul. V programu Skylab se Saturn 1B používal k dopravě astronautů k orbitální stanici Skylab. Saturn 1B byl použit i v projektu Sojuz-Apollo.\n\nSaturn V byla třístupňová raketa, která byla schopna do vesmíru vynést náklad o hmotnosti přes 80 000 kg. V programu Apollo se používala pro lety, při nichž byly na oběžnou dráhu kolem Země vynášeny společně velitelský a lunárním modul a při všech letech k Měsíci. Její dvoustupňová modifikace (hmotnost nákladu až 75 tun) byla použita v programu Skylab k dopravě vlastní kosmické stanice Skylab na oběžnou dráhu kolem Země. První stupeň má pět motorů, druhý také pět, třetí jeden.\n\n"}
{"id": "29718", "url": "https://cs.wikipedia.org/wiki?curid=29718", "title": "Cookovy ostrovy", "text": "Cookovy ostrovy\n\nCookovy ostrovy (angl.: Cook Islands, maorsky Kūki 'Āirani; další názvy: Mangaiské ostrovy, Herveyovy ostrovy) je svrchovaný stát a skupina ostrovů ležících v Tichém oceáně v oblasti měřící asi 1500 km ze severu na jih a 900 km ze západu na východ. Na severovýchodě sousedí se souostrovím Kiribati (asi 400 km), na východě leží Společenské ostrovy a souostroví Tufuai (300 až 500 km), obojí patřící pod Francouzskou Polynésii. Nejbližšími ostrovy na západě jsou Niue (asi 700 km), Tonga (asi 1100 km) a Samoa (asi 500 km). Ostrovy tvoří severní skupina (největších ostrovů je 7), má celkem 28 km čtverečních a jižní skupina – 212 km čtverečních (8 největších ostrovů).\n\nSouhrnná plocha ostrovů je 240 km² a žije zde 21 000 obyvatel, z nichž většina jsou Maorové, kteří byli postupně, počínaje rokem 1823 obráceni evropskými misionáři na křesťanství. Hlavní město je Avarua a leží na ostrově Rarotonga.\n\nCookovy ostrovy osídlili polynéští Maorové v 6. století. První evropský kontakt s Cookovými ostrovy je datován do roku 1595, kdy Španěl Alvaro de Mendaña de Neyra přistál na severním ostrově Pukapuka. V roce 1606 přistáli Španělé pod portugalskou vlajkou vedení kapitánem Pedrem Fernandezem de Quiros na ostrově Rakahanga. Britové přistáli poprvé v roce 1764 na ostrově Pukapuka a pojmenovali jej \"Danger Island\", protože se jim nepodařilo přistát na ostrově.\nMezi roky 1773 a 1779 byly jižní ostrovy souostroví Jamesem Cookem vícekrát navštíveny, přitom byla Rarotonga, hlavní ostrov souostroví, spatřena poprvé. Slavný kapitán William Bligh přistál s \"Bounty\" 1789 na Aitutaki. Přitom přivezl na ostrovy chlebovník. James Cook dal prvnímu ostrovu, na kterém přistál, Manuae, jméno \"Hervey Islands\". Jméno Cookovy ostrovy dali ostrovům Rusové na počest Jamese Cooka. Poprvé se objevilo na ruských mapách.\nV září/říjnu roku 1813 přistáli na Cookových ostrovech první evropští úředníci s lodí \"Endeavour\". Potom, v roce 1814, přistála \"Cumberland\" s obchodníky z Nového Zélandu a Austrálie, kteří hledali santálové dřevo. Na Rarotonze nenašli žádné, ale vypukly spory mezi námořníky a ostrovany. Mnozí byli zabiti, mezi nimi také přítelkyně kapitána Ann Butchers. Byla snědena a její kosti byly vystaveny. Je to jediná známá evropská žena, která byla kanibaly na Cookových ostrovech zabita a snědena.\n\nCookovy ostrovy se dělí na \"jižní\" skupinu Rarotonga (hlavní ostrov), Aitutaki, Atiu, Mangaia, Manuae, Mauke, Mitiaro, Palmerston a Takutea a \"severní\" skupinu s ostrovy Manihiki, Nassau, Penrhyn (Tongareva), Pukapuka, Rakahanga a Suwarrow. Některé jsou velmi nízké, díky korálovým útesům velmi těžko přístupné ostrovy. Nejvyšším bodem je Te Manga 652 m. Ostatní jsou vysoké a porostlé hustou vegetací. Rostou na nich kokosové palmy a chlebovníky. Severní skupina ostrovů se skládá většinou z atolů.\n\nZdejší polynéské království bylo roku 1888 Velkou Británií „vzato pod ochranu“ , tj. byl vyhlášen protektorát (jako federace Rarotongy, Penrhynu=Tongarevy, Aitutaki a Niue). A roku 1900 byly anektovány, přičemž v roce 1901 byly předány Novému Zélandu jako jeho dependence. Politicky jsou od roku 1965 samosprávným územím Nového Zélandu, který má na starosti obranu a zahraniční politiku. Status Cookových ostrovů je zvláštní. Cookovy ostrovy jsou samosprávné území volně přidružené k Novému Zélandu. Tento status byl Cookovými ostrovy zvolen v referendu, které bylo kontrolováno OSN a schváleno rezolucí 1514 (XV), jednomyslně přijatou Valným shromážděním OSN.\n\nCookovy ostrovy se spravují samy. Jejich zákony jsou na Novém Zélandu nezávislé. Zákonná a výkonná moc nemá žádná omezení od Nového Zélandu. Státní příslušnost Cookových ostrovů ale neexistuje, obyvatelé Cookových ostrovů jsou občané Nového Zélandu. 81 % obyv. jsou místní Maoři a přistěhovalci ze sousedních polynéských ostrovů. 16 % jsou míšenci, malou minoritou jsou běloši - Novozélanďané a Evropané. Většina obyv.(asi 70%) se hlásí k místní Křesťanské církvi Cookových ostrovů, další jsou římští katolíci.\n\nNovozélandští vysocí komisaři: 1975-1984 Sir Gaven Donne, 1994-1998 Darryl Dunn, 1998 (krátce) James Kember, od 1998 Rob Moore-Jones. Cookovy ostrovy jsou suverénním subjektem mezinárodního práva, plnoprávně vstupujícím do mezinárodních vztahů. Největší překážkou členství Cookových ostrovů v OSN je neexistence občanství Cookových ostrovů.\n\nŘada států s Cookovými ostrovy udržuje diplomatické styky jako s nezávislým státem (např. většina zemí západní a jižní Evropy, Indie, Čína a Austrálie). Česká republika navázala s Cookovými ostrovy diplomatické styky a uznala de iure jejich nezávislost 12. května 2008.\n\nNa základě dohody z roku 1973 převzal Nový Zéland zahraniční zastoupení a obranu Cookových ostrovů. Dnes mají Cookovy ostrovy vlastní nezávislou zahraniční politiku.\n\nOficiálním platidlem je na Cookových ostrovech novozélandský dolar, jehož ISO 4217 kód je NZD. Kromě novozélandského dolaru je používán i dolar Cookových ostrovů, což je místní verze novozélandského dolaru, která je pevně navázána na mateřskou měnu a je platná pouze na ostrovech.\n\nV Commonwealthu je přidruženým členem.\n\nNa všech obydlených vnějších ostrovech jsou ostrovní rady (zákon o místní vládě na vnějších ostrovech z roku 1987 s pozměňovacími návrhy do roku 2004 a zákon o místní správě ostrova Palmerston 1993) s výjimkou Nassau, který se řídí Pukapukou (Suwarrow, kde žije jediný správce, je řízený Pukapukou, není v tomto kontextu započítán s obydlenými ostrovy). Každá rada je vedena starostou.\nTři Vaka rady Rarotongy zřízené v roce 1997 (Rarotonga Local Government Act 1997), jsou také vedené starosty, byly i přes velkou diskusi zrušeny v únoru 2008.\nNa nejnižší úrovni existují vesnické výbory. \"Nassau\", který je řízen Pukapukou, má ostrovní výbor (Nassau Island Committee), který řídí Pukapuka ostrovní radu ve věcech týkajících se vlastního ostrova.\n\n\n"}
{"id": "29719", "url": "https://cs.wikipedia.org/wiki?curid=29719", "title": "Fyzikální podmínky kultivace rostlinných explantátů", "text": "Fyzikální podmínky kultivace rostlinných explantátů\n\nFyzikální podmínky kultivace rostlinných explantátů zahrnují soubor fyzikálních podmínek, které je třeba v průběhu kultivace zachovávat. Existují 4 základní: teplota, osvětlení, relativní vlhkost vzduchu, aerace (větrání).\n\nBěžné kultury rostlinných explantátů se pěstují při konstantní teplotě. Optimální teplota je specifická pro daný objekt. Případné krátkodobější výkyvy teploty v rozumném rozmezí (obvykle 5-30 stupňů Celsia) snášejí kultury dobře, obvykle dojde pouze ke zpomalení růstu (podchlazení kultur se často používá jako prostředek k umělému zpomalení kultivace). Je-li výkyv teploty příliš velký nebo trvá-li příliš dlouho, může dojít k poškození kultury, nebo k jejímu odumření. k tomu může též dojít, pokud jsou výkyvy příliš časté. \n\nU většiny kalusových a suspenzních kultur se optimální teplota kultivace pohybuje mezi 24-27 stupni Celsia, u kultur protoplastů mezi 27-27 stupni Celsia.\n\nSvětlo nemusí být nezbytné pro heterotrofně pěstované kultury pletiv a buněčných suspenzí, může však mít podstatný vliv. Významné je při regeneraci rostlin, tvorbě somatických embryí či cílené produkci některých sekundárních metabolitů. Nezbytné je při autotrofně pěstovaných kulturách, má velice směrodatný vliv při morfogenních reakcích kultury. Bývá vyžadováno i při pěstování protoplastů. \n\nDůležitá je intenzita a kvalita světla, jakož i případná fotoperioda. \n\nDoba a způsob osvětlení se liší podle objektu a typu kultivace, nejobvyklejší jsou:\n\nZa vhodné se považují zářivky a výbojky s vyšším podílem záření v červené oblasti spektra.\n\n\n"}
{"id": "29720", "url": "https://cs.wikipedia.org/wiki?curid=29720", "title": "Skalární součin", "text": "Skalární součin\n\nSkalární součin je v matematice zobrazení, které dvojici vektorů přiřadí číslo (skalár), které má vztah k velikosti těchto vektorů, k tzv.\nortogonalitě a případně k úhlu, který svírají. Formálně se skalární součin definuje na reálném nebo komplexním vektorovém prostoru \"V\" jako binární zobrazení \nsplňující jisté vlastnosti.\n\nNejběžnější příklad skalárního součinu je v trojrozměrném eukleidovském prostoru zobrazení dané vzorcem\nkde formula_7 je úhel sevřený vektory a a b.\n\nNejběžnější způsoby zápisu skalárního součinu vektorů u, v jsou:\n\nJsou dány číselné těleso \"T\" a vektorový prostor \"V\" nad tímto tělesem. Zobrazení \"V\"×\"V\" → \"T\"  je skalárním součinem, jestliže splňuje pro všechna formula_13 a všechna formula_14 následující podmínky:\nPruhem je označeno komplexní sdružení. Pro reálná čísla platí \n formula_20\n\n\n\n\nMějme dva trojrozměrné vektory a = (1,2,3), b = (4,5,6). Potom jejich skalární součin je \n\n"}
{"id": "29721", "url": "https://cs.wikipedia.org/wiki?curid=29721", "title": "Virgil Ivan Grissom", "text": "Virgil Ivan Grissom\n\nVirgil Ivan Grissom také Gus Grissom (3. dubna 1926 Mitchell, Indiana – 27. ledna 1967 Cape Canaveral, Florida) byl americký astronaut, který se zúčastnil programů Mercury, Gemini a Apollo, tragicky zahynul v roce 1967 při požáru modulu Apolla 1.\n\nPo skončení střední školy se roku 1944 dobrovolně přihlásil do armády, absolvoval letecký výcvik. Po skončení druhé světové války ho armáda z letectva propustila. Rozhodl se ke studiu na Purdueově univerzitě, kde po čtyřech letech získal titul strojního inženýra, načež se do armády vrátil. Dokončil svůj letecký výcvik a v roce 1951 začal létat u 334. eskadry stíhačů. Byl nasazen do bojů v Koreji. Po korejské válce se vrátil do Spojených států amerických. V letech 1956 až 1957 absolvoval školu zkušebních pilotů na Edwardsově letecké základně a pak pracoval jako letecký instruktor na Wrightových–Pattersonově letecké základně a také studoval letecké inženýrství. Poté se přihlásil k první skupině budoucích amerických astronautů, 9. září 1959 byl přijat a také mezi prvními astronauty letěl do vesmíru. Byl ženatý a měl dvě děti. Používal přezdívku Gus.\n\nLetěl sám v kosmické lodi Liberty Bell 7 při misi Mercury-Redstone 4 z kosmodromu na Mysu Canaveral. Byl to druhý americký balistický let, bez obletů Země a proto nebývá považován za let do vesmíru. Let trval pouze 16 minut a skončil na hladině Atlantského oceánu. Při přistání unikl smrti, když se na poslední chvíli vyprostil z potapějící kabiny Mercury 4.\n\nDalšího letu se účastnil na jaře roku 1965 z mysu Canaveral na palubě Gemini 3 společně s Johnem Youngem. Byl to první let z Programu Gemini. Během čtyřhodinového letu obletěli třikrát Zemi a přistáli dosti tvrdě v kabině s pomocí padáků na hladině Atlantského oceánu. Mise byla hodnocena jako velice úspěšná.\n\nPotřetí měl odstartovat do vesmíru v rámci letu \"AS 204\", dnes známém pod označením Apollo 1. Měl v něm zastávat funkci velitele posádky. Během simulovaného odpočítávání při výcviku na startovací rampě vypukl dne 27. ledna 1967 v kabině Apolla 1 požár, při němž spolu s Edwardem Whitem a Rogerem Chaffeem zahynul. Bylo mu 40 let.\n\n\nV roce 1987 byl zapsán v Ohiu do National Aviation Hall of Fame (Národní letecká síň slávy). Stejně jako Roger Bruce Chaffee je pohřben na Arlingtonském národním hřbitově.\n\n"}
{"id": "29723", "url": "https://cs.wikipedia.org/wiki?curid=29723", "title": "Edward Higgins White", "text": "Edward Higgins White\n\nEdward Higgins White, II (14. listopadu 1930 San Antonio, Texas – 27. ledna 1967 Cape Canaveral, Florida) byl první americký astronaut, který uskutečnil výstup do vesmíru. Zahynul na Zemi při požáru na palubě Apolla 1.\n\nEdward se narodil v Texasu 14. listopadu. Vystudoval vojenskou akademii ve West Pointu. Od roku 1952 sloužil v různých vojenských posádkách, také v Německu. Pak pokračoval ve zvyšování svých znalostí na Michiganské univerzitě letecké inženýrství. Odtud si v roce 1959 odnesl diplom s titulem leteckého inženýra. Požádal o přijetí do výcviku astronautů v NASA, kam byl po patřičných zkouškách v roce 1962 zařazen do druhé skupiny. Během dalšího výcviku absolvoval školu zkušebních pilotů na Edwardsově letecké základně a pracoval jako zkušební pilot a technický instruktor na základně Wright-Patterson v Ohiu.\n\nByl členem posádky letu Gemini 4, při němž dne 3. června 1965 uskutečnil jako první Američan výstup do otevřeného vesmíru s manévrováním pomocí plynových trysek. V misi měl funkci druhého pilota, kolegou a velitelem lodě byl James McDivitt. Startovali z kosmodromu Mys Canaveral na Floridě a přistáli po 4 dnech letu s pomocí padáků v kabině lodi do Atlantského oceánu asi 400 km od Bahamských ostrovů.\n\nV dalších letech programu Gemini se s ním nepočítalo. Jeho druhým letem do vesmíru měl být let \"AS 204\", dnes známý pod označením Apollo 1. V tomto letu měl zaujmout funkci pilota velitelského modulu. Během simulovaného odpočítávání na startovací rampě kosmodromu KSC vypukl dne 27. ledna 1967 v kabině Apolla 1 požár, při němž spolu s ostatními dvěma astronauty Virgilem Grissomem a Rogerem Chaffeem zahynul..\n"}
{"id": "29724", "url": "https://cs.wikipedia.org/wiki?curid=29724", "title": "Roger Bruce Chaffee", "text": "Roger Bruce Chaffee\n\nRoger Bruce Chaffee (15. února 1935 Grand Rapids, Michigan – 27. ledna 1967 Cape Canaveral, Florida) byl americký vojenský letec a astronaut, který tragicky zahynul na Zemi při požáru na palubě Apolla 1. \n\nPo absolvování základní a střední školy pokračoval ve studiích leteckého inženýrství na Illinoiské vysoké škole technické a Purdueově univerzitě, kterou úspěšně zakončil v roce 1957. Pak následovalo několik let služby v armádě na námořní letecké základně v Jacksonville. V roce 1962 začal studovat na Vysoké škole technické vojenského letectva na základně Wright-Patterson. Studium předčasně ukončil v roce 1963, protože byl v říjnu 1963 přijat do výcvikového střediska amerických astronautů. Byl vybrán pro posádku Apollo 1. Byl ženatý a měl dvě děti – Sheryl a Stephena.\n\nJeho prvním letem do vesmíru měl být let \"AS 204\", dnes známý pod označením Apollo 1. Měl v něm zastávat funkci pilota lunárního modulu. Během simulovaného odpočítávání na startovací rampě č.34 základny na Mysu Canaveral vypukl dne 27. ledna 1967 v kabině Apolla 1 požár, při němž spolu s ostatními dvěma astronauty, Virgilem Ivanem Grissomem a Edwardem Whitem zahynul.\n\nStejně jako Virgil Ivan Grissom je pohřben na Arlingtonském národním hřbitově.\n\n\n\n"}
{"id": "29725", "url": "https://cs.wikipedia.org/wiki?curid=29725", "title": "Strakapoud velký", "text": "Strakapoud velký\n\nStrakapoud velký (\"Dendrocopos major\") je široce rozšířený šplhavec z čeledi datlovitých (Picidae). Je průměrně 22,5 cm dlouhý, černobíle zbarvený s červenými spodními krovkami ocasními. U pohlaví je přitom vyvinut nápadný pohlavní dimorfismus, samci mají na rozdíl od samic totiž i červený týl.\n\nVyskytuje se na všech kontinentech východní polokoule s výjimkou Austrálie, na svém rozsáhlém areálu rozšíření přitom tvoří 14 poddruhů. Jeho přirozeným biotopem jsou lesy všech typů, běžně se však vyskytuje i v parcích a zahradách. V České republice je pak zdaleka nejběžnějším zástupcem řádu šplhavců.\n\nZ jara je nápadný svým charakteristickým „bubnováním“ do kůry stromů nebo na plechové části staveb. Přes léto v jeho potravě převažují malí bezobratlí živočichové, občas plení i hnízda jiných ptáků; přes zimu, kdy je živočišné stravy nedostatek, požírá zejména různé plody. Hnízdí v dutinách stromů, které si sám hloubí většinou vysoko ve ztrouchnivělých stromech. V jedné snůšce pak bývá 4-7 smetanově bílých vajec.\n\nStrakapoud velký dosahuje přibližně stejné velikosti jako špaček, dorůstá 22–23 cm, v rozpětí křídel měří 34–39 cm a jeho hmotnost se pohybuje mezi 70–90 g.\n\nStavbou těla je skvěle přizpůsoben životu na stromech. Jeho čtyři prsty, z nichž dva směřují dopředu a dva dozadu, jsou opatřeny zahnutými drápy, které usnadňují šplhání, a jeho tuhá ocasní pera při něm slouží jako opora těla. K rozbíjení dřeva má velmi silný, zašpičatělý zobák s velmi dlouhým a citlivým, štíhlým, plochým jazykem, který je na konci opatřený drsnou štětičkou a který mu napomáhá k získání kořisti i ze špatně dostupných míst. Díky svým velmi silným krčním svalům je schopen do dřeva narážet velkou rychlostí, proto má i velmi silnou lebku, která chrání jeho mozek před zpětnými nárazy.\n\nSvrchu je strakapoud velký převážně černý s výraznými bílými znaky na křídlech v podobě velké skvrny na jejich vrchní části a tenkých světlých pruhů na letkách. Spodinu těla má lehce nažloutlou, opeření na spodních krovkách ocasních oranžovo-červené. Na boční straně jinak světlé hlavy má dva výrazné, ve středu spojené tmavé pruhy.\n\nU pohlaví je vyvinut patrný sexuální dimorfismus – samci mají výraznou červenou skvrnu na týle, zatímco samice tento znak zcela postrádají a týl mají černý. Mladí ptáci jsou od dospělců až do listopadu, kdy u nich probíhá přepeřování, snadno odlišitelní díky červenému zbarvení na temeni a růžovému opeření na spodních krovkách ocasních.\n\nPodobně jako ostatní strakapoudi létá ve vlnovkách s krátkými, důraznými údery křídel.\n\nNa území České republiky se vyskytují dva poddruhy. Kromě převažujícího strakapouda velkého středoevropského (\"D. major pinetorum\") zde na zimu zalétá také malý počet strakapoudů velkých severoevropských (\"D. major major\"), lišících se především čistě bílým peřím na spodině těla a na lících, na rozdíl od svých středoevropských příbuzných jen zřídkakdy s hnědavým nádechem. Jejich zobák je o něco silnější.\n\nNa rozdíl od ostatních druhů strakapoudů žijících v ČR má samec na hlavě pouze červený proužek, ne „čepičku“. Tu mají strakapoud prostřední, strakapoud malý a strakapoud bělohřbetý. Od strakapouda jižního ho lze odlišit podle zbarvení hlavy. Mezi bílou skvrnou na tváři a bílou skvrnou na krku probíhá černý pásek, zatímco u strakapouda jižního jsou tyto skvrny propojeny. Podle těchto skvrn lze rozlišit i samice těchto dvou druhů, kterým červený proužek na hlavě chybí.\n\nOzývá se nejčastěji krátkým, ale výrazným \"kik\" (často v řadě jako \"ki-ki-ki-ki\") nebo \"kix\", při vzrušení také skřípavým \"čret čret\" nebo \"gigigigi\". Mláďata v hnízdě se pak ozývají hlasitým \"detdetdet\".\n\nZjara je výrazný díky svému „bubnování“ do kůry stromů, ale i do plechových částí budov, např. do kopulí kostelů. Účel tohoto pro strakapoudy typického chování je přilákat zástupce opačného pohlaví na své území a zároveň i odehnat možné územní konkurenty. Bubnování strakapouda velkého je krátké, tvořeno přibližně 10–15 údery za sekundu a náhle končící. Preferuje při něm přitom stromy duté nebo hnijící, u kterých se zvuk rozléhá lépe, což má za následek i větší hlasitost samotného bubnování.\n\nStrakapoud velký je široce rozšířený šplhavec. Jeho areál rozšíření pokrývá celou Evropu s výjimkou Islandu, severu Skandinávského poloostrova a Irska. Početně zasahuje také na asijský kontinent, kde obývá široký pruh v rozmezí od její západní části až po Čínu a Japonsko, izolovaně obývá i severozápad Afriky. Byl však již zastižen i daleko odsud, např. v Severní Americe či na Faerských ostrovech. Velikost jeho globálního areálu rozšíření není vzhledem k jeho značné velikosti vyhodnocena, přesně vyčíslena není ani jeho globální populace, která čítá na 73,5 – 216 milionů jedinců.\n\nV Evropě, která pokrývá 25–49 % jeho globálního rozsahu, se jedná o vůbec nejhojnějšího strakapouda, počet hnízdících ptáků je zde odhadován na 12–18 mil. párů.\n\nV současné době není nijak viditelně ohrožen a v Červeném seznamu IUCN jej proto nalezneme v kategorii málo dotčených druhů (LC). Největší hrozbu pro něj v budoucnu představuje zejména ztráta přirozeného biotopu způsobená hromadným odlesňováním.\n\nJe stálý, výjimkou je pouze část ptáků z chladných severských oblastí, která se na zimu za potravou stahuje na jih.\n\nPřirozeným biotopem strakapouda velkého jsou lesy jehličnaté, listnaté i smíšené, zdá se však, že preferuje zvláště rozsáhlejší listnaté komplexy se vzrostlými stromy. Je také velmi přizpůsobivý a v hojném počtu se proto vyskytuje i v blízkosti lidských sídel, nejčastěji pak v městských parcích a ve větších, stromy zarostlých zahradách.\n\nV České republice se jedná o nejhojnějšího a tudíž i dobře známého šplhavce, který zde hnízdí v počtu 200–400 000 párů, a to na celém jejím území od nížin až po horní hranici lesa. Ptáci hnízdící na území Česka jsou stálí a během zimního období se potulují kolem svých hnízdišť, občas na naše území navíc zalétávají zimovat i jedinci ze severní Evropy. Celkový počet zimujících ptáků u nás přitom čítá na 150–300 000 jedinců. Jeho trend je v současné době na mírném vzestupu.\n\nStrakapoud velký žije jednotlivě nebo v párech. Je aktivní přes den a většinu času tráví na stromech, na zem, kde se pohybuje velmi neohrabaně, slétává jen zřídkakdy.\n\nMezi časté predátory dospělých ptáků patří jestřáb lesní a krahujec obecný, u mladých ptáků pak zejména kuna lesní a v městském prostředí i kočka domácí. Vejce a mláďata v hnízdě mají jen velmi malé množství predátorů, mezi které patří zejména kuna, která se do hnízdní dutiny dostává většinou zvětšením vstupního otvoru. Predaci hnízd u tohoto druhu však občas vykonává i špaček obecný, který si zničením snůšky nebo zabitím malých mláďat snaží osvojit hnízdní dutinu pro sebe.\n\nJe všežravý. V létě se v jeho potravě objevují zejména malí bezobratlí živočichové, včetně mravenců, pavouků, stonožek, motýlů, můr, dřevokazných škůdců (např. kůrovců) a jejich larev, ale také semena a různé plody, občas olizuje i mízu stromů. Plení i hnízda jiných, v dutinách hnízdících ptáků, jako jsou např. sýkory. Jsou známy i případy, kdy vyplenil hnízdní dutinu jiných druhů strakapoudů. K hnízdu se přitom nejčastěji dostává zvětšením vletového otvoru, čemuž lze u hnízdních budek zabránit jeho okováním.\n\nV období, kdy je živočišné potravy výrazný nedostatek (konec podzimu až začátek jara), se v jeho potravě zvedá podíl plodů, zejména bobulí, ořechů a žaludů, které zaráží do štěrbin mezi kůrou stromů a pak je zobákem snadněji rozbijí. Takováto místa jsou nazývána „kovadliny“ a strakapoudi se k nim pravidelně vrací. V zimě se jedná také o častého návštěvníka krmítek, kde preferuje zejména arašídy, slunečnicová semena a tuk.\n\nPři získávání potravy zevnitř stromů většinou začíná shora a postupuje ze strany na stranu. V případě, že pod kůrou zaznamená kořist, tluče do kůry svým silným zobákem až do doby, než se rozpadne, a ze štěrbin se poté kořisti zmocňuje svým dlouhým vymrštitelným jazykem.\n\nStrakapoud velký pohlavně dospívá ve věku jednoho roku. Ve střední Evropě začíná hnízdit během dubna a hnízdí až do srpna, a to jednou ročně. Hnízda si buduje zejména v dutinách starých, hnijících, rovných stromů s měkkým dřevem, minimálně 3 m nad zemí. Ačkoli se zdá, že neprojevuje preferenci nad žádným určitým druhem stromu, hnízda velmi často buduje v bříze bělokoré a dubu letním i zimním. V průběhu let vytesá mnohem víc dutin, než potřebuje. Ty jsou poté využívány i jinými živočichy, např. netopýry. Každý rok si přitom vytesává obvykle hnízdní dutinu novou.\n\nDutiny mají kulatý, hladký vletový otvor, který má průměr asi 5 cm a na jejich hloubení se podílí oba partneři. Chodba je krátká, zato hnízdní komůrka, kterou vystýlá pilinami, je až 30 cm hluboká a 15 cm široká. Samice klade 4–7 kulatých, smetanově bílých, 20 x 27 mm velkých a 5,7 g těžkých (z toho 7 % tvoří skořápka) vajec, na kterých sedí společně s partnerem po dobu 14–16 dnů. Samice přitom obvykle vykonává inkubaci přes den a samec přes noc. Mláďata jsou po vylíhnutí oběma rodiči krmena převážně hmyzími larvami, ve věku 7 dnů se jim již otevírají oči, o dva dny později jim začíná růst krycí peří a od 12. dne je dospělí ptáci již přestávají zcela zahřívat, ve vyšším věku následně vylézají až k samému konci dutiny a hlasitě žebrají o potravu. Dutinu pak zcela opouští po 20–24 dnech.\n\nÚspěšnost hnízdění je velmi vysoká, u datlovitých obecně se jedná obvykle o více jak 90 %.\n\nVe volné přírodě se strakapoud velký dožívá až 11 let, zatím největší zaznamenaný věk pochází od jedince ze Švédska, u kterého byl zjištěn věk minimálně 12 let a 8 měsíců.\n\nV několika případech strakapoud velký poškozuje zateplovací fasády staveb či plastové kryty komunikačních antén. Příčina tohoto chování není známá.\n\nStrakapoud velký je jedním z 396 zástupců široce rozšířeného řádu šplhavců, kam dále řadíme např. datly, žluny, tukany a vousáky. Je také typickým zástupcem nejpočetnější z čeledí tohoto řádu – datlovitých. V současné době je strakapoud velký řazen do rodu \"Dendrocopos\", který čítá na 24 druhů. V minulosti byl však řazen do rodu \"Picoides\", kam dodnes řadíme několik druhů strakapoudů a datlíků. Jeho vědecký název – \"Dendrocopos major\" – je přitom odvozen z řeckého \"dendron\", které lze přeložit jako \"strom\"; \"kopos\", které v doslovném překladu znamená \"ořezávač\" a z latinského \"major\", které překládáme jako \"velký\".\n\nV molekulárně biologických studiích se ukazuje, že je tento druh strakapoudů příbuzný zejména se strakapoudem bělohřbetým (\"D. leucotos\"), jižním (\"D. syriacus\"), pruhobřichým (\"D. macei\") a rezavobřichým (\"D. hyperythrus\"), ale zřejmě také s datlem okinawským (\"Sapheopipo noguchii\", resp. \"Dendrocopos noguchii\"). Všechny tyto druhy na základě dostupných studií představují pravděpodobně přirozenou vývojovou skupinu datlovitých ptáků.\n\nPodle nalezených fosilií se výskyt strakapouda velkého odhaduje od počátku holocénu, tedy zhruba před 10 000 lety. První dochované záznamy o tomto druhu pak údajně pochází z 10. století.\n\nVyskytuje se ve 14 poddruzích (v ČR hnízdí čtvrtý zmiňovaný):\n\n\n\n"}
{"id": "29727", "url": "https://cs.wikipedia.org/wiki?curid=29727", "title": "Apollo 5", "text": "Apollo 5\n\nApollo 5 (22. ledna 1968 – 23. ledna 1968) byl nepilotovaný let programu Apollo.\n\nRok po tragické smrti kosmonautů na Apollu 1 před jeho startem z rampy 34 na Mysu Canaveral byla odtud vyslána loď bez kosmonautů na oběžnou dráhu Země s cílem otestovat 10400 kg těžký lunární modul LM-1, vyrobený americkou firmou Grumman. Během testu se měly vyzkoušet motory obou stupňů měsíční sekce v prostředí vesmírného vakua. Start byl proveden pomocí rakety Saturn IB, která měla být původně použita pro Apollo 1. Odklad letu až na leden 1968 byl způsoben vynucenými přestavbami podle požadavků vyšetřovací komise i projevujícími se drobnými závadami během odpočítávání. Modul byl identický s verzí plánovanou pro použití při letu na Měsíc, chyběly mu pouze pro tento zkušební let nepotřebné podpěrné nohy.\nRaketa Saturn IB SA-204 odstartovala i s lodí a LM (LM — Lunar Module = měsíční modul ) v pondělí 22. ledna 1968 navečer z Eastern Test Range. Po postupném odhození obou stupňů nosné rakety se Apollo dostalo na oběžnou dráhu 161-120 km na povrchem Země. Z australské stanice Canberra se na pokyn aktivoval adaptér modulu SLA, odpojil se třetí nosný stupeň rakety (zanikne po třech letech), také kuželový kryt nahrazující velitelskou a pomocnou sekci a LM letěl samostatně. Tím byl program letu naplněn a NASA prohlásila, že LM již nepotřebuje zkoušet v bezpilotním letu podruhé (ušetří se tak jedna raketa). Apollo 5 i odděleně letící LM po úspěšné zkoušce druhý den zanikly v atmosféře. V plánu přistání žádné části tohoto Apolla na Zemi nebylo.\n\n"}
{"id": "29728", "url": "https://cs.wikipedia.org/wiki?curid=29728", "title": "Mira", "text": "Mira\n\nMira (ο Cet / ο Ceti / Omikron Ceti / také Mira Ceti) je dvojhvězda v souhvězdí Velryby sestávající z červeného obra Mira A (nebo jen Mira) a bílého trpaslíka Mira B nebo také VZ Ceti. Mira A je proměnná hvězda a je první objevenou proměnnou hvězdou, která byla objevena a nebyla supernovou. Na rozdíl od bizarní Eta Carinae, Mira je nejjasnější periodickou proměnnou hvězdou na obloze, která není po část svého cyklu viditelná.\n\nJejí malý hvězdný průvodce byl objeven pomocí Hubbleova vesmírného dalekohledu (HST) v roce 1995, kdy byl 70 AU od hlavní složky dvojhvězdy. Objev byl oznámen v roce 1997. Ultrafialové obrázky z HST a pozdější rentgenové obrázky z Chandry ukázaly spirálu plynu opouštějící Miru A směrem k Miře B. Průvodce Miru oběhne jednou za zhruba 400 let. Celá soustava se Galaxií pohybuje rychlostí 130 km.s.\n\nMira se stala prototypem mirid, proměnných hvězd s dlouhou periodou. Zatím je známo asi 6000 hvězd tohoto typu. Všechno jsou to červení obři, jejichž povrchy pulzují a zvyšují nebo snižují tak svou jasnost během period dlouhých od asi 80 do více než 1000 dnů. Nejčastěji jsou jejich periody dlouhé od 200 do 400 dnů.\n\nSamotná Mira se zjasňuje až k 3,5. magnitudě, čímž se stává dobře viditelnou hvězdou. Někdy dosáhne maxima až 2,0. mag a minima 4,9. mag. Mění tak celkem běžně svou jasnost až patnáctkrát. V historii ale už její jasnost poklesla až mezi 8,6. a 10,1. mag. Při porovnání absolutního minima a maxima (nikoli během jedné periody) zjistíme, že Mira dokáže změnit svou jasnost až 1700 krát.\n\nJejí světelná křivka stoupá asi 100 dnů a dalších zhruba 200 dnů klesá. Perioda je v průměru dlouhá 332 dnů.\nV roce 2007 byl pomocí družice NASA GALEX () objeven u této hvězdy mimořádně dlouhý chvost z materiálu, který hvězda uvolňuje. Je tvořen uhlíkem, kyslíkem a dalšími prvky. Proud částic je dlouhý 13 ly.\n\nMira byla objevena, nebo alespoň poprvé zaznamenána, po řadě pozorování astronoma Davida Fabricia, která začala 3. srpna roku 1596. Jako referenční hvězdu pro zjišťování polohy planety Merkur si vybral do té doby nezaznamenanou hvězdu třetí magnitudy, která se nacházela opodál. 21. srpna ale hvězda nečekaně zvýšila svou jasnost o celou jednu magnitudu, ale během října přestala být pozorovatelná. Fabricius si myslel, že to byla jen nova, ale překvapivě ji 16. února 1609 opět spatřil.\n\nPozději Johann Holwarda určil její periodu na 11 měsíců. Jméno jí dal pak Johannes Hevelius, který ji pozoroval ve stejné době. Jméno se objevilo v jeho práci \"\" z roku 1662. \"Mira\" znamená latinsky \"nádherná\", \"udivující\" nebo \"výjimečná\". Pro toto pojmenování se rozhodl proto, že se chovala zcela jinak než ostatní známé hvězdy na obloze. Ismail Bouillaud potom zpřesnil její periodu na 333 dnů. Tato hodnota se liší jen o jeden den od dnes uváděných 332 dnů. Je přitom známo, že Mira svou periodu mírně mění.\n\nSpekuluje se, jestli Fabricius Miru skutečně pozoroval jako první. Z příkladu hvězdy Algolu, u kterého se s jistotou potvrdila jeho proměnnost až roku 1667, se dá usuzovat, že Miru pozorovali lidé již tisíciletí. V jednom ze svých spisů se o podobné hvězdě zmiňuje už Hipparchos, ale Ptolemaiovy katalogy hvězdu nezmiňují ani jako běžnou hvězdu. V čínských a korejských archívech můžeme také nalézt její pozorování z let 134 př. n. l., 1070 a 1596, tedy z téže doby, kdy ji pozoroval i Fabricius. Těmito pozorováními si ale nemůžeme být jistí, protože záznamy tehdy byly značně nepřesné, protože hvězdy se běžně umísťovaly jen do čínských souhvězdí.\n"}
{"id": "29730", "url": "https://cs.wikipedia.org/wiki?curid=29730", "title": "Apollo 7", "text": "Apollo 7\n\nApollo 7 byl první uskutečněný pilotovaný let (11. října 1968 – 22. října 1968) v rámci programu Apollo, první americký let do vesmíru s tříčlennou posádkou, první pilotovaný let s použitím rakety Saturn 1B a první let americké kosmické lodi, ze kterého se uskutečnil přímý televizní přenos. V celkovém pořadí pilotovaných letů Země je veden na 24. místě.\n\nTato posádka předtím tvořila záložní posádku letu Apollo 1, který se neuskutečnil z důvodu tragické nehody během přípravy letu.\n\nPo tragickém konci projektu Apollo 1 na konci ledna 1967 znamenal pilotovaný let Apollo 7 pro NASA veliký úspěch. Apollo 7 byl vybaven CSM (servisním modulem), CM (velitelský modul) a třemi tunami pohonných hmot. První dva oběhy letěli spojeni s posledním stupněm nosné rakety Saturnu. Všechny hlavní systémy kosmické lodi pracovaly po dobu celého letu správně a ani jiné zásadnější technické potíže se neobjevily. S asi největšími problémy se tak potýkali členové posádky: jednotně si stěžovali na vysokokalorickou sušenou stravu, která se jim brzy přejedla, všichni tři se postupně nachladili, a navíc mezi nimi navzájem i personálem na zemi probíhaly menší hádky - kvůli nim NASA napříště žádného z nich nevybrala do hlavních posádek dalších misí a Apollo 7 tak pro ně znamenalo poslední vesmírný let.\n\nBěhem letu plnila posádka řadu úkolů, především simulaci spojení s lunárním modulem a simulované navedení Apolla na dráhu kolem Měsíce. Kromě toho posádka uskutečnila vůbec poprvé živé televizní vysílání z vesmírné lodi. Celkem se uskutečnilo sedm krátkých televizních přenosů, které na Zemi zaznamenaly obrovský ohlas. Ze záznamu je vysílala i Československá televize. Hned po druhém přímém přenosu byli všichni tři kosmonauti jmenováni Americkým svazem televizních a rozhlasových umělců za jeho čestné členy.\n\nProgram Apolla 7 také obsahoval pět vědeckých experimentů:\nPro fotografické experimenty disponovala posádka 70mm kamerou Hasselblad se standardním objektivem 80 mm f/2,8 a dvěma kamerami Maurer 16 mm s měnitelnou rychlostí 1, 6, 12 a 24 obrázků za sekundu a s výměnnými bajonetovými objektivy 18 mm f/2 a širokoúhlým 5 mm f/2.\n\nDalší tři experimenty měly lékařský charakter:\n\n\n\n\nPři sestupu byla posádka podrobena přetížení pouze 3 g. Přistáli na hladině oceánu 22. října 1968 po poledni poblíž Bermudských ostrovů. Na palubu je vzala čekající loď USS Essex.\nÚspěch Apolla 7 výrazně změnil plány NASA. Na schůzi nejvyšších činitelů NASA za předsednictví úřadujícího administrátora Dr. Paineho bylo 11. listopadu 1968 rozhodnuto, že další let, tj. pilotovaný let Apollo 8 poprvé zamíří i s posádkou k Měsíci. V původním harmonogramu projektu Apollo, kde mise Apollo 7 představovala bod C (pilotovaný let velitelského + servisního modulu na nízké oběžné dráze kolem Země), to reálně znamenalo, že budou vynechány body D a E a příští mise bude realizovat mírně modifikovanou variantu bodu F, tedy pilotovaný let na oběžné dráze kolem Měsíce zatím bez lunárního modulu.\n\n"}
{"id": "29731", "url": "https://cs.wikipedia.org/wiki?curid=29731", "title": "Wally Schirra", "text": "Wally Schirra\n\nWalter Marty Schirra, Jr. (12. března 1923 Hackensack, New Jersey, USA – 3. května 2007 La Jolla, Kalifornie, USA) byl americký zkušební pilot a astronaut, jeden z původní sedmičky astronautů vybraných v rámci prvního amerického pilotovaného kosmického programu Mercury. Byl jediným Američanem, který absolvoval lety v kosmických lodích programů Mercury, Gemini a Apollo. Během tří letů strávil 295 hodin a 15 minut na oběžné dráze Země.\n\nSchirrova rodina pocházela ze Švýcarska. Walter měl hodně příbuzných a sestru Zuzanu. Rád lyžoval a závodil v autech. Po základní škole absolvoval střední a pak začal studovat strojní fakultu na New Jersey Institute of Technology v Newarku a v roce 1941 námořní akademii United States Naval Academy v Annapolisu. Ukončil ji roku 1945. Jako aktivní pilot narukoval k 7.americké námořní flotile v Tichomoří a bojoval i v korejské válce. Zúčastnil se více než stovky bojových letů. Po této válce se vrátil do USA, sloužil jako pilot základny v Kalifornii. Od roku 1954 byl zkušebním letcem a pak se rozhodl stát se kosmonautem. Byl ženatý a měl dvě děti.\n\nS kosmickou lodí Sigma 7 při misi odstartoval s kosmodromu na mysu Canaveral k devítihodinovému letu v říjnu 1962. Jednalo se o sedmý let člověka do vesmíru v rámci programu Mercury s nosnou raketou Atlas. Přistál na hladině Tichého oceánu.\n\nO tři roky později letěl ze stejného kosmodromu v kosmické lodi Gemini 6A. Kolegou mu byl Thomas Stafford. Jednalo se o skupinový let, protože společně s nimi byla na orbitě loď Gemini 7. Po jednom dni a 16 obletech Země přistáli v Tichém oceánu.\n\nO další tři roky vzlétl potřetí do kosmu a bylo to naposled. V rámci programu Apollo řídil loď Apollo 7 na oběžné dráze Země. Spolu s ním letěli Donn Eisele a Walter Cunningham. Během letu vykonali celou řadu zkoušek jako nutnou podmínku pokračování programu lety k Měsíci. Po 11 letových dnech přistáli v Atlantském oceánu.\n\n\nZ NASA i námořnictva brzy odešel a přijal místo předsedy společnosti Regeney Investors v Denveru, podepsal několik smluv na vystupování v televizi a také se stal komentátorem řady dalších letů pro společnost Colombia. V roce 1986 byl v Ohiu zapsán do National Aviation Hall of Fame (Národní letecká síň slávy). Zemřel na srdeční infarkt 3. května 2007 ve věku 84 let v nemocnici Scripps Green v kalifornském městě La Jolla.\n\n"}
{"id": "29735", "url": "https://cs.wikipedia.org/wiki?curid=29735", "title": "Mercury-Atlas 8", "text": "Mercury-Atlas 8\n\nMercury-Atlas 8 (MA-8) s kabinou pojmenovanou Sigma 7 byl třetí pilotovaný kosmický let v rámci programu Mercury, který se uskutečnil 3. října 1962. Astronaut Schirra byl ve vesmíru přes 9 hodin.\n\nV závorkách je uvedený dosavadní počet letů do vesmíru včetně této mise.\n\n\nKosmická loď Mercury 8 odstartovala z kosmodromu Eastern Test Range na mysu Canaveral 3. října 1962 s pomocí rakety Atlas – D. Jejím velitelem a jediným členem posádky byl Walter Marty Schirra, Jr., pátý Američan ve vesmíru, devátý astronaut Země. Cílem letu bylo zjistit rozsah potřeb úprav kabiny pro let dlouhý 24 hodin.\n\nBěhem letu se porouchala automatická regulace klimatizace skafandru. Schirra dokázal stabilizovat řízení lodě po odpojení automatiky, kvůli úsporám energie často vypínal spojení. Walter za letu fotografoval Zemi i hvězdy a pořídil kamerou záznam světelných jevů pro potřeby americké meteorologické služby. Potřebovala vědět, jaké druhy fotografických filtrů je nejlépe používat pro snímkování z meteorologických družic.\n\nKe konci letu se zapojily brzdící motory, vyprázdněné rakety byly odhozeny, ve výši 8820 metrů se otevřel první stabilizační padák, ve výši 3100 metrů padák hlavní.\n\nKabina lodě s kosmonautem přistála na hladině Tichého oceánu po 9 hodinách letu a 6 obletech Země. Za necelou hodinu byl Schirra i s kabinou vytažen na palubu letadlové lodě USS Kearsarge. \n\n"}
{"id": "29743", "url": "https://cs.wikipedia.org/wiki?curid=29743", "title": "Hubbleův vesmírný dalekohled", "text": "Hubbleův vesmírný dalekohled\n\nHubbleův vesmírný dalekohled (zkratka HST z , někdy také jen krátce Hubble) je dalekohled, který na oběžnou dráhu Země do výše 600 kilometrů vynesl v roce 1990 při letu STS-31 americký raketoplán Discovery. Současně obíhá Zemi ve výšce asi 569 km. Dalekohled předává na Zemi obrazy vesmíru neovlivněné zemskou atmosférou. Jeho umístění mimo zemskou atmosféru umožňuje pořizovat velmi ostré snímky vesmírných těles. Od svého vypuštění se stal jedním z nejdůležitějších dalekohledů v historii astronomie a významně se zasloužil o prohloubení poznatků o vesmíru. Přispěl k mnohým klíčovým objevům, které pomohly astronomům lépe porozumět základním problémům astrofyziky. Velmi ceněné jsou například snímky tzv. Hubbleových hlubokých polí () s nejvzdálenějšími objekty, které zatím lidstvo bylo schopno ve vesmíru pozorovat.\n\nHubbleův vesmírný teleskop je součástí série Velkých kosmických observatoří, programu výzkumu vesmíru amerického Národního úřadu pro letectví a kosmonautiku (NASA). Dalšími observatořemi jsou Comptonova gama observatoř (), rentgenový teleskop Chandra () a Spitzerův vesmírný dalekohled (). Další vesmírný dalekohled nespadající do programu Velkých kosmických observatoří je Vesmírný dalekohled Jamese Webba (JWST), který má být vypuštěn v roce 2021 a který bude určen pro zkoumání vesmíru v infračervené oblasti spektra.\n\nDalší budoucnost dalekohledu je již několik let předmětem diskuse odborníků. Poslední servisní mise byla nejprve po havárii raketoplánu Columbia zcela zrušena, ale na nátlak vědecké komunity, zejména astronomů, ji NASA počátkem roku 2006 předběžně znovu zařadila do plánu letů raketoplánů a to na rok 2008. Z technických důvodů byl však termín startu mise STS-125 odsunut na květen 2009. S další servisní misí se již nepočítá.\n\nPokud by bylo k servisní misi nedošlo, postupně by selhaly stabilizační setrvačníky a fotovoltaické články a do konce desetiletí by dalekohled přestal pracovat. Ve vzdálenější budoucnosti by pak zanikl v hustých vrstvách zemské atmosféry.\n\nHistorie Hubbleova vesmírného dalekohledu sahá až k roku 1946, kdy astronom a teoretický fyzik Lyman Spitzer publikoval článek nazvaný \"Astronomické výhody hvězdárny mimo Zemi\". V článku pojednával o dvou hlavních výhodách, které by měly vesmírné observatoře oproti pozemským. První byla, že úhlové rozlišení (nejmenší vzdálenost, při které mohou být objekty jasně rozlišitelné) by bylo limitované pouze difrakcí, na rozdíl od turbulencí v atmosféře, které způsobují blikání hvězd, astronomům známé jako „seeing“. Tehdy byly pozemské dalekohledy limitované typickým rozlišením 0,25–0,5 úhlových vteřin, v porovnání s teoretickým difrakčním omezením okolo 0,1 úhlové vteřiny pro teleskopy se zrcadlem o průměru 2,5 m. Druhá hlavní výhoda by byla, že vesmírný dalekohled by mohl pozorovat infračervené a ultrafialové záření, které na Zemi do velké míry pohlcuje atmosféra.\n\nSpitzer zasvětil vývoji vesmírného dalekohledu velkou část své kariéry. V roce 1962 správa americké národní akademie věd doporučila vývoj vesmírného dalekohledu jako část vesmírného programu a roku 1965 byl Spitzer jmenován do čela komise, která měla za úkol definovat jeho vědecké cíle.\n\nVesmírná astronomie se začala pomalu rozvíjet po druhé světové válce, kdy vědci našli možné uplatnění pro vynálezy raketové technologie, jež se dostala do popředí zájmu. Roku 1946 bylo pořízeno první ultrafialové spektrum Slunce z výšky 88 km pomocí přístrojů nesených v trupu rakety. V roce 1962 byla Velkou Británií vypuštěna na oběžnou dráhu Země sluneční observatoř jako část vesmírného programu Ariel a roku 1966 zažil svět vypuštění první Orbitální astronomické observatoře (OAO) vesmírnou agenturou NASA. Misi OAO-1 selhaly baterie po třech dnech, ovšem následující mise OAO-2 prováděla ultrafialové pozorování hvězd a galaxií od svého startu v roce 1968 až do roku 1972, daleko za hranicí původně plánované životnosti jednoho roku.\n\nMise OAO ukázaly, jak důležitou úlohu by v astronomii mohlo sehrávat pozorování z vesmíru. V roce 1968 se zrodily smělé plány NASA pro vývoj zrcadlového dalekohledu s průměrem 3 metry, známým jako \"Velký orbitální dalekohled\" či \"Velký vesmírný dalekohled\". Jako datum jeho vypuštění byl navržen rok 1979. Plány zdůrazňovaly potřebu servisních misí s lidskou posádkou k teleskopu, aby bylo zaručené, že tak finančně náročný projekt bude mít příslušně dlouhou životnost. Paralelně vyvíjené plány pro znovupoužitelné kosmické raketoplány naznačovaly, že technologie, která umožní servisní lety k dalekohledu, bude brzy dostupná.\n\nÚspěch programu OAO podpořil zvyšující se konsenzus mezi astronomickou komunitou, že Velký vesmírný dalekohled (zkratka LST – ) by měl být hlavním cílem. Roku 1970 NASA vytvořila dvě komise: jednu pro konstrukční část projektu a druhou pro stanovení vědeckých cílů projektu. Velmi obtížné bylo získání peněz na dalekohled, který měl být mnohem dražší, než jakýkoliv dosavadní teleskop na zemském povrchu. Kongres Spojených států amerických si nejprve vynutil škrty v plánovací fázi projektu, skládající se z velmi detailních studií potenciálních přístrojů a technického vybavení dalekohledu. Roku 1974 škrty ve veřejných výdajích, podnícené prezidentem Geraldem Fordem, vedly Kongres ke zrušení celého financování vesmírného teleskopu.\n\nOdpovědí na tento krok byl v USA začátek celonárodního lobbistického úsilí za dalekohled, koordinovaného astronomy. Mnozí z nich se setkali s jednotlivými kongresmany a senátory osobně a při tom organizovali také dopisové kampaně. Národní akademie věd vydala zprávu zdůrazňující potřebu vesmírného teleskopu. Senát Spojených států amerických nakonec souhlasil s přiznáním alespoň poloviny původní finanční částky pohybující se v rozmezí 400−500 miliónů USD, kterou Sněmovna dříve zamítla.\n\nProblémy s financováním vedly k redukci projektu. Původně navrhovaný průměr zrcadla se snížil z 3 m na 2,4 m a navrhovaný 0,5 m teleskop pro testování systémů použitých na hlavním dalekohledu byl zrušen. Redukce však vedla také ke kompaktnější a efektivnější konfiguraci technického vybavení dalekohledu. Finanční problémy naznačily nutnost spolupráce s Evropskou kosmickou agenturou (ESA), která souhlasila s dodávkou několika přístrojů, mezi jinými i solárních panelů. Současně uhradila přibližně 15 % nákladů výměnou za garanci 15 % pozorovacího času teleskopu pro evropské astronomy. Kongres poté schválil částku 36 000 000 USD na rok 1978, takže již mohly začít vlastní práce na projektu. S vynesením dalekohledu na oběžnou dráhu se počítalo v roce 1983. Začátkem osmdesátých let teleskop dostal nové jméno po Edwinu Hubbleovi, americkém astronomovi, který svými pozorováními prokázal, že vesmír se prostírá i daleko za hranicemi naší galaxie, a který svým objevem, že čím dále od nás se vesmírné objekty nacházejí, tím rychleji se vzdalují, podpořil teorii rozpínání vesmíru.\n\nJakmile dostal program zelenou, rozdělily se úlohy a práce na projektu. Odpovědnost za design, vývoj a výstavbu mělo Marshall Space Flight Center. Goddardovo centrum pro vesmírné lety mělo na starosti celkový dozor nad vědeckými přístroji a pozemní řízení mise. Marshallovo centrum pověřilo společnost Perkin-Elmer výrobou optické soustavy () a senzorů pro jemné navádění (). Korpus dalekohledu měla zhotovit společnost Lockheed.\n\nOptická soustava dalekohledu používá systém hyperbolických zrcadel Ritchey-Chretien. Zrcadlo a optická soustava teleskopu byly jeho nejdůležitějšími součástmi a designéři je navrhli tak, aby splňovaly náročné podmínky kosmického prostředí. Dalekohledy mívají obvykle zrcadla vyleštěná s přesností na asi desetinu vlnové délky viditelného světla, ovšem pro pozorování v oblasti od ultrafialového záření až do oblasti záření blízkého infračervenému muselo být zrcadlo vyleštěné s rozlišením 1/65 vlnové délky viditelného světla, což je asi 10 nanometrů.\n\nSpolečnost Perkin Elmer navrhovala důmyslné, počítačem řízené leštící stroje, které by vybrousily zrcadlo do požadovaného tvaru. Kvůli možným komplikacím pověřil tým konstruktérů firmu Kodak, aby sestrojila záložní zrcadlo broušené tradičními brusnými technikami. Toto zrcadlo je nyní trvale vystaveno ve Smithsonově institutu. Další záložní zrcadlo vyrobené firmou Itek je dnes využíváno v teleskopu s průměrem 2,4 metru v Magdalena Ridge Observatory.\n\nVýroba zrcadla společností Perkin Elmer začala v roce 1979. Použito bylo nízkoroztažné sklo. Aby byla hmotnost co nejmenší, skládalo se zrcadlo ze dvou částí, silných asi 2,5 cm, mezi kterými se nacházela mřížka se strukturou včelí plástve. Broušení zrcadel pokračovalo až do května 1981, ovšem v té době již práce měly zpoždění a překročen byl také rozpočet. Z důvodu úspory financí NASA zastavila práci na zrcadle a přesunula datum startu na říjen 1984. Zrcadlo bylo definitivně dokončeno v roce 1981 přidáním odrazové vrstvy hliníku, silné 75 nm, a ochranného nátěru z fluoridu hořčíku, silného 25 nm, který zvětšil odrazivost zrcadla v ultrafialovém spektru.\n\nPochybnosti o schopnostech společnosti Perkin Elmer pracovat na takto náročném projektu pokračovaly. NASA odložila datum startu až do dubna 1985. Skluz v plánech narůstal asi o měsíc za čtvrt roku. NASA byla nucená odložit datum startu až do podzimu 1986. V tomto okamžiku již celkový rozpočet projektu činil 1,175 miliardy USD.\n\nObal, ve kterém je zabudovaný dalekohled spolu s ostatními přístroji, představoval pro inženýry další, značně složitý problém. Byl navržen tak, aby odolával častým změnám teploty při přechodu ze zemského stínu na přímé sluneční světlo a zároveň aby jeho stabilita umožňovala mimořádně přesné zaměření dalekohledu. Vícevrstvý izolační plášť udržuje konstantní vnitřní teplotu celého tělesa a obklopuje lehkou hliníkovou schránku, ve které spočívá dalekohled a ostatní přístroje. Uvnitř schránky drží grafito-epoxidová kostra nejdůležitější části celého komplexu pevně usazené.\n\nPřestože konstrukce obalu postupovala o poznání hladčeji než konstrukce optické soustavy, společnost Lockheed byla neustále v časovém skluzu a měla problémy s navyšováním rozpočtu. V létě 1985 překročila konstrukce obalu rozpočet o 30 % a časový plán byl překročen o tři měsíce. Zpráva Marshallova střediska vesmírných letů hovořila o tom, že společnost Lockheed se raději spoléhala na příkazy od NASA, než aby při stavbě převzala iniciativu do vlastních rukou.\n\nHST nesl při startu pět vědeckých přístrojů: kombinovanou širokoúhlou a planetární kameru WF/PC (WF/PC), spektrometr s vysokým rozlišením (GHRS), vysokorychlostní fotometr (HSP), kameru pro záznam velmi slabých objektů (FOC) a spektrograf slabých objektů (FOS).\n\nWF/PC sloužilo jako dvě kamerová zařízení s vysokým rozlišením pro zobrazení primárně určené pro pozorování ve viditelné oblasti spektra. Mohlo pracovat ve dvou režimech, přičemž v prvním mělo jeho zorné pole velikost 2,7 × 2,7 obloukových minut, v druhém pak 1,2 × 1,2 obloukových minut. První režim sloužil ke sledování vzdálenějších objektů, druhý pro sledování bližších těles (např. planet). Zařízení zkonstruovala Laboratoř proudového pohonu () při NASA a zakomponovala do něj sadu 48 filtrů izolujících spektrální čáry se speciálním astrofyzikálním významem. Přístroj obsahoval 8 CCD čipů, z nichž každá z obou kamer využívala přesně polovinu. Kombinovaná širokoúhlá kamera (WFC) pokrývala úhlově větší pole na úkor nižšího rozlišení, planetární kamera (PC) zachycovala snímky pomocí větší ohniskové vzdálenosti než čipy u WFC, čímž dosáhla většího zvětšení.\n\nGHRS byl spektrograf určený na snímání objektů v ultrafialové části spektra. Zařízení, vyrobené v Goddardově centru vesmírných letů, bylo schopné dosáhnout spektrálního rozlišení 90 000. Pro snímkování v ultrafialové oblasti byla optimalizována i zařízení FOC a FOS; obě měla nejvyšší prostorové rozlišení ze všech zařízení na dalekohledu. FOC bylo vybaveno trojstupňovým fotonásobičem a sloužilo ke sledování velmi slabých objektů. FOS byl spektrograf a studoval optická spektra velmi vzdálených objektů. Jako detektory nevyužívaly CCD čipy, ale digikony na počítání fotonů. FOC zkonstruovala Evropská kosmická agentura a FOS postavila společnost Martin Marietta (dnes pod společností Lockheed).\n\nHSP byl navržený a vyrobený na Wisconsinsko-Madisonské univerzitě. Měl za úkol pozorovat proměnné hvězdy a ostatní objekty, které mění svoji jasnost. Pracoval v ultrafialovém a viditelném světle. Měřil rychle změny světelného toku a polarizaci světla. Dokázal provést naráz téměř 100 000 měření za sekundu s fotometrickou přesností přibližně 2 % nebo i lepší.\n\nTři senzory naváděcího systému Hubbleova vesmírného dalekohledu () jsou primárně určené na udržení přesného zaměření teleskopu během pozorování, ovšem dají se využít i k mimořádně přesné fotometrii; přístroj dokáže měřit s přesností na 0,000 3 úhlové vteřiny.\n\nZa vědecké řízení dalekohledu a předávání získaných dat astronomům je odpovědný Vědecký institut Vesmírného dalekohledu (STScI). Založen byl v roce 1983 po roztržkách mezi NASA a vědeckou komunitou, kdy se NASA snažila udržet kontrolu činnosti dalekohledu v rámci svých struktur, ale vědecká obec ji chtěla vykonávat na akademické půdě. STScI se nachází v areálu Univerzity Johna Hopkinse v Baltimoru ve státě Maryland a řídí ho Asociace univerzit pro výzkum v astronomii (AURA), tvořená 34 americkými institucemi (většinou univerzitami) a sedmi mezinárodními pobočkami. Evropským astronomům poskytuje podobnou službu Space Telescope−European Coordinating Facility (ST–ECF), založená v Garchingu u Mnichova v roce 1984.\nSTScI má na starosti plánování pozorování. Hubbleův dalekohled obíhá Zemi na nízké oběžné dráze. To je výhoda pro servisní mise raketoplánů, ovšem současně to znamená, že Země zakrývá množství vesmírných objektů po téměř polovinu oběžné doby dalekohledu. Kvůli zvýšené úrovni radiace také pozorování nemohou probíhat, pokud teleskop přelétá nad tzv. Jihoatlantickou anomálií, která se vyskytuje v místě největšího přiblížení tzv. van Allenových radiačních pásů k zemskému povrchu. Dalekohled také nesmí být namířen do okolí Slunce, aby nedošlo k poškození optické soustavy (OTA) gama zářením, což mj. znemožňuje pozorování Merkuru. Tato oblast má rozlohu kolem 50°. Kvůli naváděcím senzorům FGS se dalekohled musí vyhýbat i světlu odraženému od Země a Měsíce, takže jejich směrem může být natočen jen tehdy, když jsou FGS vypnuté.\n\nV rovině oběžné dráhy dalekohledu však existují i tzv. oblasti souvislého pozorování (), velké asi 90°, ve kterých se dají vesmírné objekty pozorovat delší dobu. Kvůli precesi dráhy se poloha CVZ pomalu mění s periodicitou 8 týdnů. Během pozorování v CVZ může světelné záření odrážené Zemí po delší dobu dosahovat značně velké intenzity, protože limbus planety zabírá v určitých oblastech CVZ až 30° zorného pole teleskopu.\n\nOběžná dráha Hubbleova dalekohledu zasahuje až do nejvyšších vrstev zemské atmosféry, čímž dochází při oběhu okolo Země ke změnám, které nejsou zcela přesně předvídatelné. Hustota těchto vrstev atmosféry se mění v závislosti na mnoha různých faktorech, takže odchylka při předpovědích dráhy dalekohledu na nejbližších 6 týdnů může narůst až na 4 000 km v horizontálním směru. Plán pozorování se z tohoto důvodu vypracovává jen na několik dní dopředu.\n\nTechnickou údržbu dalekohledu má na starosti NASA spolu s Goddardovým střediskem pro vesmírné lety sídlícím v Greenbelte ve státě Maryland, 48 km jižně od STScI. Správnou dráhu dalekohledu monitorují nepřetržitě 24 hodin denně čtyři týmy letových kontrolorů, tvořící spolu tzv. Tým letové dráhy Hubbleova vesmírného dalekohledu (Hubble's Flight Operations Team).\nNa začátku roku 1986 vypadal říjnový start dalekohledu již celkem reálně, ale havárie raketoplánu Challenger zastavila americký vesmírný program. Flotila zbylých raketoplánů zůstala v hangárech a start Hubbleova vesmírného dalekohledu byl o několik let posunut. Teleskop musel být umístěn v čisté místnosti, musel být prohlížen a pravidelně byl čištěn dusíkem. Tato údržba stála měsíčně asi 6 milionů dolarů, což projekt dále prodražovalo. Na druhé straně inženýři využili získaný čas na vykonání rozsáhlejších testů a na různá vylepšení.\n\nAmerický vesmírný program byl znovu spuštěn v roce 1988 a 24. dubna 1990 úspěšně vynesla dalekohled na oběžnou dráhu mise STS-31 pomocí raketoplánu Discovery.\n\nZ původně odhadované sumy 400 milionů dolarů stálo vybudování dalekohledu doposud více než 2,5 miliardy USD. Souhrnná cena do dnešního dne se odhaduje na několikanásobek konstrukční ceny, přičemž výdaje USA se pohybují v rozmezí 4,5 miliardy až 6 miliard dolarů. Evropský finanční příspěvek se odhaduje na 593 milionů euro (odhad k roku 1999).\n\nV průběhu několika týdnů po vypuštění se zjistilo, že dalekohled má problémy se systémem optiky. Přestože první snímky pořízené dalekohledem vypadaly ostřejší než srovnatelné snímky z pozemních teleskopů, byla jejich kvalita pod hranicí očekávání. Obrázky bodových zdrojů měly průměr až 1 úhlovou vteřinu namísto zamýšlené desetiny úhlové vteřiny.\n\nAnalýza snímků ukázala, že příčinou problému je chybně vybroušené primární zrcadlo. Navzdory tomu, že šlo o do té doby pravděpodobně nejpřesněji vytvarované zrcadlo a jeho odchylka od ideální tvaru nepřesahovala předepsanou odchylku 1/65 vlnové délky světla, bylo na svých krajích příliš ploché a odchylovalo se až o 2,3 mikrometru od požadovaného tvaru. Výsledkem byla vážná sférická aberace, tj. chyba, při které se světlo odražené z okrajů zrcadla soustředí v jiném bodě, než světlo odražené od středu zrcadla.\n\nZávažnost chyby zrcadla závisela na druhu pozorování. Obrázky jasných objektů a spektroskopická pozorování nebyly chybou téměř vůbec ovlivněné, protože střední část zrcadla byla vybroušená v požadovaném tvaru. Znatelně snížená však byla kvalita snímků matnějších a slabších objektů, nebo snímků s vysokým kontrastem. Znamenalo to, že nebylo možné rozběhnout téměř žádný kosmologický program, protože takové programy vyžadují právě zmiňované snímkování matných objektů. I přesto byl Hubbleův vesmírný dalekohled v prvních třech letech mise schopen vykonat množství produktivních pozorování. Protože se poměrně rychle podařilo vadu identifikovat, astronomové mohli optimalizovat výsledky pozorování pomocí důmyslných technik zpracování obrázků (např. tzv. dekonvoluce), a zmenšit tak její dopad na kvalitu snímků.\n\nKomise vedená Lew Allenem, ředitelem Laboratoří proudového pohonu, měla za úkol vyšetřit, jak mohla chyba vzniknout. Zjistila, že zařízení testující přesný tvar zrcadla (tzv. nullcorrector) nebylo správně zaostřené – jedna čočka byla umístěna s 1,3 mm odchylkou od správného místa. Komise konstatovala, že společnost Perkin-Elmer během leštění zrcadla sice jeho povrch analyzovala ještě dvěma dalšími zařízeními, která shodně naznačovala, že zrcadlo má sférickou aberacii, ovšem nakonec se rozhodla výsledky testů ignorovat. Věřila totiž, že první test uskutečněný primárním přístrojem byl přesnější než zbylé dva kontrolní testy.\n\nKomise obvinila v první řadě společnost Perkin-Elmer. Vztahy mezi NASA a Perkin-Elmer byly během konstrukce celého komplexu dalekohledu kvůli časovému skluzu a předražení výstavby velmi napjaté. NASA zjistila, že Perkin-Elmer nekontrolovala výrobu zrcadla dostatečným způsobem a že tímto úkolem nepověřila své nejlepší odborníky na optiku. Samotná NASA si rovněž vysloužila kritiku za to, že se spoléhala na výsledky testu kontroly kvality jen z jednoho přístroje.\n\nDalekohled byl navržen tak, aby k němu bylo možné vyslat servisní techniky a opravit jej na oběžné dráze. Astronomové společně s techniky začali okamžitě hledat nějaké možné řešení daného problému, které by se dalo použít při první servisní misi, naplánované na rok 1993. Společnosti Kodak a Itek měly každá vybroušené náhradní zrcadlo, měnit ho na oběžné dráze však nebylo možné. Přenést celý dalekohled dočasně na opravu zpět na Zemi by bylo velmi nákladné a časově náročné. Vzhledem k tomu, že dalekohled měl zrcadlo vybroušené sice do chybného, ale přesně známého tvaru, bylo rozhodnuto vyrobit zařízení, které by mělo stejnou optickou chybu, avšak s opačným znaménkem. Tento doplňkový přístroj měl hrát podobnou úlohu, jako mají brýle.\n\nJako první krok bylo třeba zjistit přesnou hodnotu chyby hlavního zrcadla. Analýzou obrázků bodových zdrojů dospěli astronomové k závěru, že hodnota kónické konstanty zrcadla byla −1,01324, namísto plánované −1,00230. Stejná hodnota vyšla i z výsledků analýzy zařízení na leštění zrcadla, které používala společnost Perkin-Elmer, a také z výsledků analýzy interferogramů, které technici získali při pozemních zkouškách.\n\nKvůli designu zařízení umístěných v těle dalekohledu byly zapotřebí dva druhy korekce. Kombinovaná širokoúhlá a planetární kamera 2 s novými vyměněnými zrcadly, která směřovala paprsky na 8 navzájem oddělených CCD čipů tvořících obě kamery, měla nahradit původní kombinovanou širokoúhlou a planetární kameru. Inverzní optická chyba zabudovaná na povrch čipů měla úplně odstranit aberaci hlavního zrcadla. U dalších přístrojů však nebyl podobný zásah možný, a proto si vyžádaly externí korekční zařízení.\n\nSystém na korekci aberace pro FOC, FOS a GHRS se nazývá Korekční osová náhrada optiky vesmírného dalekohledu () a skládá se ze dvou zrcadel umístěných v dráze světla na hlavní zrcadlo. Jedno z nich je vytvarované tak, aby odstranilo aberaci. Aby se tato korekční náhrada mohla vtěsnat do útrob dalekohledu, museli astronauti při servisní misi demontovat jeden z přístrojů. Vybrán byl vysokorychlostní fotometr (HSP).\n\nDalekohled byl od prvopočátku konstruován tak, aby mohl být pravidelně udržován. Avšak poté, co se objevily problémy se zrcadlem, ukázala první servisní mise, že astronauti budou nuceni provést sérii dodatečných úprav a instalaci korekční optiky. Sedm astronautů vybraných pro servisní misi trénovalo používání velkého množství speciálního nářadí potřebného k opravě Hubbleova teleskopu. Mise STS-61 (raketoplánu Endeavour) proběhla v prosinci 1993 a zahrnovala instalaci několika zařízení a různého vybavení.\n\nMezi nejpodstatnější úpravy patří výměna vysokorychlostního fotometru za „balíček“ korekční optiky COSTAR a výměna WFPC () za WFPC2 s interním korekčním optickým systémem. Dále došlo k výměně řídící elektroniky solárních panelů, čtyř gyroskopů, dvou elektronických kontrolních jednotek a dvou magnetometrů. Také byl upgradován software palubních počítačů a Hubble byl poté posunut na vyšší oběžnou dráhu, jelikož během 3 let došlo k jejímu přílišnému poklesu vlivem tření o řídké svrchní vrstvy atmosféry.\n13. ledna 1994 ohlásila NASA, že mise byla úspěšně dokončena a představila sérii mnoha ostrých záběrů vesmírných těles. Tato servisní mise byla jednou z nejkomplexnějších misí, jaké kdy byly podniknuty. Během pěti dlouhých výstupů do vesmírného prostoru bylo provedeno mnoho úprav i vně teleskopu.\n\nÚkolem servisní mise 2 Discovery (STS-82) byla výměna zařízení GHRS a FOS za spektrometry Space Telescope Imaging Spectrograph (STIS) a Near Infrared Camera and Multi-Object Spectrometer (NICMOS), a dále technického a výzkumného páskového záznamníku za nový elektronický. Dále byla opravena tepelná izolace a znova upravena oběžná dráha. NICMOS obsahoval chladič s dusíkem v pevné formě, který sloužil k redukci tepelného záření z ostatních přístrojů, ale nedlouho po instalaci se vlivem tepla neočekávaně roztáhl, takže se dostal do kontaktu s optickou clonou. Následný tepelný zkrat vedl k nadměrnému zahřívání NICMOSu (~260 K místo plánovaných ~61 K) a rychlejší sublimaci dusíku, což zkrátilo jeho očekávanou životnost z 4,5 let na 2 roky.\n\nServisní mise 3A Discovery (STS-103) proběhla v prosinci 1999. Jednalo se o odštěpnou misi od původně plánované servisní mise 3. Vznik varianty 3A byl vynucen nenadálým selháním tří palubních gyroskopů (čtvrtý gyroskop selhal několik týdnů před začátkem mise, což Hubbleovi zcela znemožnilo provádět vědecká pozorování). Mise 3A nahradila všech šest gyroskopů, vyměnila sensor pro jemnou navigaci () a počítač, instalovala Voltage/temperature Improvement Kit (VIK) – zařízení pro ochranu baterií před přebíjením – a opět vyměnila tepelnou izolaci. I přesto, že nový počítač (25 MHz Intel 80486 s 2MB RAM) je z dnešního hlediska takřka muzejním exponátem, je stále 20x rychlejší než jeho předchůdce DF-224. „Nový“ počítač zvyšuje efektivitu tím, že umožňuje provádět některé výpočetní operace přímo na palubě Hubblea, a také šetří náklady, jelikož umožňuje použití nových programovacích jazyků.\n\nBěhem mise 3B Columbia (STS-109) v březnu 2002 bylo nainstalováno nové zařízení – \"Pokročilá pozorovací kamera\" (ACS) – která nahradila FOC. Také došlo k opravě zařízení NICMOS, které již v roce 1999 vyčerpalo zásobu chladicí látky. Byl instalován nový chladicí systém, který teplotu dostatečně snížil, a zařízení tedy bylo opět použitelné. Nově udržovaná teplota 77,15 K byla sice vyšší, než s jakou počítaly původní plány (~61 K), na druhou stranu však byla zase mnohem stabilnější.\n\nBěhem mise 3B byly již podruhé vyměněny solární panely. Konstrukce nových panelů byla odvozena od panelů použitých u družic komunikačního systému Iridium a jejich velikost činila pouhé dvě třetiny původních panelů, přičemž ale poskytují o 30 % více energie. Takový přírůstek energie umožnil simultánní spouštění palubních přístrojů a zredukoval problémy s vibrací, které vznikaly ve chvílích, kdy se starší a méně pevné panely dostávaly do slunečního svitu a naopak. Menší velikost panelů znamenala také menší tření o svrchní vrstvy atmosféry. Dále byla vyměněna Hubble's Power Distribution Unit (energetická distribuční jednotka), která umožnila provádět kompletní restarty všech zařízení.\n\nServisní mise 4 (SM4), byla závěrečná mise raketoplánu Atlantis (STS-125) k údržbě Hubble Space Telescopu v květnu 2009.\n\nCelkem proběhlo 5 výstupů astronautů do kosmu. Při nich byla provedena výměna porouchané jednotky SI C&DH (Science Instrument Command and Data Handling), výměna obou bloků baterií BMU (Battery Module Unit), výměna všech tří jednotek gyroskopů RSU (Rate Sensor Unit, každá jednotka obsahuje po dvou gyroskopech), instalace úchopového zařízení SCM (Soft Capture Mechanism), instalace nové kamery WFC-3 (Wide Field Camera 3) [místo starého přístroje Wide-Field Planetary Camera 2], instalace nového spektrografu COS (Cosmic Origins Spectrograph) [místo už nepotřebné korektivní optiky COSTAR], oprava kamery ACS (Advanced Camera for Surveys), oprava spektrografu STIS (Space Telescope Imaging Spectrograph), výměna navigačního senzoru FGS-2 (Fine Guidance Sensor 2) a instalace tří panelů tepelné izolace NOBL (New Outer Blanket Layers).\n\nCíle mise byly splněny: Teleskop je připraven na svou poslední návštěvu, která ho pošle na jeho poslední cestu do atmosféry Země (mezi lety 2028-2040). A do té doby už nebudou potřeba žádná dodatečná korekční zařízení pro eliminaci sférické aberace zrcadla, protože tuto korekci nyní už provádí sama optika: Druhotné korekční členy z předešlých misí byly naopak odstraněny. Teď konečně může HST využívat všechny své funkce s jejich plnou přesností a kapacitou, jak byly od počátku projektovány.\n\nHubbleův vesmírný dalekohled pomohl astronomům rozluštit mnohé dlouhotrvající otázky a poskytl též impuls ke vzniku nových otázek a teorii. Mezi prvořadé úkoly mise patřila měření vzdáleností Cefeid, typu proměnných hvězd vykazujících přímý vztah mezi periodou proměnlivosti a jejich absolutní hvězdnou velikostí. Tato měření byla o mnoho přesnější než ta předchozí a podařilo se tedy výrazně omezit rozsah odhadovaných hodnot Hubbleovy konstanty, jež určuje rychlost rozpínání vesmíru a která souvisí i s jeho věkem. Před vypuštěním Hubblea dosahovala chyba při odhadování konstanty i 50 %. Pozorování Cefeid v kupě galaxií v souhvězdí Panny a v jiných vzdálených kupách galaxií pomocí Hubbleova vesmírného dalekohledu snížila tuto chybu na 10 %.\n\nPozorování Hubbleova vesmírného teleskopu zpochybnila některé teorie o vývoji a budoucnosti vesmíru. Astronomové z týmu „Vysoké–z pro hledání supernov“ () a Supernova Cosmology Project použili dalekohled také pro pozorování vzdálených supernov, během nichž objevili důkaz, že se rozpínání vesmíru vlivem gravitace nezpomaluje, ale naopak zrychluje.\nZrychlování poté potvrdily i některé pozemské teleskopy spolu s dalekohledy na oběžné dráze a jeho hodnotu určily ještě přesněji. Navzdory tomu však příčina tohoto zrychlování není stále zcela jasná.\n\nSnímky a spektra, které poskytl Hubbleův vesmírný dalekohled, byla využita i při dokazování přítomnosti černých děr v centrech blízkých galaxií. Výskyt černých děr v centrech galaxií se předpokládal již v 60. letech 20. století a v 80. letech bylo objeveno i několik kandidátů, ale teprve až výzkum provedený Hubbleovým dalekohledem naznačil možnost, že černé díry se nachází v centrech všech galaxií. Dalekohled dále potvrdil, že hmotnost těchto černých děr je přímo spjatá s vlastnostmi galaxií.\n\nHST pozoroval také srážku komety Shoemaker-Levy 9 s planetou Jupiter v roce 1994, která se (naštěstí pro astronomy) udála pouhých několik měsíců po opravě optiky dalekohledu. Jeho fotografie byly ostřejší než jakékoliv předchozí snímky od roku 1979, kdy kolem Jupitera proletěla sonda Voyager 2. Zároveň hrály důležitou roli při studiu dynamiky srážky komety s Jupiterem, což je událost, o níž se astronomové domnívají, že nastává v průměru pouze jednou za několik set let.\n\nMezi další významné objevy patří protoplanetární disky v mlhovině M42, důkazy přítomnosti extrasolárních planet okolo hvězd podobných Slunci a objev optických protějšků stále ne zcela objasněných gamma záblesků.\n\nHubbleův vesmírný dalekohled byl využit i ke studiu objektů nacházejících se na okraji sluneční soustavy – trpasličích planet Pluta a Eris. Dále se používal pro sledování vzdálených planet sluneční soustavy, jako např. Neptunu. Na základě tohoto pozorování vznikla animace ukazující dynamické změny v atmosféře planety.\n\nUnikátním odkazem, který nám projekt Hubbleova vesmírného dalekohledu zanechal, jsou snímky tzv. Hubbleových hlubokých a ultra-hlubokých polí. Při jejich snímání byla využita jedinečná citlivost přístroje na vlnové délky ve viditelném oboru spektra. Vznikly tak velice detailní snímky velmi malých oblastí v souhvězdí Pece, na nichž je možné vidět galaxie vzdálené i několik miliard světelných let. Nikdy předtím se astronomům nepodařilo zobrazit ve viditelném světle takto vzdálené objekty. Hubbleův dalekohled tak poskytl pohled do raného stádia života vesmíru.\n\nPozitivní dopad Hubbleova dalekohledu na astronomii vyplývá z mnoha objektivních měřítek. Více než 4000 prací založených na datech poskytnutých Hubblem bylo zveřejněno v odborných časopisech a ještě více z nich bylo představeno a diskutováno na astronomických konferencích. Pokud se podíváme na různé odborné astronomické práce z období několik let po jejich zveřejnění, asi jedna třetina z nich nebyla nikdy citována, z prací založených na údajích z Hubbleova dalekohledu však nebyla nikdy citována pouze 2 %. Práce založená na Hubbleových pozorováních bývá v průměru citována dvakrát tak často než jiná astronomická pojednání. Z přibližně 200 nejvíce citovaných prací zveřejňovaných každý rok, je kolem 10 % založeno právě na datech poskytnutých Hubbleovým dalekohledem.\n\nAčkoliv měl HST velmi pozitivní dopad na astronomii, je nepopiratelné, že suma vynaložená na tuto misi byla obrovská. Vypracovaná studie týkající se relativních dopadů různých dalekohledů na astronomii zjistila, že data z HST jsou sice např. oproti 4m pozemnímu dalekohledu Williama Herschela 15 × častěji citována, ovšem stavba a provoz HST stojí 100 × více.\n\nUčinit rozhodnutí mezi investováním do pozemního dalekohledu versus vesmírného dalekohledu je velkým dilematem do budoucna. Rozvoj adaptivní optiky rozšířil možnosti snímkování s vysokým rozlišením i pomocí pozemních dalekohledů. Rozdíly v kvalitě pozorování mezi adaptivní optikou a HST se mohou lišit případ od případu. Lze však říci, že ve viditelném světle může adaptivní optika zaostřit pouze velmi malou část zorného pole, zatímco HST může provádět snímkování s vysokým rozlišením v širokém úhlu.\n\nO svůj díl pozorovacího času se může přihlásit kdokoliv; neexistují žádná omezení co se týče národnosti či příslušnosti k určité akademické instituci. Zájem o možnost pozorování pomocí Hubbleova dalekohledu je obrovský – přesahuje 6 x až 9 x reálnou časovou kapacitu dalekohledu.\n\nŽádosti je možné zasílat většinou v předem vypsaném období jednou ročně a vítězné návrhy jsou poté zapracovány do jednoletého pozorovacího cyklu. Návrhy jsou děleny do několika kategorií: \"Všeobecná pozorování\" () – ta jsou nejčastější a zahrnují rutinní pozorování. \"Snímkovací pozorování\" () – zahrnují krátká pozorování konkrétního cíle, která nepřesahují 45 minut celkového času. Snímkovací pozorování obvykle slouží k zaplnění časových mezer, které zůstanou nevyužity mezi různými \"všeobecnými pozorováními\".\n\nAstronomové se mohou ucházet i o pozorovací možnost zvanou „Cíl příležitosti“ (Target of Opportunity), tzn. že pokud se Hubbleův dalekohled v konkrétní chvíli během řádné mise náhodou „podívá“ do místa na obloze, které se kryje s \"Cílem příležitosti\", je daná chvíle využita ke splnění tohoto požadavku.\n\nDále je možné na základě žádosti využít i tzv. Ředitelský čas (), který tvoří asi 10 % celkového času. O tuto možnost se astronomové mohou ucházet kdykoliv během roku. Přednost mají většinou takové návrhy, které se týkají pozorování nějaké výjimečné události ve vesmíru, jako je např. výbuch supernovy. Času DD bylo využito mimo jiné i k vytvoření tzv. Hubbleových hlubokých polí a Hubbleových ultrahlubokých polí. Během prvních čtyř cyklů dostali možnost v rámci času DD i amatérští astronomové.\n\nPrvní ředitel STScI Riccardo Giacconi v roce 1986 oznámil, že přenechá část času DD k dispozici amatérským astronomům. Tento čas sice představoval pouhých několik hodin za celý cyklus, i přesto ale byl zaznamenán z řad amatérských astronomů obrovský zájem. Jednotlivé návrhy na pozorování byly přísně revidovány zvláštní komisí složenou z předních amatérských astronomů. Schváleny byly pouze takové návrhy, které byly prokazatelně vědecky přínosné, které se neduplikovaly s požadavky vědců a které šly uskutečnit pouze díky jedinečným vlastnostem HST. Celkem byl pozorovací čas přidělen 13 amatérům, jejichž pozorování se postupně uskutečnily v letech 1990–1997.\nJedním z nich byl projekt s názvem Transition Comets – UV Search for OH Emissions in Asteroids. Poté ovšem došlo k výrazným škrtům v rozpočtu STScI, což způsobilo úplné zastavení dalších amatérských pozorování.\n\nData získaná dalekohledem jsou v první fázi uložena přímo v teleskopu. Když byl Hubble vypuštěn, k uskladnění sloužily magnetické pásky. Ovšem během servisní mise 2 a 3A byla tato média nahrazena zařízením solid-state drive. Z paluby teleskopu jsou data odesílána na zemský povrch přes soustavu satelitů pro přenášení dat TDRSS () – systém satelitů na nízké oběžné dráze, které mohou komunikovat se Zemí po dobu přibližně 85 % času jednoho oběhu kolem Země. Data jsou z \"TDRSS\" přenášena na pozemní střediska; nejprve do Goddardova centra pro vesmírné lety a poté finálně do Vědeckého institutu Vesmírného dalekohledu (STScl) k archivaci.\n\nVšechna data z Hubblea jsou dostupná v archivu \"STScI\". Data podléhají po pořízení jednoroční ochranné lhůtě, po kterou jsou poskytována pouze oprávněným osobám a astronomům. Oprávněné osoby z STScI mohou tuto roční dobu zkrátit či prodloužit vzhledem k okolnostem.\n\nPozorování, uskutečněná v tzv. „“ jsou z tohoto nařízení vyjmuta a jsou poskytnuta široké veřejnosti téměř okamžitě. Kalibrační data jsou taktéž přístupná krátce po získání. Všechna data z teleskopu jsou archivována v grafickém formátu FITS, který je vhodný pro astronomické analýzy, ale ne pro veřejné použití. Díky projektu Hubbleova dědictví () jsou vybrané fotografie zpracovávány do formátů JPEG a TIFF. Poté jsou prezentovány široké veřejnosti.\n\nAstronomická data, zachycená na CCD čipech, musí prodělat několik kalibračních kroků předtím, než jsou použitelná pro astronomické analýzy. STScI vyvinul sofistikovaný software, který je schopen požadovaná data z archivu automaticky kalibrovat pomocí nejvhodnějšího dostupného formátu. Tento proces, kdy počítače během výpočetního času zároveň s jinými úkoly kalibrují data, umožňuje, že i velká množství žádostí o data jsou vyřízena a vrácena zpět k žadateli během několika dnů. Hlavní pozemské observatoře využívají proces automatické kalibrace dat () ve stále větší míře. Pokud astronomové chtějí, mohou získat soubory s kalibračními daty a provádět kalibraci ve svých střediscích. To je výhodné zejména tehdy, jsou-li ke kalibraci potřeba jiná než automaticky vybraná data.\n\nData z teleskopu mohou být analyzována pomocí mnoha rozdílných programů. STScI prosazuje na míru vyrobený software Systém pro analýzu dat z vesmírného dalekohledu (), který obsahuje všechny programy potřebné pro kalibraci nezpracovaných dat. Obsahuje také další plug-iny pro zpracování astronomických dat. Navíc je upravený přesně na míru dat z Hubbleova vesmírného dalekohledu. Tento software běží jako modul počítačového programu Image Reduction and Analysis Facility (IRAF), populárního softwaru pro zpracovávání astronomických dat.\n\nPro projekt Hubbleova vesmírného dalekohledu bylo vždy důležité mít na své straně přízeň široké veřejnosti, neboť na jeho stavbu a provoz byly vynaloženy značné příspěvky daňových poplatníků. Po těžkých začátcích, kdy byl projekt v očích veřejnosti kvůli chybě hlavního zrcadla „pošramocen“, první servisní mise, díky níž nová optika v dalekohledu začala na Zemi dodávat mnoho mimořádných fotografií, reputaci napravila.\n\nO informovanost veřejnosti se stará hned několik aktivit. Projekt Hubbleova dědictví byl založen proto, aby lidem zpřístupňoval výběr kvalitních snímků zajímavých a zvláštních vesmírných objektů. Tým projektu je složen z amatérských i profesionálních astronomů a snaží se zdůrazňovat estetickou stránku pořízených snímků. U některých vizuálně zajímavých vesmírných objektů nebyly dosud pro účely vědeckých studií pořízeny snímky v dostatečně širokém barevném spektru, aby se z nich daly sestavit také atraktivní fotografie. Pro tyto účely má projekt k dispozici určité malé množství vlastního pozorovacího času dalekohledu.\n\nVeřejnost je o výsledcích HST informována také institutem STScI, který se stará o několik obsáhlých internetových stránek. Tyto činnosti koordinuje Kancelář pro vztah s veřejností (Office for Public Outreach), která byla založená v roce 2000, aby za podporu celého programu zajistila americkým daňovým poplatníkům určitou zpětnou vazbu.\n\nV Evropě je hlavní institucí, která se stará o propagaci Hubbleova dalekohledu, od roku 1999 Hubbleovo centrum Evropské kosmické agentury (). Kancelář má sídlo v koordinačním středisku Space Telescope - European Coordinating Facility (ST-ECF) v Mnichově. Hlavní činností kanceláře je zveřejňování fotografií a nejnovějších vědeckých poznatků.\n\nV areálu soudního dvoru ve městě Marshfield ve státě Missouri, rodišti Edwina Hubblea, je vystavena replika Hubbleova vesmírného dalekohledu.\n\nMinulé servisní mise nahradily staré přístrojové vybavení za nové, čímž nejen oddálily jeho selhání, ale také vytvořily nové možnosti výzkumu. V srpnu 2004 selhal pohonný systém spektrometru (Space Telescope Imaging Spectrograph – STIS), takže celé zařízení přestalo pracovat. Taktéž hlavní kamera () selhala elektronicky v červnu 2006 a elektronika záložní selhala 27. ledna 2007. V současnosti pracuje pouze s původním elektronickým vybavením \"Solar Blind Channel – SBC\". Dva hlavní kanály, ve viditelném a UV světle, zůstaly od 27. ledna taktéž nepoužitelné. Zdálo se nepravděpodobné, že by výzkum mohl pokračovat nadále bez servisní mise.\n\nHubble využívá ke své stabilizaci v prostoru gyroskopy, které mu umožňují udržovat přesnou a pevnou polohu k zaměření zrcadla na vybrané astronomické objekty. V běžném provozu jsou potřeba gyroskopy tři, dalekohled je možné nasměrovat i za použití dvou, ale v takovém případě je pozorovací prostor omezen a observatoř a je obtížnější provádět snímkování, které vyžaduje přesné zaměření. V roce 2005 bylo rozhodnuto přepnout dalekohled do módu řízení pouhými dvěma gyroskopy, aby se prodloužila doba mise. Stalo se tak v srpnu téhož roku, přičemž další dva gyroskopy zůstaly nevyužité, ale připravené jako záloha. Dva další gyroskopy byly již nefunkční a nepoužitelné. Pokud by Hubble zůstal pouze na jednom gyroskopu, což se dle některých tehdejších odhadů mohlo stát již v roce 2008, byl by nadále nepoužitelný.\n\nKromě gyroskopů potřeboval Hubble vyměnit také baterie. Robotická servisní mise byla vyhodnocena jako příliš choulostivá, neboť by mohla ve svém důsledku nevratně poškodit celý teleskop. Protože dalekohled byl navržen tak, aby během servisních misí mohl získávat energii přímo z raketoplánu, někteří odborníci považovali využití tohoto externího zdroje za výhodnější než výměnu vnitřních článků.\n\nHubble obíhá Zemi v extrémně řídkých horních vrstvách atmosféry, která postupem času zapříčiňuje nerovnoměrný pokles jeho oběžné dráhy. Pokud by nebyl znovu naveden na vyšší oběžnou dráhu, vstoupil by do hustších vrstev atmosféry někdy mezi lety 2010 až 2032. Přesnější datum není možné určit, neboť závisí mimo jiné na sluneční aktivitě, ovlivňující horní vrstvy atmosféry. Na klesání teleskopu má vliv i funkčnost Hubbleových gyroskopů, neboť jeho vhodná orientace snižuje tření o atmosféru. Při vstupu do hustších vrstev atmosféry by nejspíše nebyl zničen celý dalekohled. Části konstrukce a hlavního zrcadla by pravděpodobně přežily a podle některých odhadů existuje při nekontrolovaném pádu Hubblea na zemský povrch určité riziko (až 1:700) ztrát na životech. Vzhledem k tomu, že mise STS-125 byla úspěšná a podařilo se vyměnit vadné gyroskopy, bude přirozený pokles dráhy dalekohledu oddálen.\n\nNASA původně plánovala, že Hubblea během mise STS-144 bezpečně sejme z oběžné dráhy a dopraví na Zem. Dalekohled by pak byl zřejmě vystaven ve Smithsonově institutu. Toto řešení však již nepovažuje za praktické, neboť cena jednoho letu raketoplánu je příliš vysoká (okolo 500 mil. USD podle některých odhadů). Navíc program raketoplánů byl v roce 2011 ukončen. V neprospěch hovoří i obavy o bezpečnost posádky raketoplánu. Namísto toho se NASA rozhodla, že k dalekohledu připojí externí pohonnou jednotku, která by ho bezpečně navedla do atmosféry, a pomohla tak kontrolovat jeho pád. Nakonec bylo rozhodnuto, že tato pohonná jednotka nebude připojena při misi STS-125, ale že bude k dalekohledu nainstalováno zařízení, které ji umožní připojit později při jiné, robotické misi.\n\nRaketoplán Columbia měl původně navštívit Hubbleův dalekohled v únoru 2005. Hlavní úlohou mise měla být náhrada naváděcích senzorů, dvou nefunkčních gyroskopů, umístění ochranné pokrývky na poničenou izolaci, výměna kombinované širokoúhlé a planetární kamery 2 novější širokoúhlou kamerou 3 a instalace přístroje Cosmic Origins Spectrograph (COS). Tehdejší ředitel NASA Sean O'Keefe nicméně z obavy před opakováním havárie raketoplánu Columbia rozdhodl, že všechny budoucí lety raketoplánů musí být naplánovány tak, aby byly schopny bezpečně dosáhnout mezinárodní vesmírné stanice, kde by mohly být vyřešeny případné závady a odkud by se raketoplán mohl bezpečně vrátit na Zem. Bohužel v současné době raketoplány nejsou schopny dosáhnout zároveň oběžné dráhy Hubbleova vesmírného dalekohledu a při stejné misi se dostat i na rozdílnou oběžnou dráhu ISS. Všechny plánované pilotované mise k teleskopu byly proto zrušeny. Toto rozhodnutí bylo napadeno mnoha astronomy, kteří považovali hodnotu Hubbleova dalekohledu za dostatečně velkou k tomu, aby člověk podstoupil určité riziko.\n\nPomyslný nástupce HST, Vesmírný dalekohled Jamese Webba (JWST), nebude s největší pravděpodobností vypuštěn dříve, než dojde ke stažení Hubbleova dalekohledu – tedy až po roce 2013. Zatímco Hubble může snímat ultrafialové záření a viditelné světlo, JWST je přímo určen k pozorování infračerveného záření, není tedy přímým nástupcem HST. Hlavní prioritou pro astronomickou veřejnost je nyní co nejrychlejší vypuštění JWST, aby navázal na velice přínosný projekt Hubbleova dalekohledu. Rozhodnutí umístit JWST na vyšší oběžnou dráhu, na které nebude možné v případě náhlé poruchy rychle zjednat nápravu, ještě více rozdmýchala diskusi. Astronomická veřejnost však vyjádřila názor, že pokud by měla být poslední servisní mise Hubbleova dalekohledu hrazena z prostředků určených pro JWST, tak by se od ní mělo upustit.\n\nV lednu 2004, ředitel O'Keefe uvedl, že se na základě velkého nesouhlasu veřejnosti a žádosti Kongresu Spojených států amerických rozhodl zrevidovat své rozhodnutí o zrušení poslední servisní mise Hubblea. 13. června 2004 bylo panelem Národní akademie věd Spojených států amerických vydáno doporučení, podle kterého má být Hubble uchován i přes zjevná rizika. Souhrnně toto doporučení sdělovalo, že by se „NASA neměla žádným způsobem pokoušet bránit v provedení servisní mise na Hubbleově vesmírném dalekohledu“. V srpnu 2004 O'Keefe oficiálně požádal Goddardovo centrum pro vesmírné lety, aby připravilo detailní návrh na robotickou servisní misi k Hubbleu. Tyto plány však byly později zrušeny, neboť robotická mise byla popsána jako nereálná. Ke konci roku 2004 se několik členů Kongresu USA, vedených senátorkou Barbarou Mikulski, rozhodlo vést veřejná slyšení a s velkou podporou veřejnosti se ve snaze docílit přehodnocení rozhodnutí zrušit záchrannou servisní misi pustili do sporu s administrativou prezidenta George W. Bushe i s NASA.\n\nS příchodem nového ředitele NASA, Michaela D. Griffina, se změnil přístup k poslední servisní misi. Toho času Griffin uvedl, že je ochoten znovu zvážit možnost servisní mise s lidskou posádkou. Zanedlouho po svém uvedení do úřadu požádal Goddardovo centrum pro vesmírné lety, aby pokračovalo v přerušených přípravách. V říjnu 2006 Griffin vydal konečné rozhodnutí a uvedl, že dává misi definitivně zelenou. Jedenáctidenní mise STS-125 měla být provedena pomocí raketoplánu Atlantis a původní datum startu představoval 14. říjen 2008. Z důvodu vážných technických problémů kontrolního systému \"Side A\", kvůli nimž byly přerušeny veškeré výzkumné operace Hubbleova dalekohledu, byl ale start opět odložen a to na rok 2009. Nakonec se uskutečnil 11. května 2009. Servisní mise 4 zahrnovala výměnu starých baterií za nové, výměnu všech gyroskopů, instalaci \"širokoúhlé planetární kamery\" a spektrografu \"Cosmic Origins\". Problém bezpečnosti byl nakonec vyřešen tak, že během mise STS-125 odstartoval raketoplán Atlantis s cílem dosáhnout oběžnou dráhu HST a současně byl na druhé startovací rampě připraven raketoplán Endeavour, aby mohl v případě potřeby odstartovat a zachránit posádku Atlantisu.\n\n\n"}
{"id": "29745", "url": "https://cs.wikipedia.org/wiki?curid=29745", "title": "Nanotechnologie", "text": "Nanotechnologie\n\nJako nanotechnologie se obecně označuje technický obor, který se zabývá tvorbou a využíváním technologií v měřítku řádově nanometrů (obvykle cca 1–100 nm), tzn. 10 m (miliardtiny metru), což je přibližně tisícina tloušťky lidského vlasu. Jedná se rovněž o studium možnosti manipulace se hmotou v atomárním a molekulárním měřítku, přičemž se uplatňují kvantově-mechanické jevy, které se diametrálně vymykají chápání světa viditelného pouhým okem. Díky těmto jevům, které popisuje kvantová fyzika, se otevírají nové perspektivy v oblasti magnetických záznamových médiích, výpočetní technice, elektronice, optice a dalších vědních oblastech.\n\nNanostruktury, tzn. oblast částic a struktur o rozměrech mezi 1 nm až 100 nm, považujeme za základní stavební jednotky nanomateriálů. Zkoumáním jejich vlastností se pak zabývá nanověda. Její hranice se však nedá zcela přesně vymezit. Zahrnuje oblasti fyziky pevných látek, chemie, inženýrství i molekulární biologie. Nanotechnologie bychom potom mohli definovat jako interdisciplinární a průřezové technologie, zabývající se praktickým využitím nových a neobvyklých vlastností nanomateriálů pro konstrukci nových struktur, materiálů a zařízení.\n\nJako jeden ze zakladatelů nanotechnologie (třebaže ještě nepoužil toho slova) je označován Richard Feynman, který základní myšlenky představil ve své slavné přednášce nazvané \"Tam dole je spousta místa\" (\"There's Plenty of Room at the Bottom\"), kterou v roce 1959 přednesl na výroční schůzi Americké společnosti fyziků pořádané na Caltechu.\n\nVyužití nanotechnologií a nanomateriálů je velmi rozsáhlé. Již v současnosti nalézají uplatnění v mnoha oblastech běžného života jako je elektronika (paměťová média, spintronika, bioelektronika, kvantová elektronika), zdravotnictví (cílená doprava léčiv), strojírenství (supertvrdé povrchy s nízkým třením, samočisticí nepoškrabatelné laky), chemický průmysl (nanotrubice, nanokompozity, selektivní katalýza, aerogely), elektrotechnický průmysl (vysokokapacitní záznamová média, fotomateriály, palivové články), optický průmysl (optické filtry, fotonické krystaly a fotonická vlákna, integrovaná optika), automobilový průmysl, kosmický průmysl (katalyzátory, odolné povrchy satelitů), vojenský průmysl (nanosenzory, konstrukční prvky raketoplánů), životní prostředí (biodegradace).\n\nPokud se pára sestávající ze stovek tisíc atomů rubidia zchladí na miliontinu stupně nad absolutní nulu (−273 °C) a stlačí se dohromady pomocí magnetického pole, spojí se atomy do tzv. Bose-Einsteinova kondenzátu. Kvantoví optici z Mnichova dokáží takovouto řadu uspořádat do trojrozměrné sítě ze stojatých laserových vln a manipulovat s ní, například učinit světelnou past tak silnou, že se jednotka bloku rozpadne na Mottův kondenzát. Tato práce byla oceněna Nobelovou cenou za fyziku v roce 2001. Výzkum tohoto druhu naplňuje životem kvantovou teorii a ta má v nanokosmu hlavní slovo. Kdo jí přesně porozumí, může například vyvinout přesnější časové standardy. Přesnější hodiny mohou zase pomoci urychlit datový provoz na internetu.\n\nMezi hojně využívané kvantové jevy se rovněž řadí tunelový jev, na jehož principu je založen řádkovací tunelový mikroskop.\n\nV posledních letech je vyvíjeno enormní úsilí v oblasti základního výzkumu, zejména v oblasti nanoelektroniky. Za objev jevu obří magnetické rezistence (GMR) získali v roce 2007 Nobelovu cenu za fyziku Albert Fert a Peter Grünberg. Jedná se o ovlivňování elektrického odporu látky interakcí spinu elektronu s magnetizací materiálu v nanostrukturách. Tento objev nalezl praktické využití při konstrukci počítačových pamětí nové generace, senzorů nové generace při nádorových onemocněních mozku, proudových senzorů nebo tenzometrů. V tuzemsku koncept molekulové elektroniky na bázi uhlíkatých nanotechnologií už v r. 1988 navrhl - a od té doby dál v zámoří rozvíjí - odborník na fullereny Zdeněk Slanina.\n\nTento typ nanotechnologií je zatím ve fázi úvah a testování. Uvažuje se o několika různých technologiích. Jednou z nich je použití materiálů se speciální strukturou na nanoskopické úrovni. Lehce odbouratelné nanoobaly by dokázaly vyhledat buňku, vstoupit dovnitř, uvolnit ze sebe lék a nechat se odbourat buňkou. Další technologie by bylo možné považovat už za skutečné nanostroje, a vytvořily by tunely skrz buněčnou stěnu a cytoplazmatickou membránu, které by umožňovaly průstup pouze specifickým látkám, tzn. že stejná látka vyskytující se přirozeně v organismu by neprošla, ale látka stejná a pouze speciálně označená by se bez problémů dostala dovnitř. Tyto tunely by regulovaly i množství a rychlost průchodu látek.\n\nDalším možným uplatněním nanotechnologií je použití nanovláken v tkáňovém inženýrství. Spleť nanovláken má při malém objemu velký povrch a tak může představovat vhodné lešení (matrix, angl. \"scaffold\"), na kterém se uchytí \"ex vivo\" kultivované buňky náhradní tkáně. Pokud je navíc materiál nanovláken odbouratelný organizmem, lze očekávat, že bude postupně nahrazený vlastní extracelulární matrix. Zkouší se náhrady kostní tkáně, kloubních chrupavek, šlach, svalů, kůže a dokonce i nervové tkáně.\nMezi nanotechnologie využité v medicíně bude ale možné zařadit i nanotechnologické stroje (či nanoroboti) využívající i jiné než biochemické principy, pokud budou použity například v rámci diagnostiky nebo chirurgického zásahu.\n\nExistují textilní materiály se speciální nanostrukturou, která těmto tkaninám může dodávat požadované speciální vlastnosti, např. materiál známý pod obchodním označením goretex - látka propustná pro vodní páry, ale nikoliv pro vodu v kapalném skupenství. Další možností je přidání nanočástic některých kovů, např. stříbra do hmoty před výrobou textilního vlákna. Vyrobená příze získává další vlastnosti jako například antibakteriálnost.\n\nVědecké práce ukazují i na vážná zdravotní a ekologická rizika nanotechnologií. Skupina švýcarských vědců uvedla, že nanočástice snadno pronikají do lidského těla, jsou biologicky aktivnější než větší částice, mají větší měrný povrch a schopnost dlouhodobě přetrvávat v životním prostředí a hromadit se tam.\n\nPřestává být rozhodující chemické složení, ale rozhoduje spíše fyzická velikost a tvar. Například uhlík pak má podobné zdravotní důsledky jako křemičitany.\n\nRiziky nanomateriálů se zabývá nanotoxikologie. Problémem je, že v malých rozměrech (změně reakční plochy ku objemu částic) dochází ke změnám vlastností látek (reakční rychlosti atp.), takže se i látky normálně neškodné stávají nebezpečnými (jako například azbest). Navíc drtivá většina veřejnosti rizika nanotechnologií podceňuje, a také proto se více volá po zavedení testování a po regulaci.\n\nAmerický výzkum ukázal, že nanočástice stříbra o průměru 30 nanometrů a menší se ukládají v tkáních vyvíjejících se embryí ryb a mohou vyvolat závažné malformace včetně krevních výronů do hlavy a otoků, které vedou k úhynu rybích larev.\n\nAmerický výzkum ukázal při testu na ředkvičkách, že po vystavení nanočásticím oxidu měďnatého bylo vyvoláno dvakrát více lézí DNA než u rostlin vystavených větším částicím. Také buněčný příjem mědi z nanočástic byl výrazně větší než u větších částic.\n\nNanočástice se také používají jako antibiotikum. Ovšem je zde riziko genotoxicity.\n\n\n"}
{"id": "29748", "url": "https://cs.wikipedia.org/wiki?curid=29748", "title": "Gemini 6A", "text": "Gemini 6A\n\nGemini 6A byl pátým pilotovaným kosmickým letem uskutečněným v rámci amerického kosmického programu Gemini. Let proběhl ve dnech 15. a 16. prosince 1965. Během letu se poprvé podařilo uskutečnit skupinový let dvou lodí ve vesmíru. V katalogu COSPAR získal let označení 1965-104A. Gemini 6A byla devátou americkou pilotovanou kosmickou lodí a celkově 17. lodí s posádkou vyslanou do vesmíru.\n\n\nPůvodní označení letu bylo Gemini 6 a úkolem jeho posádky ve složení velící pilot Wally Schirra a pilot Thomas Stafford bylo přiblížit se na oběžné dráze kolem Země k cílovému tělesu Agena Target Vehicle a spojit se s ním. Cílové těleso měla vynést na oběžnou dráhu kolem Země dne 25. října 1965 raketa Atlas. Ta však šest minut po startu explodovala. Let Gemini 6 tak ztratil smysl a bylo třeba pro něj naplánovat nový let.\n\nNový let se stejnou posádkou dostal označení Gemini 6A. Jeho úkolem bylo uskutečnit setkání s lodí Gemini 7 (Frank Borman a Jim Lovell), která odstartovala 4. prosince 1965. Při startu Gemini 6A na floridském mysu Canaveral dne 12. prosince 1965 však došlo k závadě. Rozpojil se kontakt na spodku rakety, k čemuž mělo dojít, až když by se raketa opravdu vznesla. V důsledku této poruchy byl přerušen start. Pro případ samovolného vypnutí motorů v této fázi startu měli astronauti instrukci katapultovat se z lodi. Hrozilo totiž nebezpečí, že kdyby k vypnutí motorů došlo až poté, co se raketa pohnula vzhůru, při následném pádu byť z výšky několika centimetrů by mohlo dojít k explozi rakety. Astronauti však zachovali chladnou hlavu, spolehli se na své smysly, které nezaznamenaly žádný vertikální pohyb, nekatapultovali se a Gemini 6A tak zůstala nadále schopna letu. Přestože nebylo času nazbyt – Gemini 7 již byla na oběžné dráze – inženýrům se podařilo vyřešit problémy se startem a 15. prosince 1965 v 13:37:26 UTC se konečně start Gemini 6A uskutečnil.\nPo dosažení kosmického prostoru byla loď navedena na oběžnou dráhu 161,0 x 259,4 km. V té chvíli byla Gemini 6A vzdálena od Gemini 7 1900 km. Pomocí motorických manévrů se Gemini 6A dostala na přechodovou dráhu ke Gemini 7 a lodě se začaly přibližovat. V 16:59 UTC byl navázán radarový kontakt mezi loděmi a v 19:33 UTC oznámil Stafford, že se lodi přiblížili na vzdálenost 36 m. Jemným manévrováním oblétávala Gemini 6A druhou loď, přibližovala se a opět vzdalovala. Při největším přiblížení byla od sebe obě tělesa vzdálena pouhých 0,3 m.\n\nGemini 7 byla během skupinového letu pasivní a nemanévrovala, neměla na manévry dostatek paliva. Fyzické spojení nemohlo být uskutečněno, protože Gemini 7 k tomu nebyla – na rozdíl od cílového tělesa Agena Target Vehicle – vybavena. O den později kabina Gemini 6A bezpečně přistála v Atlantském oceánu 18 km od plánovaného místa, což bylo tehdy považováno za velmi přesné přistání. Astronauty vzala na palubu čekající letadlová loď USS Wasp.\n"}
{"id": "29749", "url": "https://cs.wikipedia.org/wiki?curid=29749", "title": "Messier 32", "text": "Messier 32\n\nMessier 32 (také M32 nebo NGC 221) je trpasličí eliptická galaxie v souhvězdí Andromedy, satelitní galaxie známé M31. Zdánlivou hvězdnou velikost má +8,1 a od Země je vzdálená okolo 2,9 milionu ly. Galaxii objevil Guillaume Le Gentil 29. října 1749.\n\nM32 je možné snadno najít 24' jižně od jádra M31 i větším triedrem nebo malým dalekohledem. Ve středně velkém dalekohledu vypadá jako jasná mírně eliptická mlhavá skvrna.\n\nNejvětší průměr galaxie je 8 000 světelných let a hmotnost 3 miliardy hmot Slunce. Její úhlové rozměry jsou 8,5' x 6,5'.\n\nTato galaxie je typickým představitelem skupiny kompaktních eliptických galaxií (označení cE). Polovina počtu hvězd je zhuštěných v poloměru pouhých 100 parseků.\nNahuštění hvězd se směrem k jádru galaxie strmě zvyšuje a v nejhustější středové oblasti rozlišené Hubbleovým vesmírným dalekohledem přesahuje hodnotu 3 × 10 formula_1.pc.\nJak je u eliptických galaxií běžné, také M32 obsahuje převážně starší méně jasné červené a žluté hvězdy a v podstatě jí nezůstal žádný prach a plyn, ze kterého by se mohly tvořit nové hvězdy.\nPřesto ovšem vykazuje známky tvorby hvězd v poměrně nedávné minulosti.\n\nStavba galaxie a složení jejích hvězd je obtížné vysvětlit běžnými modely vzniku galaxií. Teoretické diskuse\na některé simulace naznačují, že silná slapová síla galaxie M31 může přetvořit spirální galaxii na kompaktní eliptickou galaxii. Při průchodu malé spirální galaxie středovou oblastí M31 ztratí malá spirální galaxie většinu svých vnějších vrstev, ale galaktická výduť je ovlivněna mnohem méně a zachová si svůj tvar. Slapové síly zároveň spustí překotnou tvorbu hvězd v jejím jádru a výsledkem je vysoká hustota hvězd pozorovaná v M32.\nM32 má také prokazatelný vnější disk.\n\nSimulace z roku 2014 ukázaly, že nesoustředný průchod M32 diskem M31 před 800 miliony lety může vysvětlit pokřivený tvar tohoto disku.\nOvšem tento jev nastává pouze při prvním průchodu diskem, zatímco ke slapovému přetvoření obyčejné trpasličí galaxie do stavu, ve kterém se nachází M32, je zapotřebí mnoho takových oběhů. Pozorované barvy a populace hvězd ve vnějších oblastech M32 se liší od hvězd v halu M31,\ncož naznačuje, že to nejsou hvězdy odtržené od M32 slapovými silami. Tyto okolnosti tedy napovídají o tom, že M32 byla již dříve kompaktní galaxií a i později si zachovala většinu svých hvězd. Přinejmenším jedna podobná cE galaxie byla nalezena osamocená bez společníka, který by ji mohl o vnější hvězdy obrat.\n\nPro změření vzdálenosti M32 byly použity přinejmenším dva způsoby. Infračerveným měřením kolísání plošné jasnosti se odhaduje vzdálenost spirálních galaxií na základě zrnitosti vzhledu jejich výdutě. Vzdálenost M32 získaná tímto způsobem je 2,46 ± 0,09 milionů ly (755 ± 28 kpc).\nPřitom je M32 tak blízko, že lze k odhadu její vzdálenosti použít metody hledání odbočky z hlavní posloupnosti k větvi červených obrů (\"tip of the red giant branch - TRGB\"). Touto metodou byla vzdálenost M32 určena na 2,51 ± 0,13 milionů ly (770 ± 40 kpc).\nJe i několik dalších důvodů k předpokladu, že se M32 nachází blíže k Zemi než M31. Její hvězdy a planetární mlhoviny nevykazují známky zastínění nebo zčervenání prachem nebo plynem v popředí.\nJednou bylo dokonce pozorováno gravitační mikročočkování M31 hvězdou v M32.\n\nUprostřed M32 sídlí obří černá díra, jejíž hmotnost se odhaduje na 1,5 až 5 milionů formula_1.\nSlabé rádiové a rentgenové záření vycházející ze středu této galaxie je zřejmě způsobeno akrecí plynu na černou díru a zdroj tohoto záření se označuje M32* (podobně jako Sagittarius A*).\n\n"}
{"id": "29751", "url": "https://cs.wikipedia.org/wiki?curid=29751", "title": "Messier 4", "text": "Messier 4\n\nMessier 4 (též NGC 6121) je +5,9 mag jasná kulová hvězdokupa s úhlovým průměrem 26,3'. Nachází se v souhvězdí Štíra, přibližně jeden stupeň západně od hvězdy Antares. Za příznivých pozorovacích podmínek je viditelná pouhým okem.\n\nObjevil ji v roce 1745 švýcarský matematik a astronom Philippe Loys de Chéseaux, svůj objev však nepublikoval. Charles Messier ji katalogizoval 8. května 1764.\n\nMessier 4 je jedna z nejbližších známých hvězdokup, proto také v ní mohl Charles Messier rozeznat jednotlivé hvězdy. M4 se tak stala první objevenou hvězdokupou vůbec. M4 patří také mezi nejmenší a nejvíce rozptýlené známé hvězdokupy. V jejím středu se nachází neobvyklá centrální příčka z hvězd. Celkem obsahuje více jak 100 000 hvězd, z toho asi 40 000 velmi starých bílých trpaslíků. V této hvězdokupě bylo také objeveno 43 proměnných hvězd. Od sluneční soustavy se vzdaluje rychlostí 65 km.s. \n\nV roce 1987 byl v této mlhovině objeven první milisekundový pulsar (PSR 1821-24). Jde o neutronovou hvězdu s periodou rotace více jak 300 otáček za sekundu – rotuje tedy desetkrát rychleji než pulsar ve středu Krabí mlhoviny.\n\nV roce 1997 vyfotografoval Hubbleův vesmírný dalekohled v jejím středu bílé trpaslíky, které patří k nejstarším známým hvězdám v Galaxii. Jejich stáří je 13 miliard let.\n\nV roce 1987 britský tým objevil ve středu M4 milisekundový pulsar PSR B1620-26 s hmotností 1,4 M. Během dalších výzkumů byl objeven, díky svému gravitačnímu vlivu, bílý trpaslík (PSR B1620-26 B) o hmotnosti 0,4 M, který tvoří s tímto pulsarem (neutronovou hvězdou) binární systém – dvojhvězdu. Obě hvězdy obíhají kolem společného těžiště přibližně dvakrát za pozemský rok. Později byly zjištěny další odchylky v pohybu pulsaru o kterých se usuzovalo, že je způsobuje třetí těleso v soustavě. V průběhu dalších let byly upřesněny výchylky v oběžných drahách těles v systému a podle toho byla určena v roce 2003 hmotnost třetího tělesa. Jde o těleso s hmotností 2,5× větší než je hmotnost Jupitera – jde tedy o planetu, na hvězdu či hnědého trpaslíka je objekt malý. Planeta obíhá soustavu okolo společného těžiště ve vzdálenosti 50 AU. Stáří této planety (označované jako PSR B1620-26 c) bylo určeno na více jak 12,5 miliard let. Jde tedy o nejstarší dosud známou planetu (mnohem starší než Slunce). Stáří planety je jedním z důkazů, které podporují teorii, že první hvězdy mohly vznikat již asi 200 000 000 let po Velkém třesku.\n\n"}
{"id": "29755", "url": "https://cs.wikipedia.org/wiki?curid=29755", "title": "Seznam kolumbijských spisovatelů", "text": "Seznam kolumbijských spisovatelů\n\n\n\n\n"}
{"id": "29757", "url": "https://cs.wikipedia.org/wiki?curid=29757", "title": "Seznam komet", "text": "Seznam komet\n\n\n\n\n\n\n"}
{"id": "29758", "url": "https://cs.wikipedia.org/wiki?curid=29758", "title": "Seznam souhvězdí", "text": "Seznam souhvězdí\n\nObloha se v současné astronomii dělí na 88 oblastí zvaných souhvězdí, které ji celou pokrývají.\n"}
{"id": "29759", "url": "https://cs.wikipedia.org/wiki?curid=29759", "title": "Apollo 17", "text": "Apollo 17\n\nApollo 17, poslední let programu Apollo, je a na dlouhá léta ještě zůstane posledním letem člověka na Měsíc. Byl 43. lodí kosmonautů (astronautů) z naší planety, označen dle COSPAR 1972-096A.\n\nGene Cernan, Ron Evans a Joe Engle tvořili záložní posádku letu Apollo 14. Engle létal před programem Apollo v experimentálním letounu X-15, ovšem nikdy nepřesáhl hranici vesmíru, tedy 100 km. Podle zvyklostí v programu Apollo se záložní posádka stala základní o tři lety později. Harrison Schmitt, byl pilot lunárního modulu v záložní posádce letu Apollo 15. Podle výše uvedeného cyklu měl tedy letět při misi Apollo 18. V roce 1970 došlo ke zrušení misí Apollo 18 - 20 a to znamenalo, že Schmitt nepoletí. Proti tomu se postavili vědci v NASA, kteří lobbovali za to, aby se na Měsíční povrch podíval i profesní geolog. Deke Slayton, astronaut, který rozhodoval o obsazení posádek, se rozhodoval mezi dvěma možnostmi. Buď se vymění pouze Schmitt a poletí základní posádka Apolla 14 (Cernan a Evans) se Schmittem namísto Engleho, či se vymění celá posádka a poletí záložní posádka Apollo 15, tedy ta, se kterou Schmitt trénoval, a ta, která měla letět až jako Apollo 18. Bylo rozhodnuto o první možnost a došlo k přeřazení Harrisona Schmitta na místo Josepha Engla.\n\nZáložní posádkou se stala základní posádka letu Apollo 15 až když se vědělo, že Apollo 17 bude poslední misí na Měsíční povrch. Avšak po skandálu se známkami při letu Apollo 15, kdy Scott, Worden a Irwin měli prodat dopisní obálky s upomínkou na jejich let, které nebyly výslovně schváleny, německému obchodníku s poštovními známkami a zisk z prodeje byl použit pro založení svěřeneckého fondu pro děti posádky Apolla 15, byli nahrazeni velitelem a pilotem lunárního modulu Apolla 16 Youngem a Dukem a Roosou z Apolla 14 jakožto pilotem velitelského modulu.\n\nApollo 17 odstartovalo 7. prosince 1972 z mysu Canaveral na Floridě.\n\nZatímco velitelský modul \"America\" s Ronem Evansem na palubě pokračoval v obletech Měsíce (celkem 75 obletů), lunární modul \"Challenger\" s posádkou Eugene A. Cernan a Harrison Schmitt přistál 11. prosince 1972 na povrchu Měsíce v údolí Taurus-Littrow v měsíčním Mare Serenitatis. Den předtím na povrch asi 350 km daleko dopadl poslední stupeň nosné rakety Saturn. Posádka strávila na povrchu Měsíce celkem 75 hodin. Během této doby uskutečnila 3 výstupy na povrch Měsíce v celkovém trvání 22 hodin a 4 minuty, při nichž prozkoumala s použitím lunárního vozítka Lunar Rover celkem 33,8 km údolí Taurus-Littrow. Během druhé vycházky nalezla posádka několik kilometrů od lunárního modulu horninu s oranžovou barvou. Na Zemi dopravila celkem 110,5 kg vzorků měsíční horniny.\n\nBěhem návratu k Zemi uskutečnil pilot velitelského modulu Ronald Evans výstup (tzv. EVA) do otevřeného vesmíru v délce 1 hodiny a 6 minut, při němž vyjmul z kamery umístěné na vnějším plášti Apolla 17 tři kazety s naexponovaným filmem.\n\nVelitelský modul Apolla 17 přistál 19. prosince 1972 v Tichém oceánu poblíž souostroví Samoa přibližně 640 metrů od předpokládaného bodu přistání ve vzdálenosti 6,5 km od záchranné lodi USS \"Ticonderoga\".\n\nVelitel Apolla 17 Eugene A. Cernan se zapsal do historie jako poslední člověk, který zanechal své stopy na Měsíci. Během svých procházek po povrchu měl s sebou také československou vlajku jako symbol svého vztahu k předkům, pocházejícím z Čech a ze Slovenska, kterou později věnoval Astronomickému ústavu AV ČR v Ondřejově.\n\nDne 7. prosince 1972 pořídila posádka ze vzdálenosti asi 45 000 km fotografii plně osvětlené polokoule Země, která byla nazvána \"Modrá skleněnka\". Jedná se o jedinou takovou fotografii pořízenou během pilotovaných letů a posádka Apolla 17 jsou jediní lidé, kteří takto na vlastní oči Zemi spatřili.\n\n"}
{"id": "29762", "url": "https://cs.wikipedia.org/wiki?curid=29762", "title": "Eugene Cernan", "text": "Eugene Cernan\n\nEugene Andrew „Gene“ Cernan (14. března 1934 Chicago, Illinois, USA – 16. ledna 2017 Houston, Texas, USA) byl americký astronaut, který byl třikrát ve vesmíru. Zapsal se také jako poslední člověk, který stanul na měsíčním povrchu. Po otci byl slovenského a po matce českého původu.\n\nEugene Cernan patřil mezi astronauty slovenského a českého původu. V roce 1903 jeho dědeček Štefan Čerňan se svou manželkou Annou se odstěhovali z Vysoké nad Kysucou (t.č. Slovensko) spolu s tisícovkami jiných vystěhovalců do USA. Usadili se v Chicagu a o rok později se jim narodil syn Andrew. Když vyrostl, vzal si za manželku děvče českého původu Rozálii Cihlářovou a spolu s ní měl syna Eugena. Rodiče jeho matky, František a Rozálie Cihlářovi, pocházeli z Borovan (okres Písek) a z Nuzic nedaleko Týna nad Vltavou.\n\nPo středoškolských studiích se dostal na Purdue University, kterou s titulem inženýra elektrotechniky ukončil roku 1956. Vojnu prožil u námořnictva jako pilot na letadlových lodích a několik let na základně Miramar v Kalifornii. V roce 1961 šel do Monterey na vysokou školu vojenského námořnictva (Naval Postgraduate School), kde vystudoval postgraduál a získal druhý titul leteckého inženýra. V roce 1964 byl přijat do třetí skupiny kosmonautů USA. Po výcviku byl jmenován do záložní a pak hlavní posádky Gemini 9.\n\nPrvní let z mysu Canaveral absolvoval jako druhý pilot v roce 1966 na palubě Gemini 9. Spolu s ním letěl velitel letu Thomas Stafford. Na oběžné dráze se přiblížili k cílovému tělesu Agena 9, plánované spojení se však kvůli poruše Ageny nepodařilo uskutečnit. Cernan zde vystoupil připoután lanem na povrch stanice (výstup EVA). Přistáli po třech dnech letu na hladině Atlantského oceánu.\n\nPodruhé vyletěl na kosmické lodi Apollo 10 v květnu 1969. Na lodi s ním letěl opět Stafford a jako třetí člen posádky John Young. Byla to poslední prověrka před přistáním lidí na Měsíci, kolem Měsíce prodělali 31 obletů, vyzkoušeli měsíční modul až na pár km nad povrch, poté se navrátili na Zemi po 8 dnech letu.\n\nTřetí let byl s Apollem 17, startovali opět na mysu Canaveral, v šesté expedici byli spolu s ním Ronald Evans a Harrison Schmitt. Zatímco Evans zůstal na oběžné dráze Měsíce, Cernan s Schmittem na Měsíci přistáli a vystoupili na něj, Cernan jako 11., Schmitt 12. člověk na Měsíci. Cernan byl zatím posledním člověkem na povrchu Měsíce. V pořádku se všichni vrátili na Zemi, přistání proběhlo po 12 dnech strávených ve vesmíru na hladině Tichého oceánu.\n\nNa oba lety Apollo s sebou vzal československou vlajku, kterou při své neoficiální a utajované návštěvě Československa v roce 1974 předal řediteli Astronomického ústavu v Ondřejově doc. Luboši Perekovi.\n\nByl zapsán v Ohiu do National Aviation Hall of Fame (Národní letecká síň slávy).\n\nPoprvé Eugene Cernan navštívil Československo neoficiálně v roce 1974. Oficiální návštěva mu byla odepřena. Požádal tedy o novinářskou akreditaci na mezinárodní veletrh Incheba v Bratislavě. Zástupci státu se s ním setkat odmítli, ale setkal se s tehdejším ředitelem Astronomického ústavu v Ondřejově doc. Lubošem Perekem.\n\n26. října 2001 navštívil Česko na pozvání náčelníka generálního štábu Armády České republiky Jiřího Šedivého spolu s jiným astronautem hlásícím se k českým předkům – Johnem Blahou. Dne 29. října 2001 podnikl Cernan v doprovodu prvního československého kosmonauta Vladimíra Remka a známého popularizátora astronomie Marcela Grüna vrtulníkem Armády ČR typu Mi-8S let do Bernartic u Milevska v okrese Písek, protože z nedaleké vsi Borovany pocházel jeho dědeček. Asi minutu a půl před příletem na místo se vrtulník u obce Okrouhlá zřítil poté, co mu došlo palivo. Cernan naštěstí nehodu ve zdraví přežil. Nebyla to první nehoda vrtulníku, kterou zažil. 23. ledna 1971 se zřítil vrtulník Bell 47 NASA s Cernanem na palubě do Banana River nedaleko Kennedyho vesmírného střediska na mysu Canaveral.\n\nO tři roky později se do České republiky vrátil. 29. září 2004 se konala veřejná autogramiáda jeho knihy Poslední muž na Měsíci v kavárně nakladatelství Academia v Praze. Následující den Eugene Cernan navštívil Akademii věd ČR a převzal čestnou medaili AV ČR z rukou tehdejší předsedkyně AV ČR Heleny Illnerové.\n\nV červnu 2008 navštívil Prahu i se svou vnučkou, mj. i výstavu v Národním muzeu a poskytl novinářům zajímavé úvahy k dalším letům na Měsíc. Poté odjel i s vnučkou opět do Borovan, kde ho děti obdarovaly vodou a chlebem.\n\nEugene Cernan zemřel 16. ledna 2017 v Houstonské nemocnici ve věku 82 let. Je pohřben na Texaském státním hřbitově.\n\nV roce 2014 byl o životě Eugena Cernana natočen dokumentární film \"The Last Man on the Moon\".\n\n"}
{"id": "29771", "url": "https://cs.wikipedia.org/wiki?curid=29771", "title": "John Blaha", "text": "John Blaha\n\nJohn Elmer Blaha (* 26. srpna 1942 San Antonio, Texas) je bývalý americký astronaut českého původu.\n\nJohn Blaha patří mezi kosmonauty českého původu. Jeho dědeček Antonín Blaha pocházel z Herálce u Humpolce. Otec i otcův bratr byli vynikající letci.\n\nProšel několika školami\nPilotní výcvik ukončil r. 1967 na Williams AFB (Arizona).\n\nV letech 1976 až 1980 pracoval na velitelství USAF, to už dosáhl hodnosti plukovníka.\n\nV lednu 1980 absolvoval výcvik jako pilot raketoplánu spolu s dalšími připravujícími se astronauty USA. V letech 1989 - 1997 podnikl pět výprav do vesmíru na palubě tří raketoplánů.\n\n\n\n\nZ NASA a z armády odešel v září 1997 jako jeden z nejzkušenějších astronautů.\n\n26. října 2001 navštívil na pozvání náčelníka generálního štábu Armády České republiky Jiřího Šedivého spolu s jiným astronautem hlásícím se k českým předkům – Eugenem Cernanem – Českou republiku.\n\n"}
{"id": "29780", "url": "https://cs.wikipedia.org/wiki?curid=29780", "title": "Tachov", "text": "Tachov\n\nTachov (německy \"Tachau\"), je město v Plzeňském kraji. Leží 54 km západně od Plzně, 20 km jižně od Mariánských lázní a 11 km východně od hranice s Německem, na řece Mži, v Tachovské brázdě. Žije zde obyvatel. Tachov má včetně přidružených obcí rozlohu 41 km².\n\nTachov patří mezi nejstarší sídla západních Čech. První zmínka o osadě Tachov pochází z roku 1115, ale není zcela věrohodná. První konkrétní písemná zmínka o ní pochází z roku 1126, kdy kníže Soběslav I. nechal přestavět některé důležité hraniční pevnosti – mezi nimi i Přimdu a Tachov. Zmínka z roku 1131 potom již uvádí hrad v blízkosti „vesnice Tachov“.\n\nOsada zaznamenala bouřlivý rozvoj za vlády krále Přemysla Otakara II., který zde nechal vystavět nový hrad a v jeho podhradí založil patrně kolem roku 1275 nové královské město Tachov, které nechal obehnat hradbami. Tyto se zachovaly ve velké míře dodnes a patří mezi nejzachovalejší středověké hradby na našem území. Ve 13. století se Tachov stal lokálním centrem, okolo města vznikaly statky, které podléhaly městskému purkrabímu. Po nástupu Lucemburků na český trůn město vykoupil Jan Lucemburský. V Tachově také pobýval Karel IV. V době husitských válek 15. století se v Tachově třikrát střetli husité a jejich odpůrci, z čehož nejvíce se zapsala do historie bitva u Tachova v roce 1427.\n\nV roce 1616 město postihl ničivý požár. 17. století bylo pro Tachov vůbec velmi nešťastné. V roce 1623, když se ještě město nestačilo vzpamatovat z velkého požáru, bylo prodáno Janu Filipovi Hussmannovi z Namédy. Byl to trest císaře Ferdinanda II. za účast v protihabsburském povstání. Tachov se tímto stal poddanským městem s omezenými právy a byly mu zabaveny statky, které městu dříve patřily. Za Hussmanna navíc probíhala násilná rekatolizace obyvatelstva. V době třicetileté války bylo město poničeno a vypáleno Švédy. Po třicetileté válce město byli majiteli města Losyové, kteří v roce 1784 město prodali Windischgrätzům, za nichž Tachov a okolí vzkvétalo a pod tachovský velkostatek spadalo téměř 50 vsí (na dnešním území okresu Tachov je 51 obcí).\n\nV roce 1869 žilo ve městě 3 857 obyvatel, většinou Němců. V roce 1895 byla do města zavedena železnice na trati Planá–Tachov, roku 1910 prodloužená pod Českým lesem až do Domažlic. Do roku 1930 se počet obyvatel zvýšil na 7 000. Poté přišla Velká hospodářská krize a druhá světová válka. V roce 1938 prchla z Tachovska většina zdejší české menšiny, němečtí antifašisté a Židé. Oblast se stala součástí Německé říše.\n\nPo válce bylo pohraničí navráceno Československu a došlo k odsunu německého obyvatelstva. Po něm rapidně klesl počet obyvatel a město bylo, stejně jako jiná pohraniční města, dosidlováno lidmi z českého vnitrozemí a ze Slovenska a také krajany dosud žijícími např. na Ukrajině a v Rumunsku. V roce 1950 žilo v již částečně dosídleném městě 4 073 lidí. V souvislosti s nástupem komunistického režimu v roce 1948 došlo západně od Tachova v Českém Lese k vytvoření „zakázaného pásma“, velké množství vylidněných vsí tím zaniklo. Po roce 1948 počet obyvatel města začal opět stoupat a v 60. letech již převýšil počet obyvatel z roku 1930. Ve městě však chátraly významné památky, například jízdárna ve Světcích, a došlo také k velkým demolicím zchátralé historické zástavby.\n\nPo reformě územního členění v roce 1960 město zůstalo okresním městem a stalo se střediskem pro území o rozloze 1 379 km² z bývalých okresů Tachov a Stříbro. Okres Tachov se stal součástí Západočeského kraje. Kvůli potřebě bytů ve městě začala být stavěna sídliště. Prvním sídlištěm se stalo koncem 50. let sídliště Západ při dnešní ulici Hornická. Kolem roku 1974 bylo vystavěno sídliště Východ při dnešní ulici Stadtrodská. Posledním panelovým sídlištěm se stalo kolem roku 1990 sídliště Rapotín na kopci na jižním okraji města, určené především pro armádu a policii. Došlo také k velkému rozvoji průmyslu. Ve Vítkově na severu města byly zřízeny uranové doly, nejvýznamnějšími průmyslovými podniky se staly Plastimat (dnes Strojplast), Teroz a Rybena. Socialistickým hospodářstvím vznikl podnik Státní statky Tachov. V roce 1974 byla na řece Mži dostavěna vodní nádrž Lučina, která zásobuje pitnou vodou celé Tachovsko. Pod její hladinou zůstala stejnojmenná obec.\n\nV roce 1980 mělo město již 11 000 obyvatel. V 80. letech byly v centru města postaveny tři výrazné stavby. Přímo na náměstí se jednalo o obchodní dům Jednota, v Hornické ulici o tehdejší Okresní výbor KSČ (později byla stavba přestavěna na společenský areál Mže, knihovnu a kanceláře) a kulturní dům, který se začal stavět koncem 80. let a do roku 1989 nebyl dokončen. Po roce 1990 se dlouho nenašel nikdo, kdo by tuto rozestavěnou stavbu dokončil. Až v roce 2004 byla budova dostavěna a stalo se z ní obchodní centrum.\n\nPo sametové revoluci v roce 1989 došlo k otevření státní hranice a Tachov přestal být „zapadlým pohraničním městem“, ale mohl začít těžit ze své polohy na hranicích s Německem. Došlo k privatizaci státních podniků a vzniku nových firem hlavně ve službách. Byla zrušena velká vojenská posádka, kasárna byla přestavěna na kanceláře a sídlo okresního ředitelství Policie. Některé podniky zanikly, ale často došlo k jejich odkoupení zahraničními podnikateli. Tím se podařilo udržet nezaměstnanost v celém okrese lehce pod celostátním průměrem. Ve městě se výrazně zlepšila kvalita služeb a začalo docházet k opravám zchátralých historických památek. V roce 1997 došlo k prodloužení dálnice D5 o 88 km úsek Plzeň-Rozvadov. Tím se dálnice velmi přiblížila k městu (ze sjezdu EXIT 128 Bor na 12 km). Dálnice podpořila hospodářský rozvoj města i okolí.\n\nV roce 2000 vznikly nové kraje. Okres Tachov se stal součástí Plzeňského kraje. V roce 2003 získal Tachov statut obce s rozšířenou působností. V roce 2002 byl zastaven provoz jediné nemocnice v okrese, nemocnice Planá, z důvodu nedostatku odborného personálu a financí. Nemocnice byla následně privatizována a byla znovu otevřena až po sedmi letech. V roce 2004 došlo k celkové rekonstrukci a přístavbě budovy Okresního soudu v Tachově.\n\nDominantou celého města je kostel Nanebevzetí Panny Marie, který byl původně vystavěn v raně gotickém stylu, v polovině 14. století rozšířen taktéž v gotickém slohu. Interiér kostela pochází z roku 1670. Kostel prošel v nedávné době rekonstrukcí, která byla z části hrazena evropskými fondy.\n\nTachovské městské hradby patří k nejzachovalejším v Česku. Jejich současná podoba pochází z přelomu 13. a 14. století. Hradby obklopují historický střed města v délce asi 700 m.\n\nVýznamnou památkou je tachovský zámek, který vznikl přestavbou gotického hradu v 17. století. V roce 1770 vyhořel, v roce 1784 byl obnoven v klasicistním stylu. Zámek prošel velkou rekonstrukcí na sklonku 70. let 20. století a nedávno v roce 2014. Od té doby se mohou návštěvníci zúčastnit komentovaných prohlídek.\n\nV lokalitě Vysoká nad městem stojí od roku 1971 památník bitvy u Tachova. Na Třešnovce v severní části města je mohyla na místě posledního odpočinku 232 obětí pochodů smrti, které na konci druhé světové války procházely územím Tachovska. Ve městě se také nachází dva židovské hřbitovy, starý a nový.\n\nVe Světcích, které jsou vzdáleny 2 km severozápadně od středu města, je pozůstatky kláštera, který byl zrušen v roce 1786. Jediná zachovalá stavba je monumentální Windischgrätzova jízdárna v pseudorománském stylu. Této krásné stavbě již hrozil po letech chátrání zánik, ale podařilo se ji zrekonstruovat. Rekonstrukce byla z velké části hrazena fondem pro záchranu významných památek ministerstva kultury a z rozpočtu města Tachova. V prostorách zrekonstruované jízdárny se pravidelně konají kulturní a společenské akce, jichž se zúčastňují i přední světoví umělci.\n\n\nPodle sčítání 1930 zde žilo v 1 139 domech 7 075 obyvatel. 451 obyvatel se hlásilo k československé národnosti a 6 495 k německé. Žilo zde 6 722 římských katolíků, 69 evangelíků, 27 příslušníků Církve československé husitské a 180 židů.\n\nMěsto leží mimo hlavní silniční a železniční tahy. Hlavními silnicemi které procházejí městem jsou silnice II/198 (Železná–Přimda–Mlýnec, dálnice D5 Tachov–Planá–Teplá–Toužim–Bochov); a silnice II/199 (Holostřevy–Bor, dálnice D5 Tachov–Halže–HP Pavlův Studenec/Bärnau). Vzdálenost na dálnici D5 je asi 11 km.\n\nMěsto leží na železniční trati Domažlice–Planá u Mariánských Lázní. Tato trať do Tachova zajíždí úvraťově a jezdí na ní pouze osobní vlaky. Nádraží se nachází v severní části města u sídliště Východ. V Plané navazuje trať na hlavní železniční trať Plzeň – Cheb.\n\nNedaleko nádraží je i nedávno zrekonstruované autobusové nádraží. Veřejnou autobusovou dopravu zajišťuje převážně podnik ČSAD autobusy Plzeň a jeho dopravní závod Tachov. Na území okresu Tachov má ČSAD autobusy Plzeň provozovny v Tachově a ve Stříbře. Z Tachova se rozjíždějí autobusové linky do oblasti Rozvadova, Přimdy, Lesné, Chodského Újezda a Plané. Významná je autobusová linka Tachov–Stříbro–Plzeň. Linka Tachov–Praha je provozována již pouze velmi sporadicky. V roce 1988 byla v Tachově obnovena linka městské autobusové dopravy.\n\nTachov je uložen do údolí řeky Mže a přilehlých kopců. Leží v relativně nepoškozené krajině v podhůří Českého lesa. Ve městě a jeho okolí se nachází množství zeleně, parků, lesů a alejí. Centrum města je klidné a v poslední době již pěkně opravené. Mezi oblíbené vycházkové cíle ve městě patří také \"Alej k minerálnímu prameni\" v jihovýchodní části města. Budova okolo pramene je nově opravená.\n\nKrásný kus přírody se nalézá v \"Aglaině údolí\" při řece Mži, směrem k jejímu prameni. V tomto údolí stojí také \"klášter Světce\". Rozhled na město se naskýtá od \"mohyly\" obětí pochodu smrti na Višňovce, \"památníku bitvy u Tachova\" na Vysoké, a také například z panelového sídliště Rapotín (v jehož blízkosti se nachází městský hřbitov).\n\nMěsto nabízí možnosti kulturního (galerie, kino, muzeum, knihovna, kulturní a společenský sál) a sportovního (zimní stadion, fotbalový stadion, bazén, squash, bowling, skatepark) vyžití. V Tachově jsou rozličné možnosti ubytování i stravování.\n\nV Tachově najdeme tři základní školy, šestileté gymnázium, základní školu speciální a základní uměleckou školu. V místní části Světce sídlí střední průmyslová škola, má zde také internát. Ve Václavské ulici se nachází poliklinika. Pro děti byl v roce 1961 otevřen \"Dům dětí a mládeže Mraveniště\". Možnosti nákupu jsou poplatné velikosti města, najdeme zde cca pět větších samoobsluh, čtyři supermarkety a jeden hypermarket. Ve městě sídlí okresní pobočky spořitelen, pojišťoven a bank a také velké množství úřadů od okresní správy HZS, PČR atd. až po městskou radnici, která zároveň spravuje celý obvod obce s rozšířenou působností.\n\nTachov se kromě vlastního města skládá z osmi dalších částí:\n\n\nV letech 1980–1990 byly součástí Tachova i dnes samostatné obce Dlouhý Újezd, Lom u Tachova a Studánka.\n\n"}
{"id": "29794", "url": "https://cs.wikipedia.org/wiki?curid=29794", "title": "Brownův pohyb", "text": "Brownův pohyb\n\nBrownův pohyb je náhodný pohyb mikroskopických částic v kapalném nebo plynném médiu. Je limitou náhodné procházky. Vysvětlením Brownova pohybu je, že molekuly v roztoku se vlivem tepelného pohybu neustále srážejí, přičemž směr a síla těchto srážek jsou náhodné, díky čemuž je i okamžitá poloha částice náhodná. Rychlost Brownova pohybu je úměrná teplotě systému.\n\nBrownův pohyb poprvé zaznamenal v roce 1827 biolog Robert Brown, když pozoroval chování pylových zrnek ve vodě. Aby vyloučil možnost, že pohyb je projevem případného života, opakoval experiment s částicemi prachu. Podstatu tohoto jevu objasnil v roce 1905 Albert Einstein, vycházeje z kinetické teorie látek.\n\nBrownův pohyb má význam např. pro pochopení difuze látek v prostředí. S přibývajícím časem, na základě stochastické pravděpodobnosti jsou molekuly neustálým nahodilým pohybem rozptylovány z místa s nejvyšší koncentrací. Některé molekuly se v následných krocích sice nahodile vrací směrem k centru, jiné však již nikoli a soubor všech částic se tak od sebe rozptyluje. Molekuly se v důsledku náhodného pohybu rozptýlí – difundují do okolí. Celková entropie systému se zvýší.\n\nVyjdeme z Langevinovy rovnice (rovnice pro popis Brownova pohybu):\nkde v je rychlost, F'(t) fluktuující síla, ξ je frikční koeficient.\n\nPro frikční koeficient vyjdeme ze Stokesovy formule pro kouli (předpokládáme kulatou částici): formula_2 Kde μ je dynamická viskozita. r je poloměr částice.\n\nVynásobíme langevinovu rovnici souřadnicí:\nUpravíme (derivace součinu):\nStřední hodnota:\nSouřadnice je nekorelovaná, proto vymizí ve střední hodnotě:formula_6\n\nEkvipartiční teorém ve 3D:formula_7 kde k je Boltzmanova konstanta a T je termodynamická teplota\n\nPo úpravě dostaneme:\nŘešení této diferenciální rovnice je (protože formula_9):\nProvedeme trik s derivací a dosadíme do následujícího výrazu výraz výše:\nDostaneme:\nAproximace: formula_13 odpovídá Brownově pohybu.\nVýsledek se redukuje na:\nCož je výsledek pro Brownův pohyb ve 3D.\n\nKdybychom chtěli 1D Brownův pohyb, postup by byl stejný, až na ekvipartiční teorém, který v 1D zní formula_15, jelikož máme jen jeden stupeň volnosti.\nDostaneme pak následující vzorec pro Brownův pohyb v 1D:\n"}
{"id": "29796", "url": "https://cs.wikipedia.org/wiki?curid=29796", "title": "Rohy", "text": "Rohy\n\nRohy může být:\n\n\n"}
{"id": "29803", "url": "https://cs.wikipedia.org/wiki?curid=29803", "title": "Rohy (Bohy)", "text": "Rohy (Bohy)\n\nRohy jsou rozlehlý hospodářský dvůr původně v majetku plaského kláštera. Nachází se v obci Bohy mezi vesnicemi Bohy, Kozojedy a Brodeslavy, asi sedm kilometrů jihovýchodně od Kralovic.\n\nDvůr byl pravděpodobně založen na počátku 16. století Jiřím Bezdružickým z Kolovrat a spolu s ovčínem a rybníkem patřil patří k panství nedalekého hradu Krašov. Čerstvě plnoletý Norbert Adolf Miseroni z Lisonu prodává roku 1678 celé krašovské panství včetně dvoru Rohy plaskému klášteru za 27 500 zlatých.\n\nRoku 1725 nechal tehdejší plaský opat Evžen Tyttl postavit dvůr nový. Obdélníkový uzavřený dvůr má uprostřed jednoho z kratších křídel jednopatrovou obytnou budovu s mansardovou střechou. Po stranách dvora jsou hospodářské budovy (sýpky, kolny, chlévy). Zajímavá je barokní kamenná stodola s valbovou střechou a dvěma tesanými portály se znaky opata Tyttla a datací 1735.\n\nPo zrušení plaského kláštera přešel dvůr Rohy do správy Náboženského fondu, který jej v pozdějších letech opravoval pomocí zdiva z nedalekého hradu Krašov.\n\nDvůr je zapsán v Ústředním seznamu kulturních památek ČR.\n\nU zaniklého rybníčku na západ od dvora roste památný strom Rožský dub.\n\n"}
{"id": "29804", "url": "https://cs.wikipedia.org/wiki?curid=29804", "title": "SoundFont", "text": "SoundFont\n\nSoundFont je obchodní značka vztahující se k souborovému formátu a související technologii vytvořené pro vyplnění mezery mezi nahrávaným a syntetizovaným zvukem. SoundFont obsahuje zvukové vzorky a informace pro jejich organizaci a zpracování. Podle těchto informací může sampler, obvykle řízený MIDI daty, generovat tóny požadovaných barev, výšek, hlasitostí a dalších parametrů. \n\nSoundFont je registrovaná značka patřící firmě E-mu Systems\n\nZvukové banky sf2 lze použít hardwarově v zařízeních firmy EMU nebo na zvukových kartách společnosti Creative, nebo softwarově v některém přehrávačů například SFZ 2.0.\n\nZvukové banky:\n\nWorld Sound Font database: https://web.archive.org/web/20071120040916/http://www.sf2midi.com/\n"}
{"id": "29806", "url": "https://cs.wikipedia.org/wiki?curid=29806", "title": "Kořenové kultury", "text": "Kořenové kultury\n\nKořenové kultury jsou kultury rostlinných explantátů, které jsou založeny z kořenových meristémů. První pokusy v tomto směru pocházejí z 20. let 20. století.\n\nP. R. White v rámci pokusů s kořenovými kulturami vytvořil ve 30. letech první vitaminové médium typu vitamin B1 + vitamin B2 + kyselina nikotinová a první pravé trvalé rostlinné explantátové kultury.\n"}
{"id": "29808", "url": "https://cs.wikipedia.org/wiki?curid=29808", "title": "Pupenové kultury", "text": "Pupenové kultury\n\nPupenové kultury (též kultury meristrémů, kultury vzrostných vrcholů) jsou kultury rostlinných explantátů, které jsou založeny z asepticky izolovaných vzrostných vrcholů hlavních (apikálních) nebo úžlabních (auxiliárních) pupenů. Jako první vyvíjel pokusy v tomto smyslu Robbins ve 20. letech 20. století. Za zakladatele této mikropropagační metody umělého rozmnožování rostlin se považuje Ball, který ve 40. letech 20. století poprvé definoval ucelené představy a postupy tohoto oboru.\n\nSmyslem pupenových kultur je rychlé a efektivní množení rostlin, které zajišťuje vysoký stupeň jistoty, že vzniklá populace klonů zůstane prosta infekčních agens, kterými mohla být zasažena mateřská rostlina. Proto se rozmnožování provádí z co nejmenší části vzrostného vrcholu, který je považován za infekcí prostou část rostliny.\n\nZvláštní typ pupenových kultur představují kultury stonkových řízků (rostlina se založí z auxiliárního pupenu). Je to jedna z nejprimitivnějších technik. Její výhodou je jednoduchost a efektivita, ovšem nedochází při ní k relevantní eliminaci infekční agens.\n\n\n"}
{"id": "29809", "url": "https://cs.wikipedia.org/wiki?curid=29809", "title": "Mrakoplaš", "text": "Mrakoplaš\n\nMrakoplaš je postava z knih Terryho Pratchetta pojednávajících o Zeměploše. Jedná se o hubeného, vysokého, nedostudovaného mága s řídkým plnovousem, který je ústřední postavou mnoha zeměplošských románů. Nosí mágský klobouk i róbu víceméně červené barvy. Obojí má svá nejlepší léta za sebou. Na klobouku má vyšito MÁK (v angličtině WIZZARD).\n\nVyznačuje se nešikovností, neschopností (zejména k čarování ke kouzlení) a odporem k práci. Je ale velmi nadaný na jazyky a vyloženě velký talent (nebo spíše obrovskou dávku štěstí a náhody v jeho prospěch) má ohledně útěku a přežití v podmínkách neslučitelných s životem, což vede k jeho opakovaným schůzkám se Smrtěm, aniž by ten ovšem mohl splnit své poslání. Zprvu proto mezi těmito dvěma postavami panovalo jisté napětí, které se však později urovnalo. Mrakoplaš je aktuálně nejspíše jediným obyvatelem Zeměplochy, u něhož Smrť nedokáže určit čas jeho skonu, a to ani přibližně. (Každý člověk má přesýpací hodiny, které určují kdy zemře. Ty Mrakoplašovy připomínají něco, co vytvořil sklář se škytavkou ve stroji času.)\n\nJe oblíbencem bohyně Dámy, což je pravděpodobně důvodem jak pro to, kolik dobrodružství zažil, tak pro to, že je přežil.\n\nNeschopnost při čarování ovšem neznamená, že by nikdy žádné kouzlo nepoužil. Během prvních dvou knih měl v hlavě jedno z osmi Velkých zaklínadel (i když tak trochu proti své vůli) a na konci ho seslal (nebo spíš nechal ho se seslat). Toto zaklínadlo způsobuje jeho neschopnost jakkoliv jinak čarovat, protože v jeho hlavě vytěsňuje jakákoliv jiná. V Magickém prazdroji zase byla koncentrace magie tak vysoká, že i jemu se dařilo čarovat.\n\nSe svými schopnostmi nedokázal za šestnáct let projít zkoušky, nikdy v testech neměl větší úspěšnost jak 2% a ty získal jen díky svému víceméně správně napsanému jménu, nikdy nedosáhl ani první z osmi možných magických úrovní, ale titul mága dostal za \"velký čin ve službách a ve prospěch magie\". Přesněji, arcikancléř potřeboval poslat někoho, jehož popis se na Mrakoplaše překvapivě hodil, na téměř sebevražednou misi (viz Zajímavé časy), a proto využil tohoto ustanovení pravidla o získání titulu mága, aby ho k cestě přinutil.\n\nPo vyjasnění jeho statutu (a několika dobrodružstvích) zůstal na Neviditelné univerzitě a dokonce mu bylo uděleno sedm akademických titulů (mj. profesor Krutého a neobvyklého zeměpisu), o které nikdo jiný neměl zájem. Nejspíše proto, aby ho zbytek mágů udržel na NU.\n\nMá sbírku kamenů z cest a k jídlu miluje brambory na všechny způsoby. Také má rád nudu a v této souvislosti i hrášek.\n\nZajímavé je i Mrakoplašovo Zavazadlo (dar od Dvoukvítka).\n\nTypické rčení: „Už tady nejsem!“\n\nNásledující typické rčení: „Čím jsem si zase vykoledoval \"tohle\"?“\n\nA často tiché mumlání: „No nazdar, no nazdar.“\n\nUmí škemrat o milost v několika jazycích plynně a v mnoha dalších alespoň částečně, hlavně větu „Nezabíjejte mne!“ dokáže vykřiknout snad téměř v každém. Možná i díky tomu prošel, možná spíše proběhl, téměř celý svět, ne-li celý. Navštívil dokonce i Peklo.\n"}
{"id": "29810", "url": "https://cs.wikipedia.org/wiki?curid=29810", "title": "Brno-sever", "text": "Brno-sever\n\nBrno-sever je městská část na severu statutárního města Brna. Je tvořena několika čtvrtěmi a katastrálními územími, konkrétně Husovicemi, Lesnou a Soběšicemi a částmi Černých Polí a Zábrdovic. Celková katastrální výměra činí 12,24 km². Samosprávná městská část vznikla 24. listopadu 1990, její úřad sídlí v Zábrdovicích. Žije zde přes 47 000 obyvatel.\n\nPro účely senátních voleb je území městské části Brno-sever zařazeno do volebního obvodu číslo 60.\n\nMěstská část Brno-sever se rozkládá na okraji brněnské kotliny, z její níže položené části území stoupá přes terasu Lesné k zalesněným náhorním planinám v katastru Soběšic. Městská část má velice nesourodou strukturu a v důsledku svého vymezení i dost atypický tvar připomínající přesýpací hodiny. S výjimkou Soběšic, které mají charakter velké vesnice, má zbytek městské části výrazně městský charakter. Úřad městské části se nachází v katastrálním území Zábrdovice. Na území městské části se nachází například budovy Mendelovy univerzity, Muzeum romské kultury, dětská nemocnice, Taneční divadlo MIMI FORTUNAE, vila Tugendhat nebo soběšický klášter klarisek. Dále se zde nachází i park Schreberovy zahrádky. Zatím jediným kostelem na území městské části je husovický kostel Nejsvětějšího srdce Páně.\n\nÚzemím městské části prochází řada frekventovaných dopravních tepen, zejména část trasy brněnského Velkého městského okruhu (VMO), jež zde prochází ulicí Provazníkovou, Husovickým tunelem a dále ulicí Porgesovou. K dalším zdejším dopravně frekventovaným ulicím patří například Cejl, Dukelská Třída, Merhautova, Okružní, Seifertova, Třída Generála Píky a Vranovská. Veřejnou dopravu mezi jednotlivými čtvrtěmi městské části a zbytkem Brna zajišťuje v rámci Integrovaného dopravního systému Jihomoravského kraje Dopravní podnik města Brna prostřednictvím denních autobusových linek 43, 44, 46, 57, 67, 84, tramvajových linek 2, 3, 4, 5, 7, 9 a 11, trolejbusových linek 25 a 26, a nočních autobusových linek 92, 93, 94, 97, 99.\n\nNejstaršími částmi Brna-severu jsou Husovice, Soběšice a Zábrdovice, jejichž zástavba vznikala již od středověku. Černá Pole vznikala až během 19. a 20. století. Naopak nejnovější částí je Lesná, jejíž panelová zástavba vznikala v 60. - 70. letech 20. století. V přibližně stejné době (60. - 80. léta) vznikly i panelové domy v Černých Polích. V ostatních čtvrtích moderní městské části se panelová sídliště neobjevila. V letech 1996-1998 byl na území městské části vybudován Husovický tunel.\n\nZ historického hlediska zahrnuje území moderní městské části Brno-sever celé katastry bývalého města Husovice a bývalé obce Soběšice, části původních katastrů Králova Pole, Zábrdovic, Dolního a Horního Cejlu, Obřan a nepatrnou část původního katastru Velké Nové Ulice a Červené. Na tato katastrální území se území moderní městské části Brno-sever členilo až do druhé katastrální reformy ze druhé poloviny 60. let 20. století, přičemž během historie došlo k několika úpravám hranic těchto celků. K Brnu bylo území městské části Brno-sever připojeno postupně v několika fázích: 6. července 1850 byly připojeny Dolní a Horní Cejl, Velká Nová Ulice a Zábrdovice; 23. října 1912 některé pozemky původně patřící ke Královu Poli; 16. dubna 1919 pak byly připojeny Husovice, Obřany a zbytek území Králova Pole; 26. listopadu 1971 byly jako poslední připojeny Soběšice. Moderní městská část Brno-sever vznikla 24. listopadu 1990 na většině území dosavadního městského obvodu Brno III, od něhož se při jeho zrušení oddělilo několik čtvrtí (například Maloměřice a Obřany), jejichž obyvatelé vyjádřili po Sametové revoluci nespokojenost s dosavadní příslušností svých čtvrtí k tomuto obvodu a jeho fungováním. K 1. květnu 1998 pak byla městská část Brno-sever na základě dohody se sousední městskou částí Brno-střed dodatečně rozšířena připojením části katastrálního území Zábrdovice.\n\n"}
{"id": "29811", "url": "https://cs.wikipedia.org/wiki?curid=29811", "title": "Carpe Jugulum", "text": "Carpe Jugulum\n\nCarpe Jugulum (anglicky \"Carpe Jugulum\") je třiadvacátou knihou zeměplošské série Terryho Pratchetta.\n\nDěj se odehrává v horském království Lancre, domovu čarodějky Bábi Zlopočasné a začíná oslavou křtu královské dcery, dcery bývalého šaška a čarodějky. Na oslavu je králem, pozvána i rodina kultivovaných upírů z Überwaldu, která má v úmyslu si chladnokrevně království podrobit. Běžné románové metody jak se bránit upírům nefungují. Upíři navíc dokáží ovládat myšlení lidí. Obyvatelé se království tak mají být systematicky a dobrovolně vysáváni, jak již upíři činí v další kolonii. Technologie upíří moci je propracovaná, nejlepší oběti mají v budoucnu dostávat za odměnu medaili. V zemi působí nově také neohrabaný a přitroublý Ómův mnich. V Lancre ale není, zdá se, není nikdo , kdo by upíry dokázal zastavit a proto i Bábi Zlopočasná, hlavní akční postava dílu, odchází meditovat do hor. Nicméně se vrací, je napadena upíry a poražena. Stává se z ní otrok upírů. Království je pak ovládnuto bez kapky krve (nazmar). Král předává vládu upírům a je unesen modrými pidimužíky. Poslední bitva se odehrává v Überwaldu, sídle upírů. Tam totiž prchá bezmocná dvojice zbylých místních čarodějek s královským nemluvnětem a hlavní komickou postavou příběhu, vzbouřeným retardovaným sluhou upírů, Igorem. Do hradu, kam se uprchlíci uchýlí, pochopitelně brzy dorazí jak upíři. A o něco později také skrovné posily sil dobra, jako například vysílený zmatený mnich s Bábi Zlopočasnou, která se začíná měnit v upíra, na zádech. Bitva je krátká a i dítě přes odpor matky nakonec padne do rukou upírů. Příběh však pro zbylé postavy příběhu, ty které přežijí bitvu, končí relativně šťastně.\n\n"}
{"id": "29812", "url": "https://cs.wikipedia.org/wiki?curid=29812", "title": "Lužánky", "text": "Lužánky\n\nLužánky (původně \"Augarten; \"v\" \"hantecu\" Augec\") jsou nejvýznamnější brněnský městský park. Nachází se v Černých Polích v městské části Brno-střed, jeho rozloha činí přibližně 22 hektarů. Jde o nejstarší veřejnosti přístupný městský park v Česku, prohlášený též za kulturní památku České republiky.\n\nPrvní zmínky o Lužánkách pocházejí ze 13. století, kdy brněnský měšťan Niger (Schwarz) věnoval „lužnou louku“ a na ní postavený hospodářský dvorec nedaleko brněnských hradeb herburskému klášteru. V 16. století přebírají klášter i dvorec jezuité, kteří zde v 18. století budují kapli a okrasnou zahradu pro meditace, duševní činnost a odpočinek.\n\nZa vlády Josefa II. byl roku 1786 jezuitský klášter zrušen a celý prostor byl Josefem II. věnován městu Brnu ke zřízení jednoho z prvních veřejných parků ve střední Evropě; pro jeho úpravu uvolnil i svého dvorního zahradníka. Ten místo zchátralého dvorce dal postavit dřevěné kolonády proti dešti s výletní restaurací a Lužánky se tak staly výletním a rekreačním místem Brňanů. V roce 1792 zde byl odpálen první ohňostroj v okolí Brna. Dnešní podobu dal Lužánkám brněnský městský zahradník Antonín Šebánek roku 1840, který přeměnil původní francouzský park na park přírodního charakteru s mnoha vzácnými dřevinami.\n\nV roce 1849 byl park stavovským sněmem prohlášen národní památkou, v roce 1964 pak byl prohlášen za kulturní památku.\n\nDo 60. let 20. století náleželo území parku ke katastru Velké Nové Ulice a Červené. Od radikální katastrální reformy Brna v této době pak náleželo jeho území ke katastrálnímu území Lužánky, a bylo součástí městského obvodu Brno III. Od 1. července 1979 náleží území parku ke katastrálnímu území Černá Pole. Od roku 1990 je tato část katastrálního území Černá Pole součástí městské části Brno-střed.\n\nSoučasná podoba parku včetně umělého potoka, který je reminiscencí zatrubněné Ponávky, je výsledkem rekonstrukce z let 1991–2012, která proběhla dle projektu krajinářského architekta Ivara Otruby.\n\n6. července 1850 se park spolu s celým tehdejším předměstím a katastrálním územím Velkou Novou Ulicí stal součástí Brna. Roku 1855 byl na místě stržené restaurace podle plánů vídeňského architekta Ludwiga Förstera postaven novorenesanční pavilon s velkým sálem pro plesy, koncerty a slavnosti, v letech 1948-1949 změněný adaptacemi a přístavbou severního křídla na zařízení pro volný čas dětí a mládeže, první svého druhu v republice.\n\nVe školním roce 1949/50 zde začalo pracovat 18 zájmových kroužků s celkem 175 dětmi. Náplň, obsah i rozsah činnosti se s přibývajícími lety proměňovaly podle společenské potřeby, poptávky i podpory. Pamětníci si vzpomínají na slevačskou, tkalcovskou či tiskařskou dílnu, dnešní děti si současných více než dvě stě kroužků nedovedou představit bez výpočetní techniky, country tanečních či jógy.\n\nDalšími stavbami v parku jsou kašna se sousoším tří puttů (andílků) z r. 1860 od F. Melnitzkého (rekonstruována v roce 2000) a pomník Josefa Merhauta z r. 1929 od Emila Hlavici (původně stál na náměstí 28. října, roku 1939 přesunut). Stál zde též pomník zakladatele parku, císaře Josefa II., který však byl roku 1919 zničen a nahrazen replikou v roce 2001.\n\nV letech 1978, 2015 a 2016, kdy byl proveden srovnávací výzkum, bylo ornitology v parku zaznamenáno 72 druhů ptáků, z toho 29 pravděpodobně/prokazatelně hnízdících.\n\n\n"}
{"id": "29815", "url": "https://cs.wikipedia.org/wiki?curid=29815", "title": "Jóga", "text": "Jóga\n\nJóga (v dévanágarí योग, v původním konkrétním významu znamená jho, nejbližší český překlad \"spojení\") znamená obnovení spojení individuálního Já (Átman) s universálním Bytím (paramátman / Brahman (=Brahma)). Sanskrtský výraz \"jóga\", odvozený od slovního kořenu \"judž\", má mnoho různých významů, z nichž nejužívanější jsou: připoutat, spojit, sjednotit nebo ovládnout.\n\nNejstarší zmínky o józe pocházejí z bráhman (900 až 500 př. n. l.) jako o asketických praktikách světců. V upanišadách se mluví o způsobech meditace a uctívání, které pochází z let kolem 900 př. n. l. Nejznámější zmínky o józe pocházejí z Bhagavadgíty (200 př. n. l.) a Pataňdžaliho jóga súter (300 až 200 př. n. l.).\nČeské čtenáře podrobně seznámil s filozofií a praxí různých druhů jógy Ing. Jiří Vacek v patnáctidílné řadě \"Nejvyšší jóga a mystika\".\n\nCestou jógy je možné překonat nepravé ego (\"ahankára\"). Toto falešné ego zastírá pohled na pravou podstatu bytí a činí nás nešťastnými, neboť se upínáme na dočasnou hmotnou existenci v podobě našeho hmotného těla a hmotného světa, které jsou zdroji utrpení (\"duhkha\"). Podle filosofie jógy je pravou podstatou života věčné bytí (\"sat\"), vědomí (\"čit\") a blaho (\"ánanda\"). S touto podstatou se jogín na konci své cesty trvale ztotožní, což se nazývá osvícení nebo osvobození (\"mókša\"). Povaha tohoto ztotožnění je v různých školách jógy (daršany) různě definována.\n\nBhagavadgíta, v dévanágarí: भगवद् गीता, a v českém překladu „Píseň Vznešeného“, je jednou z nejvýznamnějších posvátných knih hinduismu. Její autoritu přijímají všechny hlavní hinduistické filosofické školy nazývané také daršany. Je součástí rozsáhlého staroindického eposu Mahábhárata (kapitoly 25–42 knihy \"Bhíšmaparvan\"). Mahábhárata vznikala postupným přidáváním a rozšiřováním v letech 800 až 400 př. n. l. a Bhagavadgíta byla pravděpodobně dokončena v období kolem roku 200 př. n. l.\n\nV Bhagavadgítě je sanskrtské slovo \"jóga\" užito v mnoha spojitostech a významech:\n\n\nPataňdžali (v dévanágarí पतञ्जलि ) je znám jako autor \"jóga súter\" a obšírného komentáře \"Mahábhášja\" na \"Pániniho\" Osmero pojednání (\"Aštadhjájí\"), kde komentuje sanskrtskou gramatiku. Není ale dokázáno, že obě tato díla pocházejí od toho samého autora. Jeho nejznámějším dílem jsou Jógasútry, které komponoval v letech 200 až 150 př. n. l. Podle Pataňdžaliho samádhipáda je jóga:\n\nयोगश्‍चित्तवृत्तिनिरोधः (\"jógaš čitta-vrtti-niródhah\") – zastavení proměn mysli – Jóga sútra, samádhipáda 1.2\n\na vysvětluje v sadhanapáda osm odvětví jógy (\"jógánga ánušthánád\"), závislých na stavu vědomí (\"džňánah díptih\"), které vedou ke sjednocení (\"vivékah khjátéh\"):\n\n\nLidé se liší svými city, myšlenkami, cíli a zálibami. Proto také existují různé jógové cesty, které vyhovují odlišným sklonům a vlohám různých lidí. Nejsou od sebe zcela oddělené; jsou spolu naopak navzájem provázány:\n\nse zabývá činy, jejich příčinami a následky. Každý skutek působí na tělo, mysl a vědomí, a podle úmyslu a etické hodnoty, s níž byl vykonán, pak vypadá i výsledek.\n\nje cestou oddanosti a lásky k Bohu i celému stvoření – k lidem stejně jako ke zvířatům a celé přírodě.\n\nje nazývána také královskou cestou jógy nebo osmistupňovou stezkou. Je to cesta sebekázně a zahrnuje mimo jiné i techniky, které jsou nám známy – ásany, pránájámy, meditace a krije.\n\nje filozofická cesta. Studiem, cvičením a praktickými zkušenostmi vede k sebepoznání a k rozlišení mezi skutečností a neskutečností.\n\nznamená disciplinované cvičení a jednání s využitím síly vůle a energie. Hathajóga zahrnuje šest očistných technik, šat krijí neboli šat karem.\n\n\n\n"}
{"id": "29821", "url": "https://cs.wikipedia.org/wiki?curid=29821", "title": "M16", "text": "M16\n\nM16 je útočná puška vyráběná firmou Colt jedná se o armádní verzi vyvinutou z experimentálního modelu AR-15 (také CAR-15), později XM16E1. Konstruktéry zbraně byli Eugene Stoner a James Sulivan. Tento model byl vytvořen v období vietnamské války a dosud je široce používána. Ve výzbroji americké armády nahradila pušky M14 a M1/ M2 carabine. Vietkongem byla tato zbraň nazývána „Černá puška“ (anglicky \"„Black rifle“\"). \nPrvní verze byly nespolehlivé (kvůli špatné munici) a američtí vojáci je odmítali, proto je u těchto zbraní také druhotné označení:\n\n\nRozdíly mezi označením AR-15, XM-16 (XM16E1) a M16A1 jsou následující. AR-15 je konstrukční název, dodnes však používaný u označení civilní verze této zbraně (u civilní verze není automatický režim, zbraň je pouze poloautomatická). XM16E1 je označení pro experimentální model M16 a E1 znamená první experimentální úprava. Po schváleni modifikací se písmeno X vypouští a E je nahrazeno písmenem A. Tedy název XM16E1 se po schválení promění na M16A1.\n\nZbraň používá náboje 5,56 × 45 mm NATO (.223 Remington). V prvních verzích byl použit zásobník na 20 nábojů, zásobníky na 30 nábojů byly plánovány i původně. Měly však četné výrobní vady, které byly převážně ve špatných pružinách. Je možné i vzácně vidět speciální 50nábojové zásobníky, ale většina vojáků nabíjela pouze 18 nábojů, protože při plném nabití měla zbraň tendenci se zasekávat z důvodu špatné pružiny na posunování nábojů v zásobníku. Později se začaly používat zásobníky na 30 nábojů poté, co byly odstraněny konstrukční vady. 30ranné zásobníky je možné spatřit na některých fotografiích z vietnamského konfliktu.\n\nSpeciální jednotky používaly její zkrácenou variantu XM177E1 neboli Colt Commando (také označovanou jako CAR-15, což je však matoucí, protože tak se nazýval i experimentální model), vyznačující se kratší hlavní a výsuvnou pažbou (tato zbraň byla jakýsi předchůdce M4). Obě zbraně používají Picatinny lištu pro uchycení přídavných zařízení jako laserový zaměřovač, granátomet M203 (jako první využit experimentální granátomet XM148), taktické předpažbí nebo optické zaměřovače. Colt M4, další standardní zbraň amerických ozbrojených sil, je stejný princip zbraně AR-15, kde se odlišuje délka hlavně.\n\nZbraň používá systém uzamčení rotačním závorníkem ovládaným tlakem prachových plynů odebíraných z hlavně. Zbraň se skládá z pouzdra závěru (horní část – upper receiver) ve kterém je zašroubovaná hlaveň a rámu zbraně obsahující spoušťový mechanismus, rukojeť a šachtu zásobníku. Zde je také namontovaná pažba. Vratná pružina je umístěna v hlavišti pažby, což lze považovat za rozporuplný konstrukční detail, protože toto brání aplikaci sklopné ramenní opěrky a taktéž se vibrace stlačování vratné pružiny přenáší do tváře střelce.\n\n"}
{"id": "29826", "url": "https://cs.wikipedia.org/wiki?curid=29826", "title": "Epicentrum", "text": "Epicentrum\n\nEpicentrum (název pochází ze starořeckého slova επίκεντρον) je myšlený bod na povrchu Země, který vznikne kolmým průmětem hypocentra na zemský povrch. Používá se v souvislosti s určením místa výskytu nějaké mimořádné události, například zemětřesení, výbuchu jaderné bomby či meteoroidu v atmosféře. Synonymním výrazem je ground zero, pocházející z amerického vojenského slangu.\n\nJedná se o místo, kde se uvolní nejvíce energie z hypocentra. Pro přesné určení epicentra se využívá v seismologii určování pomocí seismografu. Pro přesné určení je potřeba údajů minimálně ze 3 přístrojů, podle kterých se dá následně přesně spočítat poloha hypocentra, resp. epicentra.\n\nOznačení epicentrum přešlo v širší význam, když se s ním označuje centrum události, nezávisle na uvedených jevech.\n"}
{"id": "29828", "url": "https://cs.wikipedia.org/wiki?curid=29828", "title": "Hypocentrum", "text": "Hypocentrum\n\nHypocentrum (z řeckého slova \"υπόκεντρον\" - pod centrem) je bod v prostoru, určující přesné místo výskytu nějaké mimořádné události. Jeho kolmý průmět na zemský povrch je označován za epicentrum. Nejčastěji se tento pojem používá v souvislosti se zemětřesením či mohutným výbuchem (např. jaderným).\n\nHypocentrum je tedy jiný název pro ohnisko zemětřesení v hloubce, zatímco pojmem epicentrum se označuje místo, ležící na zemském povrchu nad ním. Vzhledem k tomu, že naprostá většina zemětřesení nemá bodový charakter, ale vzniká na zlomech v zemské kůře, je hypocentrum zpravidla jen přibližným středem oblasti, v níž k uvolnění energie došlo. Jeho zaměření a následné určení jeho pozice se uskutečňuje minimálně díky třem měřícím seismologickým stanicím.\n\nOdborně se používá výraz hypocentrum jako konkrétní bod (těžiště ohniska). Ohniskem zemětřesení pak rozumíme celou oblast vzniku zemětřesení (ta může dosahovat poměrně velkých rozměrů). Hypocentrum je většinou současně i epicentrem povrchové jaderné exploze.\n"}
{"id": "29829", "url": "https://cs.wikipedia.org/wiki?curid=29829", "title": "Galerie Vaňkovka", "text": "Galerie Vaňkovka\n\nGalerie Vaňkovka je nákupní centrum nacházející se v Brně. Vlastníkem centra je německá společnost \"ECE\", otevřeno bylo 23. března 2005. Nachází se jižně od hlavního nádraží v brněnské městské části Brno-střed, v katastrálním území Trnitá, na místě bývalé továrny, kterou roku 1865 založil Friedrich Wannieck. Součástí Vaňkovky je Wannieck Gallery, Slévárna Vaňkovka a samotná nákupní Galerie Vaňkovka Brno.\n\nVe stavbě jsou zakomponovány některé původní budovy někdejší továrny, doplnily je nové objekty. Uprostřed nákupního centra se nachází rozcestí s „krokodýlí“ fontánou, s mnoha počítačem řízenými zajímavými vodními efekty, která přitahuje pozornost mnoha návštěvníků nákupního centra. Ve zrekonstruované budově původní strojírny ve východní části areálu původní továrny se nachází umělecká galerie Wannieck Gallery. Jižně od ní se pak nachází zrekonstruovaná budova původní administrativní budovy, kterou spolu s bývalou strojírnou opravila a vlastní společnost Jižní centrum Brno a.s., která na generální opravu obou budov vynaložila asi 150 milionů Kč. Název \"Vaňkovka\" vznikl právě zkomolením jména německého zakladatele a původního vlastníka bývalé továrny Friedricha Wanniecka. Zrekonstruované budovy původní továrny patří k památkám novogotické industriální architektury.\n\n\n"}
{"id": "29832", "url": "https://cs.wikipedia.org/wiki?curid=29832", "title": "Geocentrismus", "text": "Geocentrismus\n\nGeocentrismus je názor, že Země je středem vesmíru a všechna nebeská tělesa krouží kolem ní. Tento názor vznikl v klasickém období starověkého Řecka, systematická formulace se dochovala u filozofa Aristotela, podstatně ho upřesnil starověký astronom Klaudios Ptolemaios. Katolická církev z teologických důvodů tento systém podporovala a na počátku 17. století dala řadu knih, odporujících geocentrismu, na Index zakázané literatury.\nNicméně i katoličtí astronomové včetně Clavia nebyli spokojeni s ptolemaiovským systémem, a mnoho z nich přešlo ke konkurenčnímu Tychonovu systému, geocentrickému kompromisu; po roce 1633 používání tohoto systému v katolických zemích převážilo.\n\nGeocentrický model vesmíru byl na základě objevů 17. století nahrazen heliocentrismem. Což mělo význam především pro filosofii a teologii.\n\nAntičtí učenci zjistili, že Země je kulatá a nevyplňuje podstatnou část kosmu, naopak je oproti němu zanedbatelně malá. Podle jejich filosofických úvah se nad Zemí nachází řada soustředných sfér, které kolem Země rotují a unášejí hvězdy a planety. Čím je sféra vzdálenější, tím rychleji rotuje. Nejvzdálenější je sféra stálic, která rotuje nejrychleji (jednou za necelý den). Od ní směrem k Zemi pak následují sféry Saturna, Jupitera, Marsu, Slunce, Venuše, Merkura a Měsíce. Toto pořadí je dáno rychlostí pozorované rotace těchto těles kolem nehybné Země. Vzhledem k tomu, že planety i Slunce se po obloze zdánlivě pohybují proti směru, kterým pro pozemského pozorovatele rotují hvězdy, je jejich složený pohyb skutečně pomalejší a to ve výše uvedeném pořadí. \n\nByli to pravděpodobně Pythagorejci (kteří ale geocentrický systém odmítli a měli systém vlastní), kdo do řeckého myšlení zavedli představu pohybu božských planet rovnoměrným kruhovým pohybem se zdůvodněním, protože jde o nejdokonalejší pohyby a nic nedokonalého nebo chaotického nemá na nebi místo. Pro řecké filosofy se tato myšlenka stala velmi důležitou. Protože si ale uvědomovali, že planety po nebeské sféře neputují takto jednoduchým způsobem, snažili se jejich pohyb vysvětlit pohybem složeným z více než jednoho kruhového pohybu a nebesa rozdělili do většího počtu soustředných i nesoustředných plných i dutých sfér, kdy sféry unášející planety rotují uvnitř jiných sfér s odlišnou rotací. Klaudios Ptolemaios propracoval geometrický systém pomocí babylonské matematické astronomie natolik důkladně, že pomocí něj bylo možné předpovídat polohy planet se značnou přesností a byl základem astronomie až na práh novověku. \n\nPo vynálezu knihtisku byly Ptolemaiovy spisy i tištěny, celkové renesanční ilustrace ale nepostihují způsob složení desítek sfér různých typů, jejich rozměry ani relativní nepatrnost kulové Země uprostřed. Geocentrický systém je mnohem propracovanější a skutečnosti podobnější než předchozí intuitivní představy o zemi (obvykle ploché), nad kterou se klene a rotuje nebeská báň se stálicemi, mezi kterými se v oblasti zvěrokruhu proplétají hvězdy-poutníci, totiž planety. Takové představy byly od prosazení geocentrického systému v evropském myšlení již vždy jen okrajové.\n\nPrincip geocentrické projekce spočívá v promítnutí zdánlivého pohybu nebeských těles (planety, hvězdy, družice…) na pozadí pozorovací scény pozorovatelné z konkrétního místa na Zemi v konkrétním čase. Trajektorie heliocentrického pohybu planet ve sluneční soustavě a vlastních cyklických pohybů všech těles v třírozměrném prostoru vesmíru se tak promítají do mnohem složitějších křivek na nebeské sféře, přičemž z těchto křivek je možné pro každý okamžik a pozorovací místo na Zemi v jejím středu odečíst souřadnice pro pozorované těleso.\n\nNa tomto geocentrickém principu projekce je například založeno směrování astronomických dalekohledů, či princip promítání planetária.\n\nPodle speciální teorie relativity neexistuje žádné privilegované místo ve vesmíru, které by bylo vzhledem k principu relativity v klidu.\nV praktických výpočtech však musí být často určen počátek a orientace vztažné soustavy. Z praktických důvodů se často používají systémy s počátkem ve hmotném středu Země, Slunce nebo v hmotném středu sluneční soustavy, který vzhledem k hmotnosti planet leží mimo střed Slunce. Přídavná jména \"geocentrický\" a \"heliocentrický\" mohou být používána v tomto kontextu. Takový výběr vztažné soustavy však nemá žádné filosofické ani fyzikální dopady.\n\nPraktickou aplikaci geocentrické projekce požívá dodnes astrologie, která pro sestavení horoskopu na tuto projekci navazuje ještě následným promítnutím příslušných bodů do roviny ekliptiky.\n\nPro jednodušší způsob výpočtů aktuálních pozic vesmírných těles na pozorovací sféře či v astrologickém zvěrokruhu se používají astronomické nebo astrologické tabulky zvané efemeridy.\n"}
{"id": "29833", "url": "https://cs.wikipedia.org/wiki?curid=29833", "title": "Apollo 8", "text": "Apollo 8\n\nApollo 8 je označení druhého pilotovaného letu programu Apollo. Zapsal se do historie světové kosmonautiky tím, že při něm dne 24. prosince 1968 poprvé lidská posádka opustila oběžnou dráhu Země a vstoupila na oběžnou dráhu Měsíce. Let byl katalogizován v COSPAR jako 1968-118A, byl 34. lodí s lidskou posádkou vyslanou z naší planety.\n\nJe zajímavé, že NASA vyslala hned druhý pilotovaný let programu Apollo a první pilotovaný let s využitím rakety Saturn V k Měsíci. Dalo by se očekávat, že program bude postupovat po menších krocích. Skutečně. Původní program předpokládal postupné plnění následujících kroků:\n\nA – test kompletu velitelský+servisní modul při bezpilotním letu\nB – test lunárního modulu při bezpilotním letu\nC – pilotovaný let velitelského+servisního modulu na nízké oběžné dráze kolem Země\nD – pilotovaný let kompletu velitelský+servisní+lunární modul na nízké oběžné dráze kolem Země. K tomuto testu měly být původně použity dvě rakety Saturn IB, z nichž jedna měla vynést na oběžnou dráhu posádku v kosmické lodi sestávající z velitelského a servisního modulu, zatímco druhá raketa Saturn IB měla vynést lunární modul.\nE – pilotovaný let kompletu velitelský+servisní+lunární modul na eliptické oběžné dráze kolem Země s apogeem 7400 km (4600 mil). Celý komplet kosmické lodi Apollo měl být na oběžnou dráhu vynesen raketou Saturn V.\nF – pilotovaný let kompletu velitelský+servisní+lunární modul na oběžné dráze kolem Měsíce\nG – přistání člověka na Měsíci.\n\nStartu Apolla 8 předcházel let Apolla 7, kterým byl naplněn cíl kroku C. Logicky tedy měly následovat kroky D, E, F a G. Proč byl tedy po splnění kroku C naplánován pro Apollo 8 let, který měl za úkol splnit podstatnou část (s výjimkou použití lunárního modulu) úkolů naplánovaných pro krok F?\n\nOdpověď musíme hledat v politických souvislostech té doby. Kosmonautika se stala součástí politického soupeření USA a SSSR. Sovětská kosmonautika dosud držela většinu prvenství. V průběhu roku 1968 poskytla CIA agentuře NASA informaci o tom, že se na sovětském kosmodromu Bajkonur připravuje ke startu velká raketa. Jednalo se o přípravu bezpilotního letu kosmické lodi Sojuz 7K-L1 s označením Zond 5. Při tomto letu pak 18. září 1968 kosmická loď Sojuz 7K-L1 bez lidské posádky skutečně uskutečnila oblet Měsíce, k němuž se přiblížila na nejmenší vzdálenost 1950 km, a 21. září 1968 přistála v Indickém oceánu. Odborníci NASA se obávali, že jsou Rusové tak daleko, že by mohli dosáhnout dalšího prvenství v dobývání vesmíru uskutečněním obletu Měsíce s lidskou posádkou. NASA proto během pouhých čtyř měsíců přeplánovala další průběh programu Apollo takto:\n\n\n\n"}
{"id": "29836", "url": "https://cs.wikipedia.org/wiki?curid=29836", "title": "Oklahoma", "text": "Oklahoma\n\nOklahoma (anglická výslovnost , oficiálně ) je stát nacházející se na jihu Spojených států amerických, v oblasti západních jižních států v jižním regionu USA. Oklahoma hraničí na severu s Kansasem, na severovýchodě s Missouri, na východě s Arkansasem, na jihu s Texasem, na západě s Novým Mexikem a na severozápadě s Coloradem.\n\nSe svou rozlohou 181 295 km² je Oklahoma 20. největším státem USA, v počtu obyvatel (3,9 milionů) je 28. nejlidnatějším státem a s hodnotou hustoty zalidnění 22 obyvatel na km² je na 35. místě. Hlavním a největším městem je Oklahoma City se 630 tisíci obyvateli. Dalšími největšími městy jsou Tulsa (400 tisíc obyv.), Norman (120 tisíc obyv.), Broken Arrow (110 tisíc obyv.) a Lawton (100 tisíc obyv.). Nejvyšším bodem státu je vrcholová plošina stolové hory Black Mesa na západě státu, která na území Oklahomy dosahuje nadmořské výšky 1516 m. Největšími toky jsou řeky Red, která tvoří hranici s Texasem, a Arkansas.\n\nDo oblasti dnešní Oklahomy se první evropští průzkumníci dostali v roce 1541. Na základě dalších výprav ve druhé polovině 18. století byl region v roce 1682 prohlášen za součást Nové Francie, k jeho osidlování však nedošlo. Oklahoma získala svůj název z čoktského výrazu „okla humma“, tj. \"rudí lidé\". Území získali roku 1762 na základě výsledku sedmileté války Španělé, kteří jej začlenili do místokrálovství Nové Španělsko. Do francouzských rukou se vrátilo roku 1800. V roce 1803 celou francouzskou Louisianu zakoupily Spojené státy. Oblast Oklahomy poté byla postupně do roku 1824 součástí louisianského, missourského a arkansaského teritoria. Roku 1854 zde vzniklo Indiánské teritorium, které bylo určeno pro přesídlené indiánské kmeny. Z něj bylo v roce 1890 pro bílé osadníky vyčleněno oklahomské teritorium (západní část oblasti). Oba regiony ale byly v roce 1907 opětovně spojeny a Oklahoma se 16. listopadu 1907 stala 46. státem USA.\n\nOklahoma je na severu ohraničena Kansasem, na západě Coloradem a na jihu Novým Mexikem a Texasem. Na východě hraničí se státy Missouri a Arkansas. Je to rovinatá země, plná plání a prérií. Nový zavlažovací systém Oklahomu po velké přírodní katastrofě ve třicátých letech 20. století znovu zúrodnil. Krajina je opět živá. Pouze v severozápadním cípu země se rozkládá polopoušť.\n\nOklahoma byla od pradávna obývána indiánskými kmeny. Prvními Evropany, kteří se do oblasti dostali, byli v 16. století španělští průzkumníci. Později část Oklahomy Španělé postoupili Francii.\n\nV roce 1830 sloužila Oklahoma jako hlavní cíl politiky přesídlení indiánských kmenů. Směřovaly sem tisíce Indiánů z přímořských a severních oblastí. Představitel a tvůrce této politiky byl Andrew Jackson. Po této nucené deportaci, kdy bylo mnoho Indiánů zabito, se toto území stalo výhradně indiánským. Mezi nejznámější a zároveň největší kmeny, jež byly na toto území přesídleny, patří Delavarové pocházející ze severovýchodu USA, Kajovové, Komančové a v neposlední řadě Čerokíové, Čoktóové, Čikasóové, Potokové a Seminolové, kteří jsou také známi jako Pět civilizovaných kmenů, protože přejali zvyky a náboženství bílých kolonizátorů. Vybudovali města jako Tulsa, Tahlequah a Muskogee. Ta byla největšími městy ve státě.\n\nBěhem americké občanské války nastal mezi kmeny velký rozkol. Část se jich přidala na stranu Konfederace, a tudíž podporovala otroctví. V Oklahomě se událo několik velkých bitev. Po porážce konfederace vláda tvrdě potrestala kmeny, které byly na její straně. Otroctví bylo zrušeno. Ve společnosti převládal názor, že by se měli neintegrovaní černoši deportovat zpět do Afriky. To ale narazilo na silný odpor, takže k tomu nakonec nedošlo.\n\nV roce 1889 federální vláda odsouhlasila odebrání velké části území Indiánů pro bílé osadníky. Prezident Benjamin Harrison podepsal zákony schválené kongresem, která poskytovala bílým osadníkům 2 milióny akrů půdy. Oklahoma se tedy rozdělila na dvě části, jednu obývanou Indiány, druhou bělochy. 16. listopadu 1907 se obě části spojily a Oklahoma se stala 46. státem USA.\n\nNa přelomu 19. a 20. století se v Oklahomě našla obrovská naleziště ropy a zemního plynu. Do Oklahomy se začali ve velkém stěhovat běloši, které sem lákala vidina snadného výdělku na „černém zlatě“. To přineslo státu obrovskou prosperitu. Důkazem toho jsou honosné stavby z 20. let minulého století, které lze v Oklahomě spatřit.\n\nBěhem velké hospodářské krize se lidé snažili skomírající hospodářství zachránit intenzivním zemědělstvím. Drasticky se snažili využít každý kousek půdy, což vedlo k neekologickému obdělávání půdy, bez přihlédnutí k přírodním podmínkám. Velké bouře, které ve třicátých letech postihly USA, zapříčinily, že většina špatně obdělávané půdy byla erodována. Nastal masivní odchod obyvatelstva ze země. Toto období se nazývá Dust Bowl. Tato bídná doba je dobře zachycena na fotografiích Dorothey Langeové. Špatné hospodaření s půdou se rovněž stalo předmětem románu \"Hrozny hněvu\" od Johna Steinbecka, který tehdejší politici kritizovali jako „neobjektivní“.\n\nPro Oklahomu to byla i politicky velice neklidná doba. Mnoho různých skupin, většinou sociálně slabších, zaplavilo stát a všemožně se pokoušelo přežít v drsných podmínkách. Vzniklo mnoho „černých měst“, kde se černoši pokusili žít zcela odděleně od bělochů. Bílá města byla také oddělena. V Oklahomě byl také velice aktivní Ku Klux Klan. Odsuzoval černochy, židy i katolíky. Vzniklo mnoho rasových nepokojů, z nichž největší proběhl v Tulse a vyžádal si mnoho mrtvých. Byl to jeden z nejhorších rasových nepokojů v dějinách USA. Napětí mezi indiány a bělochy nebylo tak velké.\n\nSituace se začala výrazně zlepšovat po druhé světové válce, kdy byl vybudován rozsáhlý zavlažovací systém a navezeny miliony tun úrodné půdy. Dnes je Oklahoma dobře rozvinutým prosperujícím státem.\n\nV roce 1995 se ve městě Oklahoma odehrál pumový útok, který měl na svědomí válečný veterán Timothy McVeigh. Zaútočil na federální budovu a zabil 168 lidí.\n\nObyvatelé Oklahomy jsou někdy nazýváni jako „Okies“. Podle sčítání lidu z roku 2010 zde žilo 3 751 351 obyvatel. Hustota zalidnění je 21 obyvatel na kilometr čtvereční.\n\n\nObyvatelé hispánského nebo latinskoamerického původu, bez ohledu na rasu, tvořili 8,9 % populace.\n\nHlavními produkty Oklahomy jsou paliva a potraviny. Na pláních Oklahomy lze spatřit milionová stáda dobytka. Úrodná pole produkují obrovská množství pšenice. HDP Oklahomy je 86 miliard dolarů, což ji řadí na 29. místo v USA. Roční příjem na obyvatele činí 23 517 (1960 dolarů měsíčně), což Oklahomu řadí na 43. místo v USA.\n\n\n"}
{"id": "29840", "url": "https://cs.wikipedia.org/wiki?curid=29840", "title": "Fax", "text": "Fax\n\nFax respektive telefax - správně (tele)faxový přístroj - je zařízení pro přenos statického obrazu pomocí telefonní linky. Název přístroje pochází z latinského \"„fac simile'“', což znamená „čiň podobně“.\n\nFax čte (skenuje) psaný text nebo obrázek z papíru (typicky velikosti A4), rozkládá jej na body (pixely) a pošle jej v binární formě pomocí telefonní linky na jiný faxový přístroj. Ten zprávu přijme a vytiskne její kopii na papír nebo ji uchová elektronicky.\n\nFaxový přístroj využívá většinou tepelného tisku na teplocitlivý papír, dnes se však stále vice rozšiřují faxy, které využívají inkoustový nebo laserový tisk (stejně jako laserová tiskárna). Jako faxový přístroj může sloužit i počítač, např. PC s příslušným modemem či ISDN terminálovým adaptérem.\n\nKlasické faxové přístroje spotřebovávají mnoho papíru a toneru, také proto jsou čím dál tím více nahrazovány faxem v PC nebo službou, která je nazývána fax přes Internet. Tato služba umožňuje odesílání a přijímání faxů formou elektronické pošty s přiloženým souborem.\nDnes je fax již vytlačován elektronickou poštou, která umožňuje přenos textu i obrazu, přesto je však fax stále používán.\n\nZa vynálezce faxu je považován Skot Alexander Bain, který svůj „záznamový telegraf“ patentoval už 27. května 1843. V jeho přístroji byl originál dokumentu nakreslen nevodivou barvou na vodivé podložce. Vodivost různých částí předlohy byla snímána jehlou na elektromagneticky poháněném kyvadle. Potom, co jehla přejela po předloze se podložka posunula o jeden řádek, což se opakovalo pro celý přenášený dokument. Na opačné, tedy přijímací, straně vedení byl papír napuštěný elektrochemickým barvivem, které reagovalo po dotyku jehly přijímače.\n\nV roce 1861, dlouho před začátkem používání telefonů (patent Alexandra Grahama Bella, je z roku 1876) prodal Giovanni Caselli několik faxových přístrojů, tehdy zvaných Pantelegraf. Jeho přístroj byl podobný Bainově, ale místo originálu se v něm posouvala jehla na kyvadle a obstarával i trvalé faxové spojení mezi Paříží a Lyonem. Původní velmi pomalý mechanismus vylepšil v roce 1909 Belgičan Henri Carbonnelle, v jehož přístroji se pohybovala předloha na otáčivém válci a jehla byla pevná.\n\nV roce 1924 vynalezl Richard H. Ranger ve firmě Radio Corporation of America (RCA) bezdrátový fotoradiogram, zvaný také transoceánský radiofax nebo HF Fax. Prvním obrázkem poslaným tímto radiofaxem byla fotografie amerického prezidenta Calvina Coolidga, přenesená v listopadu 1924 z New Yorku do Londýna. V roce 1926 se Rangerův vynález začal komerčně využívat a používá se i v dnešní době pro přenos meteorologických map a jiných informací o počasí.\n\nV roce 1929 patentoval průkopník mechanického snímání a přenosu obrazu Rudolf Hell svůj přístroj Hellschreiber, dalšího předchůdce dnešních faxů.\n\nV roce 1934 začaly zpravodajové agentury Associated Press používat „přenos fotografií po drátě“. Tyto první přístroje však ke svému provozu vyžadovaly drahé jednosměrné komunikační linky.\n\nV roce 1966 představila společnost Rank Xerox první fax, který se dal připojit k obyčejné telefonní lince. Magnafax Telecopier byl mnohem jednodušší a menší než dříve používané přístroje. Největší obliby faxy dosáhly od konce sedmdesátých let 20. století, kdy japonští výrobci začali dodávat ještě menší a lépe vybavené faxy, které byly také rychlejší díky používání datové komprese.\n\nV roce 1985 vyrobil zakladatel společnosti GammaLink Hank Magnuski první faxovou počítačovou kartu (hardware) s označením GammaFax.\n\n\n\n\n\nVšechny dnes provozované a vyráběné faxy jsou výhradně faxy skupiny 3.\n\nPro přenos faxů jsou používaný různé druhy modulací a přenosových rychlostí. Na začátku přenosu si faxové přístroje dohodnou nejvyšší možnou rychlost a modulaci, která je možná tedy podporují ji oba přístroje této části se říká \"Potřásání rukou\" anglicky \"handshake\". Obvyklá minimální rychlost pro dnešní faxy skupiny 3 je 14,4 kbit/s.\n\n\n"}
{"id": "29851", "url": "https://cs.wikipedia.org/wiki?curid=29851", "title": "Kansas", "text": "Kansas\n\nKansas (anglická výslovnost , oficiálně ) je stát nacházející se v centrální části Spojených států amerických, v oblasti západních severních států ve středozápadním regionu USA. Kansas, na jehož území se nachází geografický střed kontinentálních USA, hraničí na severu s Nebraskou, na východě s Missouri, na jihu s Oklahomou a na západě s Coloradem.\n\nSe svou rozlohou 213 100 km² je Kansas patnáctým největším státem USA, v počtu obyvatel (2,9 milionů) je 35. nejlidnatějším státem a s hodnotou hustoty zalidnění 14 obyvatel na km² je na 40. místě. Hlavním městem je Topeka se 130 tisíci obyvateli. Největšími městy jsou Wichita s 390 tisíci obyvateli, dále Overland Park (190 tisíc obyv.), Kansas City (150 tisíc obyv.), Olathe (130 tisíc obyv.) a Lawrence (90 tisíc obyv.). Nejvyšším bodem státu je vrchol Mount Sunflower s nadmořskou výškou 1654 m na západě státu. Největšími toky jsou řeky Missouri, která tvoří část hranice se státem Missouri, a Arkansas.\n\nPrvní Evropan se do oblasti Kansasu dostal v roce 1541. Od 17. století si na území dělala nárok Nová Francie, žádné evropské osídlení se zde však nenacházelo. Na základě výsledku sedmileté války získali region v roce 1762 Španělé, kteří jej začlenili do místokrálovství Nové Španělsko; zpět do francouzských rukou se dostal v roce 1800. Francouzskou Louisianu, včetně území Kansasu, který získal své jméno podle místního indiánského kmene Kansů, koupily v roce 1803 Spojené státy. Oblast dnešního Kansasu byla následně do roku 1821 postupně součástí louisianského a missourského teritoria. Vlastní kansaské teritorium bylo zřízeno v roce 1854 a existovalo do roku 1861. Kansas se 29. ledna 1861 stal 34. státem.\n\nUSA koupily území Kansasu v roce 1803 od Francie jako součást koupě Louisiany. V témže roce byl jako přidružené území připojen k Unii. Dne 30. května 1854 vznikla dvě teritoria: Nebraska a Kansas. Mnoho osadníků cestujících přes Kansas do Kalifornie a Utahu si nakonec tento stát vybralo jako svůj domov a usadili se zde. Zdejším hlavním lákadlem byla velice úrodná půda, a tudíž dostatek potravin. 29. ledna 1861 se Kansas stal 34. státem Unie. 19. února 1861 byl Kansas prvním státem v USA, kde se zavedly prohibiční zákony a zakázala se jakákoliv konzumace alkoholu.\n\nJižní hranici Kansasu tvoří Oklahoma, východní Missouri a severní Nebraska. Na západě sousedí se státem Colorado. Kansas leží uprostřed mezi oběma oceány, k Atlantskému i k Tichému oceánu je to stejně daleko. Nachází se v geografickém středu kontinentálních USA. Přesný bod je užíván jako centrální referenční bod pro všechny státní mapy.\n\nKansas je téměř rovinatá země, na západě mírně zvlněná. Je zde mírné podnebí a dobrá půda k zemědělství. Silnice jsou tu tudíž lemovány nekonečnými obilnými lány a sily.\n\nHDP Kansasu v roce 2008 je 122 miliard dolarů, což ho umisťuje na 32. místo v USA. Roční příjem na hlavu je 35 013 dolarů (to je 2 917 dolarů měsíčně).\n\nPodle sčítání lidu z roku 2010 v Kansasu žilo 2 853 118 obyvatel. Hustota zalidnění je 12,7 obyvatele na km čtvereční.\n\n\nObyvatelé hispánského nebo latinskoamerického původu, bez ohledu na rasu, tvořili 10,5 % populace.\n\nMottem státu je „Ad Astra Per Aspera“, květinou slunečnice, stromem topol bavlníkový, ptákem vlhovec západní a písní \"Home on the Range\".\n\n"}
{"id": "29852", "url": "https://cs.wikipedia.org/wiki?curid=29852", "title": "Hnus", "text": "Hnus\n\nHnus nebo znechucení je jedna z lidských emocí. Původně vznikl jako reakce na nestravitelnou (nechutnou, zkaženou) potravinu, byl tedy spojen především s chutí a čichem. Smyslem bylo vštípit si informaci o této potravině do paměti a varovat před ní ostatní. Zřejmě také přispěl k rozvoji tělesné hygieny. Postupně se však tato emoce přesunula i do jiných rovin a vzniká znechucení psychické, které může být vyvoláno prakticky jakýmkoli ošklivým podnětem, tedy i jednáním jiného člověka, trapností, zvrácenou myšlenkou apod. Hnus může být zaměřen také na sebe sama, což je typické pro některé formy depresí. Pocit hnusu je spojen s fyziologickými změnami, např. dávením nebo žaludeční nevolností.\n\n"}
{"id": "29853", "url": "https://cs.wikipedia.org/wiki?curid=29853", "title": "Manipulace (rozcestník)", "text": "Manipulace (rozcestník)\n\nManipulace (z latinských výrazů \"ruka\" a \"uchopit\") je pojem používaný ve více oborech:\n"}
{"id": "29855", "url": "https://cs.wikipedia.org/wiki?curid=29855", "title": "Beňov", "text": "Beňov\n\nBeňov je obec ležící v Olomouckém kraji, 6 km jihovýchodně od města Přerov, na levém břehu řeky Moštěnky. Žije zde obyvatel a její katastrální území má výměru 863,927 ha.\n\n\nPrvní písemná zmínka o obci pochází z roku 1365.\n\n\nSamospráva obce pravidelně 5. července vyvěšuje zlato-červenou moravskou vlajku. \n\n\n"}
{"id": "29863", "url": "https://cs.wikipedia.org/wiki?curid=29863", "title": "Vladislav Jagellonský", "text": "Vladislav Jagellonský\n\nVladislav Jagellonský (1. března 1456 Krakov – 13. března 1516 Budín) pocházel z Polska, původem z litevského velkoknížecího a polského královského rodu Jagellonců se jménem Władysław Jagiełło, byl králem českým od roku 1471 jako Vladislav II., od roku 1490 markrabětem moravským a králem uherským také jako Vladislav II., maďarsky Ulászló II.\n\nTradičně bývá hodnocen jako jeden z nejslabších českých panovníků, neboť jeho vláda vedla k velkému úpadku královské moci. Králem byl zvolen v 15 letech a po svém předchůdci Jiřím z Poděbrad zdědil složitou politickou situaci, kterou v první polovině jeho vlády provázely střety s papežem podporovaným uherským králem Matyášem Korvínem, po jeho smrti a zisku uherské koruny pak především rychle rostoucí turecká hrozba. Povahou flegmatický Vladislav nevěnoval domácím záležitostem mnoho pozornosti a mezi panstvem se vžila přezdívka \"Král bene\".\n\nV dynastické politice však dosáhl významného úspěchu, když byl po Matyášově smrti zvolen a korunován uherským králem, a to navzdory záměrům krakovského dvora jeho otce Kazimíra IV., prosazujícího Vladislavova bratra Jana Olbrachta. Jeho matkou (zvanou matkou králů – 5 synů se stalo králi) byla Alžběta Habsburská, sestra Ladislava Pohrobka s nároky na nástupnictví po něm.\n\nRoku 1465 vznikla v českém království opozice vůči Jiřímu z Poděbrad reprezentovaná Jednotou zelenohorskou, v níž se spojilo odbojné katolické panstvo. K ozbrojenému odporu se přidala i katolická města. Členové jednoty byli ochotni přijmout za svého panovníka polského krále Kazimíra IV., ale ten odmítl. Roku 1466 vyhlásil papež Pavel II. proti kacířským Čechám křížovou výpravu, do jejíhož čela se postavil uherský král Matyáš Korvín, kterého si katoličtí páni zvolili roku 1469 za svého krále.\n\nVe chvíli nejvyššího ohrožení se Jiří prozíravě vzdal dynastických nároků svých synů a nabídl českou korunu Jagelloncům. Necelých pět týdnů po olomoucké volbě český sněm odmítl Matyáše jako svého panovníka a uznal nástupcem Jiřího z Poděbrad Kazimírova nejstaršího syna Vladislava. Po králově smrti potvrdil sněm v Kutné Hoře 27. května 1471 Vladislava jako krále Vladislava II. novou volbou s příslibem Jagellonců urovnání vztahů českého státu s papežem Sixtem IV. a splacení značných dluhů české státní pokladny z dob vlády krále Jiřího. Příchodem Vladislava II. do Prahy slavila dynastická politika Jagellonců významný úspěch. Konečně se prosadili v jedné ze zemí, jež považovali za své dědictví po Ladislavu Pohrobkovi – vedle Království uherského. Tento úspěch však s sebou přinášel řadu problémů.\n\nJiž nazítří po Vladislavově zvolení v Kutné Hoře se nechal v Jihlavě korunovat českým králem i Matyáš Korvín, který navzdory jagellonskému úspěchu prosazoval stále razantněji svoji hegemonii ve střední Evropě. Podržel si českou korunu a s ní i vedlejší země Koruny české – Moravu, Slezsko a Lužici – až do své smrti. Kromě toho ho přímo v Čechách podporovala katolická šlechta, ovládající jih a severozápad země, a za svého panovníka ho považovala také některá česká (katolická) města, která neuznala Vladislavovu volbu.\n\nS Vladislavovou volbou zpočátku nesouhlasil ani císař Fridrich III. Habsburský a nepotvrdil ji. Teprve roku 1474 se na říšském sněmu v Norimberku dohodli Vladislavovi diplomaté s Fridrichem III., že se císař a český král budou navzájem podporovat proti uherskému králi. Poté Fridrich III. oficiálně uznal Vladislava II. českým králem a říšským kurfiřtem a slíbil mu udělit země Koruny české v léno. Učinil tak navzdory tomu, že si papež Sixtus IV. přál, aby na český trůn usedl Matyáš, který se jako protikandidát Vladislava Jagellonského rovněž ucházel na kutnohorském sněmu o své znovuzvolení. Jeho výhodou byla nejen diplomatická podpora papežské kurie, která do něj vkládala své naděje, že skoncuje s českým utrakvismem a také zastaví turecký nápor, ale rovněž faktická vláda nad většinou vedlejších zemí koruny české.\n\nMezi Vladislavem II. a Matyášem Korvínem vypukla hned v roce 1471 válka, která se vedla převážně na Moravě a ve Slezsku. V Čechách kromě toho panoval neklid způsobený neustálými konflikty kališníků a katolíků. Již v roce 1472 se pokusil papežský legát česko-uhersko-polský konflikt uklidnit a obrátit zájem znepřátelených stran na válku s Turky, ale ani jedna strana o smíření nestála. Roku 1474 bylo sice uzavřeno příměří, které však bylo vzápětí porušeno. Válka se tak protáhla až do roku 1478. Navzdory Matyášově převaze se mu však mladého Jagellonce vytlačit z Čech nepodařilo a zápas zůstával nerozhodný.\nVladislav II. byl na rozdíl od Korvína panovníkem mírné povahy, a tak není divu, že toužil po míru, který po letech válek již nesmírně potřebovalo i jeho království. Během let se ke stejnému názoru postupně přiklonily všechny ve válce zúčastněné strany, čeští utrakvisté, Vladislavovi přívrženci, katolíci stranící Matyášovi i uherští útočníci. Dokonce i Matyáš, který v létě roku 1477 vpadl do dědičných habsburských zemí, a zahájil tak válku proti císaři, dospěl k názoru, že boje na dvou frontách jsou na jeho finanční možnosti příliš.\n\nProto se v březnu 1478 sešli v Brně zástupci obou panovníků, aby připravili návrh mírové smlouvy. Ten Matyáš Korvín odmítl, protože mu sice přiřkl vedlejší země Koruny české ovšem bez práva titulovat se českým králem. Jeho odpor byl o to rozhodnější, že v té době zvítězila uherská vojska nad Vladislavovými bojovníky u Plzně. Smlouva byla proto přepracována – a nad novými návrhem se Vladislav s Matyášem sešli v polovině roku 1479 v Olomouci. Olomouckými úmluvami uznal Vladislav II. status quo.\n\nČeské království bylo navzdory ustanovením Karla IV. o své nedělitelnosti rozpolceno. Nadále měli užívat titulu český král dva panovníci, Vladislav s právem vládnout dědičně v Čechách a Matyáš, který získal – rovněž pro sebe i své potomky – Moravu, Slezsko a obě Lužice. Po Korvínově smrti mohly být sice vedlejší země bez souhlasu uherského krále přičleněny k českým zemím, ale pouze za 400 tisíc uherských zlatých. Jestliže by zůstaly naopak v moci uherského panovníka, nemělo ho to stát zhola nic. Pokud by však Vladislav zemřel dříve než Matyáš, a to bez dědiců, a v Čechách by Matyáše přijali za svého panovníka, vrátily by se vedlejší země do svazku Koruny české bez náhrady. Toto ustanovení mělo inspirovat český volební sněm, aby v budoucnu zvolil králem Matyáše Korvína.\n\nDále bylo dohodnuto, že oba králové budou usilovat o to, aby došlo k urovnání sporu mezi Čechy a papežskou kurií a v Praze mohl být instalován katolický arcibiskup. V budoucnu mělo dojít k uzavření smíru také mezi Matyášem a polským králem Kazimírem IV. Po smrti Matyáše Korvína byl Vladislav Jagellonský zvolen 15. července 1490 také králem uherským a z Prahy přesídlil natrvalo do Budína.\n\nPřestože se Vladislav dostal na český trůn zásluhou kališníků (utrakvistů), začal se po uzavření smlouvy v Olomouci sbližovat s katolickým panstvem a podporovat katolickou církev. To vedlo k růstu napětí mezi katolíky a kališnickou většinou obyvatelstva. Krvavé povstání pražských kališníků zmařilo naděje katolických předáků na převzetí moci a návrat k předhusitským církevním poměrům. Roku 1485 byl na sněmu v Kutné Hoře obnoven mezi oběma skupinami smír, na jehož základě měli všichni obyvatelé království včetně poddaných právo rozhodnout o své víře. Svoboda vyznání se ovšem nevztahovala na jednotu bratrskou.\n\nToto zřízení, vydané roku 1500, bývá uváděno jako důkaz slabosti panovníka, neboť důsledkem tohoto zřízení je významné omezení královské moci. Šlechtě se podařilo zformulovat své výsadní postavení v Českém království. Autorem a tvůrcem ducha zákona byl odpůrce politického vzestupu městského stavu, královský prokurátor Albrecht Rendl z Oušavy. V zákoníku byla rozvinuta koncepce, že královská města jsou poddanými krále a nejsou tudíž rovnocenným partnerem šlechty.\n\nZákoník se svým způsobem přijetí lišil od obdobných zemských zřízení sousedních zemí. Zatímco v sousedních zemích vydával zemské zřízení zeměpán, který do jisté míry vzal v úvahu zájmy stavů své země, v Čechách tomu bylo naopak. Zde rozhodovaly o zemském zřízení privilegované stavy, které podle vlastního uvážení zohlednily zájmy svého panovníka. Stavovská formulace královské moci byla samozřejmě v podstatě převážně limitující a přinášela zásadní omezení moci panovníka.\n\nVydání zákoníku umožnilo šlechtě, aby v dalším politickém boji s městským stavem vystupovala jako obhájce zákonnosti a starých práv, za jejichž shrnutí nový zákoník prohlašovala. Nově vzniklá situace po roce 1500 dává převahu šlechtě a města musí těžce bojovat o dosažení ztracených pozic.\n\nPřezdívku „král Bene“ si Vladislav údajně vysloužil za to, že šlechtě na žádosti odpovídal pouze „bene“ (tj. „dobře“). Spory obvykle rozhodoval ve prospěch toho, koho slyšel mluvit posledního. Jelikož české země se v té době nacházely v těžké situaci – země byly rozděleny mezi dva panovníky (Vladislav a Matyáš Korvín) – snažil se panovník dávat přednost kompromisům a neztížit si svoji pozici zbytečnými spory se šlechtou. Tou byl tím pádem velmi snadno ovladatelný.\n\nRoku 1476 uzavřel dvacetiletý Vladislav sňatek \"per procurationem\" (to znamená v zastoupení, jak velela dobová zvyklost) v Ansbachu s Barborou Braniborskou, ovdovělou dvanáctiletou hlohovskou kněžnou, jež byla dcerou braniborského kurfiřta Albrechta III. Achilla z rodu Hohenzollernů. Vladislav svoji choť nikdy nepřevzal, aby ji uvedl do Prahy. Vinu na tom měl zřejmě Matyáš Korvín. Roku 1476 se zmocnil slezských knížectví a s Hlohovskem, jež zdědila Barbora po svém prvním, zesnulém choti a měla jej přinést věnem českému králi, naložil jako s odumřelým lénem.\n\nVladislav se prý cítil vázán manželským slibem, přesto již počátkem roku 1477 uvažovali jeho rádci o nové vhodné nevěstě. Český král začal usilovat o rozvod, ale papežská kurie, stranící Matyáši Korvínovi, ho celá léta nevyslyšela. To vyhovovalo jak uherskému králi, který v Římě proti Vladislavovi intrikoval, tak Habsburkům, neboť ani ve Vídni, ani v Uhrách si nepřáli spojení Jagellonců s Hohenzollerny. I když se později přece jen císař Fridrich III. za Vladislava u papeže přimlouval, neboť pomýšlel na jeho sňatek se svojí dcerou Kunhutou, zůstal Řím neoblomný a papež Inocenc VIII. dokonce roku 1481 králi nařídil, aby svůj sňatek konzumoval. Vladislav neposlechl a Barboru do Čech nepřivedl. Manželství zrušil teprve roku 1500 papež Alexandr VI.\n\nRoku 1490 se Vladislav poté, co se stal uherským králem, oženil s Beatricí Neapolskou, dcerou neapolského krále Ferdinanda I. (Ferrante) z nelegitimní větve aragonské dynastie Trastámara a vdovou po Matyáši Korvínovi. Ovdovělá královna disponovala značnými finančními prostředky a všemi silami se snažila, aby si své postavení udržela. V Uhrách byla velmi neoblíbená, především proto, že Matyášovi neporodila dědice. V době jejího sňatku s Vladislavem bylo již víceméně zřejmé, že i toto manželství zůstane bezdětné. Vzhledem k pozdní rozluce Vladislavova manželství s Barborou Braniborskou byl tento sňatek v podstatě neplatný.\n\nV důsledku sbližování Jagellonců s francouzským královským dvorem v roce 1500 začalo se uvažovat o vzájemných sňatcích, uskutečnil se však pouze jeden. 23. března 1502 podepsali Vladislavovi zplnomocněnci svatební smlouvu s Annou z Foix a Candale, dcerou Gastona, hraběte z Candale, a Kateřiny z Foix. Ještě před svým sňatkem s Vladislavem Jagellonským byla Anna korunována 29. září 1502 ve Stoličném Bělehradě uherskou královnou. Českou královnou se nikdy korunovat nedala.\n\nKrálovna Anna konečně porodila Vladislavovi potomky, dceru Annu (1503) a syna Ludvíka. Tři roky po narození dcery Anny, 27. března 1506, uzavřel Vladislav Jagellonský s římským králem Maxmiliánem I. dohodu to tom, že si Anna vezme v budoucnu za manžela jednoho z Maxmiliánových vnuků. A v případě, že se někdy narodí Vladislavovi syn (což se 26. 7. 1506 stalo) ožení se tento syn v budoucnu s Maxmiliánovou vnučkou Marií. Vladislav Jagellonský se domníval, že si touto dohodou získal v římském králi mocného spojence proti odbojným uherským magnátům, v jejichž čele stál mocný Jan Zápolský. Římský král ale na smlouvu příliš ohled nebral. V květnu 1506 tedy Maxmiliánova vojska vtrhla do Uher a obsadila Prešpurk a Šoproň, přičemž Maxmilián I. prohlásil, že přichází hájit svá dědická práva na uherskou korunu. Vladislav se v této kritické chvíli obrátil o pomoc na české a moravské stavy. Králův vyslanec, bývalý olomoucký biskup Jan Filipec, se poté vydal do Vídně urovnat spory s římským králem Maxmiliánem I. Stárnoucí a od roku 1504 také vážně nemocný král Vladislav se 26. 7. 1506 dočkal v Budíně narození syna a dědice trůnu, ale jeho milovaná manželka Anna při porodu zemřela. Navzdory své chorobě ji přežil o celých deset let. Zemřel krátce po dosažení 60 let v roce 1516. Jeho ostatky byly uloženy do hrobky ve Stoličném Bělehradě (Székesfehérvár), vedle jeho poslední manželky Anny z Foix. \n\nAby zajistil nástupnictví na trůně pro svého syna, nechal jej jako dítě potvrdit za uherského i českého krále. Korunovace Ludvíka jako uherského krále se uskutečnila ve Stoličném Bělehradě v červnu 1508, jako českého krále v Praze v březnu 1509. \n\nNa základě dynastické dohody z roku 1515 se dcera Anna provdala do rodu Habsburků za pozdějšího císaře a krále Ferdinanda I. a syn Ludvík se rovněž oženil s Marií Habsburskou. Tato dohoda mezi Jagellonci a Habsburky vlastně rozhodla o pozdějším vzniku podunajské monarchie pod vládou Habsburků.\n\nJak již bylo řečeno, děti měl Vladislav až se svou třetí manželkou Annou z Foix (1484–1506):\n\n\n\n"}
{"id": "29865", "url": "https://cs.wikipedia.org/wiki?curid=29865", "title": "Dronte mauricijský", "text": "Dronte mauricijský\n\nDronte mauricijský (\"Raphus cucullatus\"), také známý jako blboun nejapný anebo dodo, je vyhynulý druh nelétavého ptáka, žijícího jako endemit na ostrově Mauricius v Indickém oceánu. Jeho nejbližší příbuzný byl dronte samotářský (\"Pezophaps solitaria\"), se kterým tvořili podčeleď drontovití (Raphinae) čeledi holubovití (Columbidae). Vzhledem k tomu, že i dronte samotářský vyhynul, je nejbližším žijícím příbuzným doda holub nikobarský (\"Caloenas nicobarica\"). Z ostrova Réunion pocházejí záznamy o bílých drontech, ty jsou však považovány za chybné.\n\nDronte mauricijský měřil asi 1 metr a vážil přes 10 kg. Vzhled drontů mauricijských se dochoval pouze na kresbách, malbách a v popisech ze sedmnáctého století. Vzhledem k tomu, že se jednotlivé údaje značně liší a pouze některé ilustrace byly založeny na živých exemplářích, není známa přesná podoba ptáka ani jeho chování. Dříve byl dronte mauricijský považován za tlustého a pomalého ptáka; nyní ho odborníci považují za ptáka dobře přizpůsobeného ekosystému. Dodo se obyčejně zobrazuje s hnědošedým peřím, žlutými končetinami, chomáčem peří na ocase a šedou neopeřenou hlavou s černým, žlutým nebo zeleným zobákem. K trávení potravy, kterou pravděpodobně tvořilo ovoce, mu pomáhaly gastrolity. Za jeho hlavní biotop se považují lesy v sušších pobřežních oblastech ostrova. Snůška prý činila pouze jediné vejce. Předpokládá se, že dodo se stal nelétavým ptákem kvůli dostupnosti potravních zdrojů a nepřítomnosti predátorů na Mauriciu.\n\nPrvní zmínka o drontem pochází z roku 1598 od nizozemských námořníků. V následujících letech začal být loven jak námořníky, tak decimován novými, nepůvodními druhy, zatímco jeho přirozené prostředí bylo ničeno. Poslední pozorování doda pochází zřejmě z roku 1662. Jeho vyhynutí nebylo zaznamenáno okamžitě a někteří lidé jej považovali za mytické stvoření. V 19. století byly prozkoumány pozůstatky čtyř exemplářů, které se dostaly do Evropy na počátku 17. století. Jedním ze vzorků byla i konzervovaná hlava doda, jediná měkká tkáň, která se dochovala dodnes. Od té doby se na Mauriciu našlo množství subfosilních pozůstatků drontů, vyzvednutých většinou z bažiny Mare aux Songes. Zánik dronta během méně než sta let od jeho objevu poukázal na dříve neznámý problém vymizení celého druhu následkem lidské činnosti. Rozsáhlé pozornosti se mu dostalo od jeho vystoupení v knize \"Alenka v říši divů\" a od té doby se stal součástí populární kultury, často jako symbol vyhynutí a zastarávání.\n\nRaní výzkumníci dronta mauricijského řadili do různých ptačích skupin. Dodo byl považován za malý druh pštrosa, chřástala, albatrosa nebo supa. Teprve roku 1842 dánský zoolog Johannes Theodor Reinhardt na základě studia lebky objevené v Dánském přírodovědném muzeu navrhl považovat dronta mauricijského za člena čeledi holubovitých, přizpůsobeného životu na zemi. Nejprve tím sklidil ve vědecké komunitě posměch, ale dva angličtí přírodovědci Hugh Edwin Strickland a Alexander Gordon Melville se Reinhardtových výsledků zastali v monografii \"The Dodo and Its Kindred\" („Dodo a jeho příbuzní”) z roku 1848. Po pitvě zachovalé lebky a nohy z Muzea přírodní historie Oxfordské univerzity a porovnáním s ostatky jiného vyhynulého druhu, dronta samotářského (\"Pezophaps solitaria\") z ostrova Rodrigues, navíc dospěli k názoru, že tyto dva druhy byly úzce příbuzné. Strickland uvedl, že i když se nejednalo o druhy totožné, tito ptáci společně sdíleli mnoho charakteristických rysů kostí končetin, které jsou jinak známy pouze u holubů.\n\nStrickland a Melville prokázali podobnost dronta s holuby v mnoha ohledech. Ukázali na velmi krátkou část zobáku tvořenou keratinem a na jeho dlouhou štíhlou základnu. Podobně jako u ostatních holubů se také vyvinula holá kůže okolo očí, která dosahovala až téměř k zobáku. Čelo bylo vzhledem k zobáku posazeno vysoko a nosní dírky se nacházely uprostřed zobáku a byly obklopeny kůží, což je kombinace fyzických vlastností typická pouze pro holuby. Končetiny dronta mauricijského se také nejvíce podobaly holubím, a to jak stavbou kostí, tak šupinami. S těmito ptáky jej spojovalo také výrazně vyvinuté vole. Holubovití ptáci mají tendenci snášet málo vajec a i dronte pravděpodobně snášel pouze jediné. Podobně jako holubi neměl dronte radličnou kost ani přepážku nosních dírek a sdílel anatomické detaily dolní čelisti, lícních kostí anebo patra. Od holubů se lišil především malými rozměry křídel a zobákem neúměrně velkým vzhledem ke zbytku lebky.\n\nBěhem 19. století bylo několik druhů vyhodnoceno jako kongenerických (patřících do společného rodu) s drontem mauricijským, a to včetně dronta samotářského a ibisa réunionského, kteří byli hodnoceni jako \"Didus solitarius\" a \"Raphus solitarius\" (\"Didus\" a \"Raphus\" jsou jména pro dronta používaná různými autory té doby). Britský vědec Abraham Dee Bartlett roku 1852 popsal kosti z Rodriguesu, později přisouzené drontemu samotářskému, jako nový druh \"Didus nazarenus\", což je v současnosti synonymum tohoto druhu. Rovněž některé kresby chřástala rezavého (\"Aphanapteryx bonasia\") byly identifikovány jako dronteové: druhy \"Didus broeckii\" a \"Didus herberti\".\n\nPo mnoho let se dronte mauricijský a samotářský řadili do čeledi Raphidae (starší synonymum Dididae), protože jejich přesné vztahy s jinými holuby nebyly osvětleny. Jiná systematika také tyto dva druhy řadila do dvou vlastních monotypických čeledí nazvaných Raphidae a Pezophapidae, a dle ní se tyto druhy vyvíjely konvergentně. Osteologická analýza a analýzy DNA nakonec vedly ke zrušení čeledi Raphidae a dronte mauricijský a samotářský jsou dle nich umístěni do podčeledi Raphinae řazené do čeledi holubovitých.\n\nV roce 2002 americká genetička Beth Shapirová s kolektivem poprvé analyzovala DNA dronta mauricijského. Na základě srovnání mitochondriálních cytochromů b a genu 12S rRNA izolovaných ze zánártí oxfordské nohy a stehenní kosti dronta samotářského byl potvrzen blízký vztah mezi těmito dvěma druhy a také jejich systematické zařazení mezi holubovité. Jako nejbližší žijící příbuzný dronta mauricijského pak byl určen holub nikobarský (\"Caloenas nicobarica\"), následovaný rodem korunáči (\"Goura\") a holubem zejkozobým (\"Didunculus strigirostris\"). Samotné vědecké jméno holuba zejkozobého znamená „zobák podobný dodovi”. Kladogram, doprovázející studii, je zobrazen níže.\nPodobný kladogram byl publikován roku 2007, avšak došlo ke změně umístění korunáče a holuba zejkozobého a na základnu kladů byl umístěn holub horský (\"Otidiphaps nobilis\") a holub břidlicový (\"Trugon terrestris\"). DNA dronta byla získána z oxfordského vzorku; protože je tento materiál už degradován a ze subfosilních pozůstatků (nedávno vzniklé zkameněliny, u kterých ještě nedošlo k plné fosilizaci, a stále tak obsahují organické složky) nešlo žádnou použitelnou DNA získat, je nutné výsledky ještě ověřit. Na základě podobnosti v chování a vzhledu navrhl Jolyon C. Parish, aby v souladu s genetickými analýzami byli dronte mauricijský a samotářský zařazeni spolu s korunáči a dalšími druhy do podčeledi Gourinae. Roku 2014 byla analyzována DNA jediného známého vzorku vyhynulého holuba kropenatého (\"Caloenas maculata\"). Podle výsledků šlo o příbuzného holuba nikobarského, čímž by byl příbuzný i s oběma druhy drontů.\n\nStudie z roku 2002 ukázala, že poslední společný předek dronteho mauricijského a samotářského žil asi v paleogénu či neogénu před asi 25,6 miliony lety. Maskarénské ostrovy (Mauricius, Réunion a Rodrigues) jsou vulkanického původu a vznikly před více než 10 miliony lety. Předchůdci obou ptáků proto pravděpodobně ještě dlouhou dobu po odštěpení obou linií dovedli létat. Dle hypotézy se na Maskarény dostali ptáci „ostrovními skoky” z jižní Asie. Nepřítomnost velkých býložravců, kteří by s novými druhy byli v kompetičním vztahu o potravu, dovolila drontemu mauricijskému a samotářskému vyrůst a stát se nelétavými ptáky. Navzdory odlišné stavbě těla, včetně větší lebky, měly oba tyto druhy stavbu kostry podobnou menším druhům holubů.\n\nDalší vyhynulý druh velkého nelétavého holuba, \"Natunaornis gigoura\", pocházející z Fidži, byl popsán v roce 2001. Byl pouze o něco menší než dronte mauricijský a samotářský a pravděpodobně též příbuzný korunáčům.\n\nJedno z prvních jmen pro doda byl nizozemský název ', který byl poprvé použit v deníku viceadmirála Wybranda van Warwijcka během druhé nizozemské expedice do Indonésie (1598). Nizozemský název ' lze do češtiny přeložit jako „nechutný” nebo „bez chuti“, ' znamená „pták”. Z nizozemštiny jméno přešlo do němčiny jako ' nebo '. Původní nizozemská zpráva ' byla ztracena, nicméně se dochoval anglický překlad:\n\nPosádka holandské lodi \"Gelderland\" se v roce 1602 zmiňovala o ptákovi jako o drontem (v překladu znamená „nafouklý\",\" odulý”), a toto jméno se stále používá v některých jazycích včetně češtiny. Tato posádka dronta mauricijského označovala také jako ' a '.\n\nPůvod slova \"dodo\" není jasný. Může se jednat o odvozeninu nizozemského výrazu ' − „lenoch”. Pravděpodobnější je, že termín pochází z nizozemského '. Význam tohoto slova lze přeložit jako „velká zadnice” či „chomáč na zadnici“ (což by odkazovalo na chomáč peří na zadku drontů). První záznam o jménu ' pochází z deníku kapitána Willema Van West-Zanena z roku 1602. Anglický spisovatel Sir Thomas Herbert byl první, kdo název \"dodo\" uveřejnil, a sice ve svém cestopisu z roku 1634; dle něj je slovo portugalského původu. Společně se jménem \"dodo\" pronikl do angličtiny také název \"dodar\", od jehož používání se nicméně od 18. století upustilo. Některé zdroje stále uvádějí, že název \"dodo\" pochází z portugalského ' („hlupák, blázen”). Také bylo navrženo, že toto jméno vychází z volání ptáka, znějícího „dů, dů“.\n\nLatinský přívlastek \"\" (v překladu „s kapucí”) poprvé použil Španěl Juan Eusebio Nieremberg roku 1635, který dronteho zařadil jako labuť do rodu \"Cygnus\". Švédský systematik Carl Linné ve svém díle „\"Systema naturae\"” zvolil \"cucullatus\" coby odborné druhové jméno. Ptáka poté popsal jako \"Struthio cucullatus\", tedy jako zástupce pštrosů. Teprve francouzský zoolog Mathurin Jacques Brisson vytvořil roku 1760 pro dronteho nový rod \"Raphus\", kam je v současnosti řazen coby \"Raphus cucullatus\". Linné ještě roku 1766 vytvořil pro dronteho binomické jméno \"Didus ineptus\". V překladu toto jméno znamenalo „nejapný dodo“ (viz i český alternativní název \"blboun nejapný\"). V souladu s pravidly nomenklatury se stalo toto novější jméno vědeckým synonymem.\n\nVzhledem k tomu, že se nedochovaly žádné kompletní exempláře dronta mauricijského, je těžké určit skutečnou podobu živého ptáka. Primární zdroje popisující jeho vnější vzhled pocházejí pouze z doby mezi objevením a vyhynutím ptáka, tedy mezi lety 1598 a 1662. Podle většiny těchto záznamů měl dodo šedé nebo hnědé peří se světlejšími ručními letkami a chomáč kudrnatého světle zbarveného peří na zadním konci těla. Hlava byla šedá a neopeřená, zobák byl zobrazován jako zelený, černý nebo žlutý a končetiny měl dronte statně stavěné, nažloutlé barvy, s černými pařáty.\n\nNa základě subfosilních pozůstatků, které byly dovezeny do Evropy během 17. století, vyšlo najevo, že dronteové byli dosti velkými ptáky, s výškou až 1 metr. Vyvinul se u nich pohlavní dimorfismus; samci dosahovali větší velikosti než samice a navíc měli delší zobáky. Odhady hmotnosti se mezi jednotlivými studiemi liší. Roku 1993 Bradley C. Livezey ve své studii usoudil, že samci vážili 21 kg a samice 17 kg. Andrew C. Kitchener ve své studii z roku 1993 soudil, že vysoké soudobé odhady hmotnosti dodů jsou založené na překrmených jedincích chovaných v Evropě v zajetí. Dle něj by ptáci ve volné přírodě vážili 10,6 až 17,5 kg, avšak vykrmení jedinci mohli vážit 21,7 až 27,8 kg. Další studie (Angst & kol., 2011) odhadla průměrnou hmotnost dronta na 10,2 kg. Ta byla také zpochybněna a ohledně hmotnosti i nadále probíhají spory. Studie z roku 2016 na základě výpočetní tomografie odhadla váhu na 10,6 až 14,3 kg. Také bylo navrženo, že hmotnost závisela na sezóně. V chladných obdobích roku prý byli dodové těžší.\n\nLebka dronta se značně lišila od lebek jiných holubů. Byla robustnější, zobák měl zahnutou špičku a ve srovnání s čelistmi byla krátká: horní část zobáku dosahovala téměř dvojnásobné velikosti než lebka. Lebka byla, s výjimkou zobáku, širší než delší, čelní kosti tvořily kupoli s nejvyšším bodem nad zadní částí očnic. Vzadu se lebka svažovala dolů. Většinu zadní části lebky zabíraly očnice. Sklerotikální prstence uvnitř oka tvořilo jedenáct malých kostí, podobně jako u jiných druhů holubů. Dolní čelist byla mírně zakřivená a každá její polovina měla jediný otvor, opět podobně jako u jiných holubů.\n\nDronte měl asi 19 krčních a hrudních obratlů, šestnáct bederních a křížových obratlů, šest ocasních obratlů a pygostyl (srostlé koncové ocasní obratle). Krk měl dobře vyvinuté oblasti pro upevnění svalů a vazů, pravděpodobně pro podporu těžké lebky a zobáku. Na každé straně měl šest žeber. Vyvinula se velká hrudní kost (sternum), ve srovnání s jinými druhy holubů však byla v poměru k velikosti těla menší, protože dronte neuměl létat. Hrudní kost byla pneumatická, široká a relativně tlustá v průřezu. Pletenec horních končetin, lopatky a křídelní kosti byly ve srovnání s létajícími druhy holubů redukovány.\n\nVětšina dobových popisů dronta se nachází v lodních záznamech a denících lodí nizozemské Východoindické společnosti, které kotvily u pobřeží ostrova. Tyto záznamy byly využívány coby průvodce pro jiné plavby. Jen několik záznamů dronta je založených na vlastních pozorováních, většina z nich částečně opisuje dřívější zprávy. Žádná ze zpráv nebyla napsána vědcem. Jeden z nejčasnějších záznamů o drontem z deníku námořníka van Warwijcka z roku 1598 zní:\n\nJeden z nejpodrobnějších popisů zanechal sir Thomas Herbert v knize „\"A Relation of Some Yeares Travaille into Afrique and the Greater Asia\"“ (1634).\n\nLodní deník holandské lodi \"Gelderland\" z let 1601 až 1603, znovuobjevený v 60. letech 20. století, obsahuje jediné známé náčrtky živých anebo čerstvě zabitých drontů vytvořené přímo na Mauriciu. Jsou přisuzovány profesionálnímu kreslíři Jorisovi Joostenszovi Laerlovi, který kreslil i jiné v současnosti vyhynulé ptáky, a ještě jednomu méně dovednému umělci. Kromě těchto několika náčrtků není známo, kolik z asi dvaceti kreseb ze 17. století je založeno na živých nebo vycpaných kusech, což ovlivňuje jejich spolehlivost.\n\nVšechny kresby po roce 1638, kdy se pták stal vzácnější, se zdají být založené na dřívějších obrázcích. Rozdíly v kresbách tehdejších malířů, jako byl Anthonie Cornelis Oudemans a Masaudži Hačisuka, vedly k spekulování o pohlavním dimorfismu, ontogenetických změnách a dokonce o existenci několika různých druhů, ale tyto teorie již nejsou přijímány. Vzhledem k tomu, že detaily jako zbarvení zobáku a peří či podoba ocasního peří se liší od popisu k popisu, není možné spolehlivě určit přesný vzhled. Odborník na dronta Julien Hume poukázal na to, že nozdry živého dronta by měly tvar malých štěrbin, podobně jako na kresbách z lodi \"Gelderland\" či na obrazu nizozemského malíře Cornelia Saftlevena nebo mughalského umělce Ustada Mansura, a jako vzor v tomto případě tedy pravděpodobně posloužily živé exempláře. Naopak obrazy se zřetelnými nozdrami byly pravděpodobně namalovány na základě vycpanin. Na většině kreseb je dronte znázorněn s roztaženými křídly jako u ptáků běžců (pštros, kivi).\n\nTradiční pojetí představuje dronta jako velmi tlustého neohrabaného ptáka, ale tento názor může být přehnaný. Mnoho starých evropských obrazů tohoto ptáka bylo založeno na vykrmených jedincích v zajetí nebo na vycpaných exemplářích. Některé teorie též hovoří o tom, že tyto obrazy představují dronta s načepýřeným peřím. Nejčastějším ilustrátorem doda byl nizozemský malíř Roelandt Savery, vytvořil nejméně deset kreseb tohoto ptáka. Jeho slavný obraz z roku 1626, který je v současnosti nazýván \"Edwardsův dodo\" (vyobrazeného ptáka vlastnil ornitolog George Edwards), se od té doby stal typickým obrazem dronta a byl zdrojem řady dalších ilustrací. Dnes je ve sbírce Přírodopisného muzea v Londýně.\n\nIndická malba z dob Mughalské říše znovuobjevená v Petrohradě v 50. letech 20. století představuje dronta společně s jinými indickými druhy ptáků. Je na ní zobrazen štíhlejší, nahnědlý pták a objevitel této kresby A. Ivanov ji společně s Humem považuje za jedno z nejpřesnějších zobrazení živého dronta; okolní ptáci jsou jasně identifikovatelní a v reálných barvách. Malba pochází z období kolem roku 1630 a za jejího autora je považován mughalský dvorní malíř Ustad Mansur. Je založena na živém exempláři ze zvěřince císaře Džahángíra, který se nacházel v Súratu. Anglický cestovatel Peter Mundy tvrdil, že zde viděl dva dody někdy mezi léty 1628 až 1633. Další indická ilustrace ptáka byla objevena roku 2014, ale nakonec bylo zjištěno, že je odvozena z německé ilustrace z roku 1836.\n\nO chování dronta mauricijského je známo pouze málo, neboť většina dobových popisů byla velmi krátká. Podle studia končetin se zdá, že se jednalo o celkem schopného běžce. Končetiny byly robustní a silné, aby unesly tak mohutného ptáka. Svého nositele učinily v hustých lesích (než do nich zasáhli lidé) ostrova asi dosti agilním. Krátká křídla drontovi neumožňovala let, avšak možná mohla být využívána pro předvádění nebo mohla ptákovi pomoci udržovat rovnováhu; některé současné žijící druhy holubů křídla někdy využívají pro stejné účely. Příbuzný dronte samotářský využíval svá křídla také jako zbraň. Přestože se jednalo o nejbližší známé příbuzné, neexistují žádné důkazy, že by i dronte mauricijský využíval křídla tímto způsobem. Byly sice objeveny kosti s vyléčenými frakturami, ve srovnání s drontem samotářským však byla křídla kratší a méně osvalená. Namísto nich mohl dodo využívat jako zbraň svůj velký zobák. Vzhledem k tomu, že Mauricius je bohatší na srážky a má méně sezónních výkyvů než Rodrigues, potrava zde zřejmě byla dostupnější, a z tohoto důvodu by měl dronte mauricijský mít méně důvodů k agresivnímu chování. Naopak odlišné podmínky na Rodriguesu vedou k závěru, že dronte samotářský se pravděpodobně choval agresivněji.\n\nDronte mauricijský žil na ostrově Mauricius východně od Madagaskaru. Preferovaný biotop tohoto ptáka není znám, ale dle starých zpráv se vyskytoval v suchých pobřežních zalesněných oblastech na jihu a západě ostrova. Tento názor podporuje řada subfosilních pozůstatků vyzdvihnutých z bažiny Mare aux Songes nedaleko od moře na jihovýchodě ostrova. Takto omezený areál rozšíření na ostrově mohl přispět k zániku ptáka. Mapa z roku 1601 z deníku lodi \"Gelderland\" pak zobrazuje ostrůvek blízko Mauricia, na němž prý námořníci chytili dronty. Paleontolog Julien Hume si myslí, že se jednalo o ostrov l'île aux Benitiers v zálivu Tamarin při západním pobřeží Mauricia. Některé subfosilní pozůstatky pocházejí také z horských oblastí, a je tedy pravděpodobné, že se pták vyskytoval i zde. Na základě prací v bažinách Mare aux Songes vyšlo najevo, že stanoviště doda bylo tvořeno stromy \"Sideroxylon grandiflorum\", pandány a endemitními druhy palem.\n\nPo příchodu lidí na Mauricius vyhynula řada původních tvorů, celý ekosystém ostrova je značně poškozen a jen těžko obnovitelný. Před příchodem lidí byl ostrov zcela porostlý lesy, nicméně kvůli odlesňování z nich zůstalo pouze několik zbytků. Přežívající endemitní fauna je stále vážně ohrožena. Dronte mauricijský žil vedle jiných v novověku vyhynulých ptáků, jako byli chřástal rezavý (\"Aphanapteryx bonasia\"), holub lesní (\"Alectroenas nitidissima\"), papoušek širokozobý (\"Lophopsittacus mauritianus\"), papoušek Bensonův (\"Psittacula bensoni\"), sovka Sauzierova (\"Mascarenotus sauzieri\"), lyska mauricijská (\"Fulica newtonii\") nebo kachna mauricijská (\"Anas theodori\"). Žily zde také některé druhy želv, na Mauriciu a Réunionu se vyskytoval kaloň maskarénský (\"Pteropus subniger\") a hlemýžď \"Tropidophora carinata\", oba druhy rovněž vyhynuly. Zanikly též rostliny jako polouš \"Casearia tinifolia\" či orchidej \"Angraecum palmiforme\".\n\nHolandský dopis z roku 1631, znovuobjevený teprve roku 2017, poskytuje jediné svědectví o drontově stravě. Také se zmiňuje o tom, že pták využíval svůj zobák k obraně před nepřáteli. Dokument používá k popisu zvířete slovní hříčky, přičemž dronte představuje zřejmě alegorii pro bohaté starosty.\nKromě spadaného ovoce dodo pravděpodobně žral také ořechy, semena, cibule rostlin nebo kořínky. Podobně jako korunáči se také mohl živit kraby a drobnými druhy korýšů a měkkýšů. Jednalo se zcela jistě o všežravce, protože během dlouhých námořních cest námořníci odchycené dronty krmili širokou škálou potravy. Na Mauriciu se střídá suché a vlhké období. Je možné, že se dronte před začátkem období sucha hojně krmil na zralých plodech, aby tak lépe přežil suchou sezonu, kdy byl potravin nedostatek; dobové zprávy popisují nenasytnost těchto ptáků. Mauricijský ornitolog France Staub navrhl, že se dodo živil hlavně plody palem, a podle toho odhadoval, že dodové se vykrmovali hlavně v období, kdy palmy plodily.\n\nKostní prvky horní čelisti byly vzájemně pohyblivé, což muselo ovlivnit stravovací návyky tohoto ptáka. U současných holubů živících se ovocem pomáhá pohyblivá mezičelist ke konzumaci velkých plodů. Zobák dronta také vykazuje odolnost vůči vysokému tlaku, což naznačuje, že se živil i tvrdými potravinami. Roku 2016 byl vytvořen první 3D model obsahu lebky doda. Mozek se podobal mozku ostatních holubů, ale vyvinul se celkem velký čichový bulbus. Dodo měl tedy poměrně dobrý čich, což mu možná pomáhalo v hledání potravy.\n\nNěkolik dobových popisů hovoří o tom, že dodo konzumoval gastrolity, žaludeční kameny, které podporovaly trávení. Anglický spisovatel Hamon L'Estrange se setkal se živým ptákem chovaným v Evropě a ve svém popisu se o gastrolitech zmiňuje.\n\nInformace o krmení mláďat se do současnosti nedochovaly, žijící druhy holubů ale krmí mláďata vyvrhováním takzvaného „holubího mléka” (o mléko v pravém slova smyslu nicméně nejde). Tato látka bohatá na bílkoviny vzniká z buněk epitelu ve voleti holubů. Vzhledem k tomu, že dle dobových kreseb měl dronte vyvinuté vole, mohl si v něm uschovávat potravu a sloužilo asi též k produkci „holubího mléka”.\n\nV 70. letech 20. století se stal na Mauriciu vzácným endemitní druh stromu \"Sideroxylon grandiflorum\". Údajně prý zbývalo pouze třináct exemplářů této dřeviny, jejichž stáří bylo odhadnuto na 300 let. Podle teorie amerického ekologa Stanleyho Templa strom závisel na drontem mauricijském, který žral jeho semena. Ta prý jsou natolik odolná, že byla schopna vyklíčit pouze tehdy, pokud je dronte natrávil ve svém žaludku. Tvrdil tak, že tento strom, známý též jako tambalacoque, kvůli zmizení doda též téměř vyhynul. Temple nicméně přehlédl zprávy ze 40. let 20. století, kdy se zjistilo, že semena vyklíčila (ačkoli jen zřídka), aniž by prošla zažívacím traktem. Jiní vědci později Templovu teorii zpochybnili. Dle nich byl pokles populace stromu přehnaný a semena rozšiřovali i jiní vyhynulí živočichové jako některé druhy želv, kaloňů nebo papoušků. Wendy Strahma a Anthony Cheke, dva odborníci na ekologii Maskarén, také zpochybnili závěry Templa: podle nich strom, i když je vzácný, již od zániku dronta několikrát vyklíčil; počet exemplářů odhadli na několik set, ne na pouhých třináct, jak tvrdil Temple.\n\nVzhledem k tomu, že se jednalo o nelétavého ptáka žijícího na zemi a na Mauriciu nežili žádní savci ani jiní přirození nepřátelé, dronte pravděpodobně hnízdil na zemi. Jediný popis vajec a volání drontů pochází z roku 1651 od Françoise Caucheho:\nCaucheův záznam je nicméně problematický, neboť pták zde popisovaný na rozdíl od dronta neměl jazyk a lišil se počet prstů. To vedlo k názoru, že Cauche popsal nový druh dronta (\"Didus nazarenus\"), ale je pravděpodobné, že Cauche smíchal popis dronta s kasuárem. Jediná další možná zmínka o nedospělém drontovi pochází z roku 1617, kdy byl na palubu jedné lodi vzat pták popisovaný jako „mladý pštros”. V muzeu v jihoafrickém městě \"East London\" („Východní Londýn”) je uloženo údajné vejce dronta mauricijského, které poskytla úřednice muzea Marjorie Courtenay-Latimerová. Vejce daroval její rodině jistý kapitán, který tvrdil, že jej nalezl v mauricijských bažinách. Roku 2010 navrhli kurátoři muzea analýzu DNA za účelem prokázání jeho pravosti.\n\nVzhledem k tomu, že dodo zřejmě kladl jen jedno vejce, je možné, že se jednalo o K-stratéga, což znamená, že měl jen malé množství potomků, o které se rodiče pečlivě starali až do dospělosti. Některé indicie, jako velké rozměry, naznačují, že tento pták měl možná prodloužené období vývoje. V bažinách Mare aux Songes nebyly nalezeny žádné nedospělé exempláře; to by mohlo znamenat, že dodové produkovali jen málo potomků, kteří pak rychle dospívali.\n\nNa základě histologické studie kostí z roku 2017 se zdá, že dronte hnízdil kolem srpna; v tuto dobu byli ptáci zřejmě vykrmeni, podobně jako jiní obratlovci na ostrově. Mláďata rostla rychle, dosáhla robustní, téměř dospělé velikosti a pohlavní dospělosti před létem na jižní polokouli nebo během cyklónové sezony. Dospělí dodové se přepeřili po létu, asi v březnu (Mauricius leží na jižní polokouli). Nejprve přepelichali na ocasech a křídlech, celý proces skončil během července, těsně před dalším obdobím reprodukce. Pozorování v různých fázích pelichání mohla být příčinou nesrovnalostí v dobových popisech peří.\n\nPrvními návštěvníky Mauricia byli ve středověku arabští mořeplavci. Mezi lety 1507 a 1513 ostrov navštívili Portugalci, ale ani jedni, ani druzí trvale ostrov neosídlili. Žádný záznam o drontech z těch dob není znám, přestože portugalské jméno pro Mauricius, „\"Ilha do Cerne\"” („Ostrov labutí”), může na doda odkazovat. Mauricius získala teprve Nizozemská říše roku 1598 (pojmenovala jej po Mořici Oranžském), pak sloužil coby místo pro zásobování obchodních lodí nizozemské Východoindické společnosti. Raný záznam o dodech pochází z druhé nizozemské expedice do Indonésie vedené admirálem Jacobem Corneliszoonem van Neckem z roku 1598. Ptáci se objevují také ve zprávách z roku 1601, odkdy pochází i první kresba. První námořníci, kteří přistáli na Mauriciu, se o ptáky zajímali hlavně jako o zdroj masa. Podle deníku námořníka Willema Van West-Zanena z roku 1602 z lodi Bruin-Vis bylo za jeden den uloveno až 50 drontů, ale masa bylo na polovině z nich tolik, že k obědu stačili celé posádce dva větší ptáci; ostatní byli zakonzervováni v soli.\n\nNěkteří časní osadníci považovali maso drontů za nepříliš chutné a raději lovili například některé druhy papoušků; jiní jej popsali jako tuhé, ale celkem dobré. Někteří lovili dronta pouze pro svalnatý žaludek, který byl možná nejchutnější částí ptáka. Dodo se snadno chytal, avšak lovci museli být opatrní; dronte je totiž mohl zranit svým mocným zobákem.\n\nPodobnosti ve vzhledu doda a chřástala rezavého vedly Petera Mundyho ke spekulacím o evoluci druhů více než dvě stě let před Charlesem Darwinem.\n\nDronte byl natolik zajímavým ptákem, že docházelo k transportům živých exemplářů do Evropy a do východní Asie. Počet ptáků, kteří dopluli živí, je nejistý. Julian Hume na základě dobových záznamů, obrazů a dochovaných vzorků usuzuje, že přežilo nejméně jedenáct přepravovaných jedinců. Jediný popis živého jedince chovaného v Evropě je L'Estrangův z Londýna roku 1638. Z roku 1626 pochází kresba, jejímž autorem je nizozemský malíř Adriaen van de Venne. Ten tvrdil, že se v Amsterodamu setkal s drontem, ale nezmínil se, jestli byl pták naživu, a jeho zobrazení se nápadně podobá Edwardsově dodovi. Peter Mundy viděl mezi lety 1628 a 1634 dva živé exempláře v Suratu v Indii, z nichž jeden zvěčnil na obraze Ustad Mansura (1625).\n\nDva obrazy dronta mauricijského pocházejí také ze sbírek Rudolfa II. v Praze. Ve sbírce se dochovaly i obrazy jiných mauricijských zvířat, včetně chřástala rezavého. Dronte, který byl pravděpodobně mladý, zřejmě žil v císařském zvěřinci s dalšími zvířaty. Po smrti byl nejspíše vysušen anebo balzamován. Vzhledem k tomu, že je na evropských obrazech znázorněn vycpaný exemplář, pravděpodobně zde žil a uhynul; je nepravděpodobné, že se tehdy na palubách lodí prováděla taxidermie zvířat, a nakládání vzorků do lihu tehdy lidé neznali. Většina tropických vzorků se dochovala jako sušené hlavy a nohy. V katalogu Rudolfových vycpanin se dronte ocitl roku 1609.\n\nJeden dronte byl údajně z Mauricia poslán až do japonského města Nagasaki (1647). Teprve dokumenty zveřejněné roku 2014 odhalily, že dronte dorazil do tohoto města živý. Jednalo se o dar městu, navzdory vzácnosti ptáka měl v té době a místě stejnou hodnotu jako bílý jelen či bezoár. Pták z Nagasaki je posledním známým živým jedincem chovaným v zajetí.\n\nStejně jako mnoho živočichů, kteří se vyvíjeli izolovaně na ostrovech bez predátorů, i dronte se choval vůči lidem nebojácně. Tato jeho „neohroženost”, ale zároveň neschopnost létat z něj dělala celkem snadnou kořist pro námořníky. Ačkoli se v některých útržcích zpráv lze dočíst i o hromadných zabíjeních těchto ptáků, archeologické vykopávky našly pouze málo důkazů o lovu lidmi. Kosti nejméně dvou dodů byly nalezeny v jeskyni Baie du Cap, ve které se během 17. století ukrývali uprchlí otroci a odsouzenci. Pro dronta samotného toto místo bylo nedostupné kvůli vysokému nerovnému terénu. Lidská populace na ostrově o rozloze asi 1 860 km v 17. století nikdy nepřekročila 50 obyvatel.\n\nDronta ale ohrožovaly i jiné faktory než lov. Lidé na ostrov přivezli nepůvodní druhy živočichů včetně psů, prasat, koček, krys a javánských makaků. Pták se ocitl pod tlakem těchto nových druhů, které mu plenily hnízda a soupeřily s ním o omezené zdroje potravy. Dopad těchto tvorů, převážně prasat a makaků, je považován za významnější příčinu vyhynutí než zabíjení lidmi. S krysami si nicméně ptáci pravděpodobně dovedli poradit, protože se jim již před příchodem lidí hnízda pokoušely plenit některé druhy krabů. Mimo těchto faktorů docházelo ze stran osadníků též k ničení přirozeného prostředí ptáků.\n\nJe možné, že již před příchodem lidí byl dronte na Mauriciu vzácný nebo lokalizovaný, protože by bylo nepravděpodobné, že by vyhynul tak rychle, kdyby obsadil všechny odlehlé části ostrova. V roce 2005 došlo k objevu subfosilních pozůstatků drontů a dalších zvířat, které zabila přívalová povodeň. Taková událost by ještě dále ohrozila existenci druhu na pokraji vyhynutí, ale skutečnost, že dodo přežil stovky let vulkanických aktivit a klimatických změn, ukazuje, že pták byl v rámci svého ekosystému celkem odolný.\n\nDatum vyhynutí dronta není uspokojivě známo. Poslední všeobecně uznávané pozorování tohoto ptáka pochází z roku 1662 od ztroskotaného námořníka Volkerta Evertsze, člena posádky nizozemské lodi \"Arnhem\". V Evertszově zprávě jsou popsáni ptáci chycení na malém ostrůvku u Mauricia (pravděpodobně ostrov \"Île D'Ambre\").\n\nPtáci na ostrůvku \"Île D'Ambre\" nicméně nemuseli býti posledními zástupci druhu. Lovec Isaac Johannes Lamotius ve svých zápiscích o dodech hovoří ještě roku 1688. Statistická analýza těchto záznamů od výzkumníků Robertse a Solowa dává nový odhad vyhynutí na rok 1693, s 95 % intervalem spolehlivosti mezi lety 1688 a 1715. Autoři také zdůrazňují, že protože poslední pozorování dronta před rokem 1662 pochází z roku 1638, dronte byl již v šedesátých letech patrně velmi vzácný. Sporná zpráva o pozorování ptáka od uniklého otroka (1674) tedy též nemusí být vyloučena jako poslední záznam o druhu.\n\nVědec Anthony S. Cheke poukázal na to, že některé zprávy po roce 1662 používají termíny „Dodo” a „Dodaers” pro popis chřástala rezavého (\"Aphanapteryx bonasia\"), jiného dnes již vyhynulého ptáka z ostrova Mauricius. Tato pojmenování byla pravděpodobně pro tohoto ptáka přenesena po vyhynutí samotného dronta. I z tohoto důvodu je nepravděpodobné, že by problém posledního pozorování dronta byl někdy uspokojivě vyřešen. Mezinárodní svaz ochrany přírody se přiklání k poslednímu datu pozorování v roce 1662. V každém případě dodo vyhynul kolem roku 1700, asi sto let po objevení v roce 1598. Holanďané opustili Mauricius v roce 1710 a během této doby se jim podařilo vyhubit jak dronta, tak většinu tehdejších suchozemských obratlovců, kteří zde žili.\n\nI když již v 17. století byla hlášena vzácnost dronta na ostrově, až do 19. století nebylo uznáno jeho vyhynutí. Částečně se tak stalo z náboženských důvodů, podle kterých nebylo vyhynutí možné (opak dokázal až Georges Cuvier), a částečně protože řada vědců pochybovala, že dronte někdy existoval; kvůli jeho podivnému vzhledu mnozí věřili, že se jedná o mytické zvíře. Teprve v roce 1833 byl dronte mauricijský uveden jako příklad lidmi vyhubeného tvora.\n\nJediné doposud existující pozůstatky dronta pocházející z exemplářů dovezených v 17. století do Evropy jsou vysušená hlava a končetina, uchované v Přírodovědném muzeu Oxfordské univerzity, lebka v Zoologickém muzeu Kodaňské univerzity a horní čelist a končetina v Národním muzeu v Praze. Končetina z Britského muzea je již ztracena. Ve starých inventářích muzeí existují záznamy i o celých vycpaných exemplářích, ale dodneška se zřejmě nedochoval žádný z nich. Carolus Clusius se pak roku 1605 zmiňuje o vysušeném chodidle doda, jehož vlastníkem byl nizozemský profesor Pieter Pauw. Tento pozůstatek, shromážděný možná během Van Neckovy cesty, je již také ztracen.\n\nJedinou známou měkkou tkání zůstává oxfordská hlava (vzorek OUM 11605) a končetina. Tyto části těla náležely poslednímu vycpanému drontovi, a původně se jednalo o součást sbírky muzea \"Musaeum Tradescantianum\" (1656), od roku 1659 pak náležely Ashmoleově muzeu. Je možné, že se jednalo o stejného ptáka, kterého pozoroval Hamon L'Estrange v Londýně. Vzhledem k tomu, že pozůstatky nevykazují známky preparace, pravděpodobně se jednalo o takzvanou studijní kožku, způsob zachování mrtvých ptáků, kdy jsou z nich vyjmuty všechny orgány i kosti, tělo je vycpáno bavlnou a výsledný exponát pouze leží se složenými křídly. Zajímavé výsledky dosáhl průzkum oxfordských pozůstatků z roku 2018. Na základě pořízených skenů vyšlo najevo, že kůže a kosti obsahovaly olověné broky, které se používaly během 17. století k lovu ptáků. To naznačuje, že dodo z Oxfordu byl zastřelen ještě před přepravou do Británie nebo nějaký čas po příjezdu. Okolnosti zastřelení ptáka jsou nicméně stále neznámé a je potřeba další zkoumání olověných broků.\n\nPodle řady zdrojů Ashmoleanské muzeum spálilo vycpaninu doda kolem roku 1755 z důvodu pokročilého rozkladu, který ušetřil jen hlavu a končetinu. Možnost úmyslného zničení exempláře je považována za nepravděpodobnou. Vycpanina dronta byla odstraněna z výstavy a uschována, aby se ještě více nepoškodila. Stav zbývajících měkkých tkání se ale nadále zhoršoval, postupně byla z vycpaniny odříznuta hlava a končetina zůstala pokryta pouze kůží a šlachami. Na hlavě se dodnes dochovalo jen velmi málo peří. Jedná se pravděpodobně o samici, protože končetina není příliš velká, avšak zdá se, že je plně vyvinuta. Zbývající vzorek byl vystaven v Oxfordu nejméně od 60. let 19. století až do roku 1998, kdy byl opět uschován, aby nedošlo k poškození. Odlitky hlavy jsou nicméně rozmístěny v mnoha muzeích po celém světě.\n\nVysušená londýnská končetina se dostala během 18. století do Britského muzea, kde byla vystavena vedle Saveryho kresby \"Edwardsova doda\" až do 40. let 19. století. Již do roku 1896 se však na vzorku rozložily měkké tkáně a do dnešních dní z něj mohly zůstat pouze kosti, které jsou nicméně ztraceny.\n\nKodaňská lebka (vzorek ZMUC 90-806) tvořila až do roku 1651 součást sbírky vědce Bernarda Paludanuse v Enkhuizenu. Tehdy byla přenesena do muzea na hradě Gottorf v Šlesviku. Poté, co byl hrad obsazen roku 1702 dánskými vojenskými jednotkami, byly místní sbírky přesunuty do dánských královských sbírek. Lebku znovu objevil dánský zoolog Johannes Theodor Reinhardt na začátku 40. letech 19. století. Je možné, že tato lebka může představovat nejstarší dochovaný pozůstatek dronta dodaný do Evropy. Lebka je o 13 mm kratší než oxfordská hlava a může patřit samici. Byla mumifikována, ale kůže se i tak rozložila.\n\nHorní čelist NMP P6V-004389 z pražského Národního muzea objevil v neroztříděných materiálech český přírodovědec a kurátor pražského muzea Carl Joseph August Corda roku 1847, přičemž pozůstatek detailně popsal až rakouský přírodovědec August Emanuel von Reuss roku 1855. Horní čelist pravděpodobně pochází z ptáka, kterého choval ve svém zvěřinci císař Rudolf II., ale jak se kost do muzea dostala, není zcela jisté. Je možné, že se jednalo o součást sbírek hraběte Hartiga, které muzeu věnoval jeho syn. Národní muzeum vlastní ještě tři pozůstatky končetin, jež pocházejí z bažin Mare aux Songes od Alfreda Newtona (viz níže). Ty byly původně uloženy v Britském muzeu a do Národního muzea se dostaly jako dar k padesátému výročí jeho existence (1868).\n\nDo roku 1860 byly jedinými známými pozůstatky dronta čtyři neúplné exempláře pocházející ze 17. století. Britský vědec Philip Burnard Ayres nicméně tohoto roku objevil první subfosilní pozůstatky dronta a svůj objev představil jinému britskému přírodovědci Richardu Owenovi. O tři roky později Owen požádal mauricijského biskupa Vincenta Ryana, aby mu oznámil, pokud by se našly další kosti drontů. Již roku 1865 se podařil učiteli státní školy v Mahébourgu Georgovi Clarkovi významný objev mnoha kostí v blízkosti bažiny Mare aux Songes na jihu ostrova. Následujícího roku Clark v ornitologickém periodiku \"The Ibis\" osvětlil svůj postup. Poslal několik svých kuliů, aby se probrodili až do středu bažiny, a tam se pomocí šlapání pokusili najít kosti pod sebou. Zprvu tento způsob neměl velký úspěch, ale jakmile odstranili rostliny pokrývající nejhlubší část bažiny, ostatky dodů se začaly hromadit. Z bažiny byly vyloveny pozůstatky celkem asi 300 ptáků, z toho však málo lebek a kostí křídel; možná i proto, že ptáci uvízli v bažině spodní stranou těla. Podobný trend byl zaznamenán i u pozůstatků obřích ptáků moa z bažin Nového Zélandu. Kosti drontů z Mare aux Songes mají středně až tmavě hnědé zbarvení.\n\nZprávy o Clarkových objevech oživily zájem o ptáka. Richard Owen a anglický ornitolog Alfred Newton chtěli popsat postkraniální anatomii doda. Owen si zakoupil zásilku kostí dronta určených původně pro Newtona, což vedlo k soupeření mezi oběma těmito vědci. Owen kosti popsal ve své práci \"Memoir on the Dodo\" v říjnu 1866, ale svou rekonstrukci založil na Saveryho malbě Edwardsova doda, která je však nepřesná a znázorňuje ptáka moc tlustého. O tři roky později Owen získal více kostního materiálu a na jeho základě svůj popis zpřesnil. Newton se mezitím soustředil na výzkum dronta samotářského. Zbývající kosti, které nebyly prodány těmto dvěma výzkumníkům, byly vydraženy anebo darovány muzeím. Ve výzkumech v bažinách Mare aux Songes poté roku 1889 pokračoval přírodovědec Théodor Sauzier. Ten nalezl další kosti drontů a i jiných vyhynulých zvířat.\n\nDalší průzkumy bažin nastaly až po více jak sto letech, v roce 2005, kdy se tam vydal mezinárodní tým výzkumníků (\"International Dodo Research Project\"). Když ještě Mauricius patřil pod britskou správu, Britové tuto bažinu zasypali, aby tím zabránili šíření malárie. Tato vrstva nejprve musela být odstraněna, a poté zde badatelé nalezli řadu ostatků různých druhů zvířat včetně nejméně 17 drontů v různých stádiích života (ačkoli nebyl nalezen žádný nedospělý pták) a několik kostí zjevně z kostry jednoho ptáka, které se zachovaly ve svém přirozeném postavení. Tyto objevy byly představeny v prosinci 2005 v Národním přírodovědném muzeum v Leidenu. Asi 63 % nalezených fosilií náleželo k vyhynulému rodu želv \"Cylindraspis\", ostatky dodů představovaly asi 7,1 % nálezů. Tyto pozůstatky se v bažinách ukládaly řadu staletí. Dle následných výkopů v bažině se zdá, že zde zvířata uvízla před asi 4200 lety, kdy Mauricius postihlo velké sucho a tvorové zde při snaze najít vodu zapadli. Nejnovější vykopávky objevily mnoho drobných kosterních pozůstatků, mnohem více než bylo nalezeno v 19. století, pravděpodobně kvůli využívání pečlivějších metod při dobývání těchto subfosilií.\n\nAmatérský přírodovědec Louis Etienne Thirioux našel kolem roku 1900 na několika lokalitách mnoho zbytků drontů. Zahrnovaly první exemplář, jehož kosti byly více méně skloubeny v celek, který je tak prvním subfosilním skeletem dronta nalezeným mimo Mares aux Songes, a jediný pozůstatek nedospělého jedince, nyní ztracený běhák. Roku 1904 byla v jeskyni u hory \"Le Pouce\" nalezena kompletní kostra dronta, kterou Thirioux daroval muzeu Desjardins (nyní nese název ). Thriouxovi dědicové pak druhou kostru roku 1918 prodali do muzea v africkém Durbanu, ale v tomto případě nešlo o jeden exemplář, ale o kostru sestavenou z ostatků několika ptáků. Roku 2016 byly tyto ostatky naskenovány laserem a vytvořeny počítačové 3D modely, které se staly základem monografie o osteologii dronta.\n\nRoku 2006 došlo k objevu kompletní kostry v lávové jeskyni na Mauriciu, teprve druhé objevené kompletní kostry doda.\n\nSubfosilní pozůstatky drontů vlastní celkem 26 muzeí, přičemž téměř všechny pocházejí z bažin. V některých muzeích, jako v Přírodopisném muzeu v Londýně, v Americkém přírodovědném muzeu, v Zoologickém muzeu Univerzity Cambridge a v muzeu Senckenberg ve Frankfurtu nad Mohanem a dalších lze spatřit i téměř kompletní kostry, sestavené z více jedinců.\n\nPředpokládaný „bílý dronte” z Réunionu je považován za chybnou domněnku založenou na dobových zprávách o ibisu réunionském a některých obrazech bílých ptáků podobných drontům od Pietera Withoose a Pietera Holsteyna, objevených v 19. století. Zmatek začal, když se velitel lodi Willem Ysbrandtszoon Bontekoe, který navštívil Réunion kolem roku 1619, zmínil o tučných nelétavých ptácích, které nazval ve svém deníku „Dod-eersen”, ačkoli se o zbarvení nezmiňoval. Bílý, podsaditý nelétavý pták byl pak o šest let později zmiňován jako součást réunionské fauny důstojníkem J. Tattonem. Sporadické zmínky poté učinili Sieur Dubois a jiní tehdejší autoři.\nBaron Edmond de Sélys Longchamps pro tyto ptáky používal jméno \"Raphus solitarius\" a věřil, že se na Réunionu vyskytuje tento nový druh dronta. Když přírodovědci 19. století objevili obrazy ze 17. století, na nichž byli tito ptáci vyobrazeni, předpokládali, že se skutečně jedná o bílé dronty.\n\nPrvní nalezenou malbou se stala kresba od Pietera Withoose, pravděpodobně založená na dřívějších zobrazeních od Holsteyna. Podle Humeho, Chekeho a de Lozoyy své kresby založil na Saveryho obraze \"Krajina s Orfeem a zvířaty\" či na jeho kopiích. Tento obraz Savery namaloval pravděpodobně v roce 1611, možná později. Malba ukazuje mimo jiné bílého doda a zřejmě vychází z vycpaného exempláře z dob Rudolfa II. Cheke a Hume věří, že bílé zbarvení dronta způsobil albinismus, de Lozoya namísto toho navrhl, že bílý dronte mohl představovat nedospělého jedince; nebo se také mohlo jednat o kreativitu umělce.\n\nRoku 1987 byl popsán nový druh vyhynulého ptáka z Réunionu, ibis réunionský (\"Borbonibis latipes\"). Tento ibis měl krátký zobák a jeho zbarvení se také pohybovalo mezi bílou a černou; tedy odpovídal starým popisům réunionského dronta. Žádné pozůstatky ptáků, kteří by byli příbuzní s drontem mauricijským, nicméně nebyly na ostrově nalezeny.\n\nDronte mauricijský patří mezi nejznámější vyhynulé tvory, což společně s jeho jedinečným vzhledem vedlo k jeho častému užívání v beletrii jako symbol zastaralého konceptu nebo předmětu. Sousloví „mrtvý jako dodo” v angličtině znamená nezpochybnitelně mrtvý nebo beznadějně zastaralý; stejně tak výraz „jít cestou doda” znamená zastarávat či zanikat a stát se věcí minulosti. Blboun je také slangové označení pro hloupou nudnou osobu, toto označení pravděpodobně plyne z tvrzení, že dronte byl hloupý a snadno polapitelný pták.\n\nDronte se často objevuje v populární literatuře a ještě před jeho vyhynutím byl v evropské literatuře využíván jako symbol exotických krajů a žravosti, pravděpodobně kvůli své zdánlivé tloušťce. Roku 1865, tedy ve stejném roce, kdy George Clark začal publikovat zprávy o vykopaných subfosilních pozůstatcích, tohoto ptáka představil Lewis Carroll v knize \"Alenka v říši divů\". Carroll s dívkou Alicí Liddellovou, která posloužila jako inspirace pro Alenku, společně navštívili Oxfordské muzeum, aby si zde prohlédli pozůstatky drontů. Popularita knihy udělala z dronta symbol vyhynulých tvorů. Jeho osudu si povšimli mnozí umělci, ohlasy lze z českých umělců nalézt např. v díle Petra Bezruče – „Didus ineptus” (\"Slezské písně\") a Karla Kryla – „Píseň pro blbouna nejapnýho”. Britský spisovatel Hilaire Belloc se o drontem zmínil v básni „\"The Dodo\"”.\n\nDronte slouží jako maskot pro mnoho různých druhů výrobků, zvláště na Mauriciu. Je zobrazen jako štítonoš na státním znaku Mauricia, vyobrazují jej též mauricijské mince a bankovky mauricijských rupií. Oblíbený réunionský pivovar Brasseries de Bourbon si zvolil usmívajícího se dronta jako svůj symbol. Pták zde vyobrazený má bílou barvu; lidé se kdysi domnívali, že zde tito ptáci žili.\n\nDronte je některými organizacemi, jako ZOO v Jersey nebo \"Durrell Wildlife Conservation Trust\", využíván jako symbol k podpoře ochrany ohrožených druhů. Organizace \"Center for Biological Diversity\" („Centrum pro biologickou rozmanitost”) každoročně uděluje anticenu \"Rubber Dodo Award\" těm, kteří „nejvíce zničili přírodní stanoviště, druhy a biologickou rozmanitost”. Pavouk \"Nephilingis dodo\", který obývá stejné lesy jako kdysi dronte, dostal po tomto ptákovi své druhové jméno, aby zvýšil povědomí o naléhavé potřebě ochrany biotopů na ostrově. Druhové jméno po drontem získali také dva mravenci z ostrova (\"Pseudolasius dodo\" v roce 1946 a \"Pheidole dodo\" v roce 2013) nebo stejnonožec \"Hansenium dodo\". Jméno ptáka též používají někteří vědci k pojmenování genetických prvků; například gen octomilky potřebný pro schopnost létat je pojmenován dodo.\n\n"}
{"id": "29868", "url": "https://cs.wikipedia.org/wiki?curid=29868", "title": "Ludvík Jagellonský", "text": "Ludvík Jagellonský\n\nLudvík Jagellonský (1. července 1506 Budín – 29. srpna 1526 Moháč) byl král český a uherský (jako Ludvík II.) a moravský markrabě. Jeho otcem byl český a uherský král Vladislav II. Jagellonský, matkou francouzská hraběnka Anna z Foix a Candale, která porod toužebně očekávaného mužského dědice zaplatila životem.\n\nDne 23. července 1503 porodila královna Anna z Foix svému choti Vladislavovi Jagellonskému jeho prvního toužebně očekávaného potomka, dceru Annu. To pomohlo uvolnit v té době již velmi napjaté vztahy mezi budínským královským dvorem a římským králem Maximiliánem I., který Vladislavovi okamžitě nabídl sňatek Anny s některým ze svých vnuků (Ferdinanda Habsburského si Anna později skutečně vzala).\n\nNávrh na dynastické spojení našel u krále Vladislava příznivý ohlas. Po jeho vážném onemocnění se však zdálo, že tento krok sotva půjde prosadit mírovou cestou, neboť tzv. uherská „národní“ strana nechtěla připustit, aby se v budoucnu stal znovu panovníkem v Uhrách cizinec. Přesto Maxmilián požádal již v polovině roku 1504 o princezninu ruku. Vladislav začal navzdory odporu uherské šlechty vyjednávat s Habsburky, s podporou královny Anny.\n\nDne 1. července 1506 se narodilo druhé dítě Vladislava Jagellonského a Anny z Foix, syn Ludvík. Král Vladislav měl konečně mužského dědice. Přestože byl chlapec velmi slabý, udržel se při životě. Už Maxmiliánem 20. března 1506 byl zaslíben Maxmiliánově vnučce Marii.\n\nSňatky mezi dětmi Vladislava Jagellonského a vnuky Maxmiliána I. Habsburského byly dohodnuty roku 1515 ve Vídni za přítomnosti polského krále Zikmunda I. Starého, Vladislavova bratra.\n\nV době Vladislavovy smrti bylo Ludvíkovi pouhých deset let. Podle toho se mu také přezdívalo „Ludvík Dítě“. Jeho otec, který byl dlouhá léta vážně nemocný, jej však dokázal navzdory svojí vnitropolitické bezmocnosti prosadit a nechat korunovat již roku 1508 za uherského krále a o rok později také za krále českého. Poručníkem nezletilého panovníka se až do jeho dospělosti stal polský král a litevský velkokníže Zikmund I. Starý, Vladislavův nejmladší bratr, a římský císař Maxmilián I.\n\nStejně jako Vladislav pobýval Ludvík především v uherském Budíně, do Čech zavítal jen výjimečně. Českou politickou scénu tehdy ovládaly spory mezi vlivnými skupinami panstva a rytířů. Největší vliv získaly skupiny, v jejichž čele stáli nejvyšší purkrabí českého království Zdeněk Lev z Rožmitálu, který byl de facto zástupcem krále v době jeho nepřítomnosti, a jeho soupeř, nejvyšší hofmistr Vilém II. z Pernštejna.\n\nRoku 1520 dokonce hrozila občanská válka. Král však přijel do země až o dva roky později (1522). Tehdy se pokusil restaurovat panovnickou moc reorganizací české komory. Snažil se přimět stavy, aby jí navrátily rozchvácený královský majetek (především hrady) a odňal jim správu královských financí. Propustil zemské úředníky včetně Zdeňka Lva z Rožmitálu, který byl obviněn ze zpronevěry zemských peněz, a dosadil do úřadů nové lidi. Na dobu, kdy bude král pobývat mimo zemi, byla ustanovena zemská vláda v čele s knížetem Karlem z Minstrberka, vnukem Jiřího z Poděbrad, jako hejtmanem. Jakmile však král opustil zemi, vrátilo se vše do starých kolejí a rozbroje vypukly znovu.\n\nStejně jako český stát zmítaly se také Uhry za jagellonské vlády v naprosté anarchii. Na stavovském sněmu získala převahu střední šlechta, která měla prvotní zájem na zvyšování povinností poddaných, což vedlo k formování a utužování tzv. druhého nevolnictví. V době Ludvíkovy nezletilosti měli zemi spravovat místodržící ostřihomský arcibiskup kardinál Tomáš Bakócs, Jan Bornemisza a Jiří Braniborsko-Ansbašský. Sebevědomá šlechta, nesnášející cizince, jim však vůbec nedovolila ujmout se regentské vlády a zvolila si vlastní regentskou radu, která se skládala z šestnácti zemanů, šesti církevních prelátů a šesti baronů.\n\nÚpadek uherského státu se projevil nejen ve vnitropolitické slabosti, ale také v ústupu z pozice středoevropské mocnosti, kterou zastával za vlády Matyáše Korvína.\n\nVelkým zahraničně politickým problémem, který v té době musel Ludvík řešit, byly útoky osmanských Turků, kteří z Balkánu vážně ohrožovali střední Evropu. Tlak zesílil zvláště poté, když roku 1521 dobyli uherskou pohraniční pevnost Bělehrad, a otevřeli si tak přístup do uherských nížin. Roku 1521 rozhodl uherský sněm o vybírání daní na nájem žoldnéřů, ale většina vybraných peněz skončila v rukách šlechty. Uherské stavy neviděly situaci příliš reálně a spoléhaly se na zahraniční pomoc.\n\nDne 13. ledna 1522 se Ludvík Jagellonský v Budě oženil se svou dohodnutou nevěstou Marií.\n\nPočátkem roku 1526 přišly do Uher zvěsti o přípravách Turků na válku. Ludvík se obrátil o pomoc na řadu evropských vládců, na papeže, benátského dóžete, anglického krále Jindřicha VIII. a také své příbuzné, polského krále Zikmunda I. a rakouského arcivévodu Ferdinanda. Navzdory hrozícímu nebezpečí se mu jí však dostalo pouze ve velmi omezené míře. Papežská kurie poslala finanční obnos, ale kladla si zároveň podmínku, že část těchto peněz musí být využita v boji proti v Uhrách se šířícímu luteránství.\n\nUhry zůstaly v přípravách na válku s Turky osamocené. Ludvíkovi se nepodařilo postavit dostatečně velkou armádu, jeho výzvy neuposlechla ani uherská šlechta. Na pomoc přišly jenom pomocné oddíly z Čech a Moravy. Pomoc z rakouských zemí, kterou přislíbil arcivévoda Ferdinand, se nedostavila včas. Navíc jagellonské vedení nemělo pro nastávající boj jasně stanovenou taktiku. Srážka křesťanského vojska s více než dvojnásobně početnou a výborně vycvičenou armádou tureckého sultána Sulejmana I. dopadla katastrofálně. Dne 29. srpna 1526 bylo uherské vojsko rozdrceno v bitvě u Moháče. Ludvík se po prohrané bitvě na útěku utopil v bažinách kolem Moháče. Jeho tělo bylo pohřbeno ve Stoličném Bělehradě do královské hrobky, vedle svých rodičů. Jeho osobou vymřela česko-uherská větev jagellonské dynastie.\n\nLudvíkovou manželkou byla Marie, sestra rakouského arcivévody Ferdinanda Habsburského, ženou Ferdinanda naopak Ludvíkova starší sestra Anna. Tak mohli Habsburkové uplatňovat nárok na uherský a český trůn, které také roku 1526 získali. Na rozdíl od uherského království však české stavy dědické nároky Ferdinanda Habsburského neuznaly a trvaly na svobodné volbě.\n\n\n"}
{"id": "29869", "url": "https://cs.wikipedia.org/wiki?curid=29869", "title": "Vejcorodí", "text": "Vejcorodí\n\nVejcorodí (Prototheria) představují podtřídu savců, jejíž první zástupci se objevili již před 200 miliony let. Vědecký název Prototheria vznikl z řeckého \"prōtos\", první, + \"thēr\", divoké zvíře. Do této skupiny se řadí několik starobylých vývojových linií savců, u nichž není jisté, jestli jsou opravdu příbuzné. Jediný žijící řád jsou ptakořitní, ostatní 3 řády jsou již vymřelé. Vymřelé řády jsou někdy řazeny do samostatné skupiny Nontheria.\n\nVšichni zástupci této skupiny mají však několik společných znaků. Mají shodnou stavbu lebky (zejména spodní čelisti), lopatkového pásma a končetin. U všech se předpokládá vejcorodost a krmení mláďat mlékem, což u vymřelých forem není možné s jistotou dokázat.\n\n\nNázvy vejcorodí (Prototheria), vačnatí (Metatheria) a placentálové (Eutheria) (ve významu „první savci“, „změnění savci“, a „praví savci“) odkazují na tři seskupení savců, která obsahují žijící představitele. Každá z těchto tří skupin může být definována jako předpokládaný klad zahrnující žijící korunovou skupinu (a to Monotremata, Marsupialia a Placentalia) a některé druhy fosílií které jsou více těsně příbuzné dané korunové skupině než jiné druhy zvířat.\n\nTrojnásobné dělení žijících savců do řádu Monotremes, Marsupials a Placentals byl již dobře vžito, když Thomas Huxley navrhl názvy Metatheria a Eutheria ke včlenění jako dvou pozdějších skupin v roce 1880. Zpočátku byly pokládány za podtřídy, Metatheria a Eutheria jsou podle konvence nyní uskupeny jako infratřídy podtřídy Theria, a v novější době byly návrhy přeloženy dále (do kohorty nebo dokonce velkořádu), jako kladistické přehodnocení vztahů mezi žijícími a savčími fosílie bylo navrženo, že Theria samy by měly být sníženy o pozici.\n\nPrototheria, na druhé straně, byla všeobecně rozpoznaná jako podtřída teprve zcela nedávno, na základě hypotézy která definovala skupinu dvěma předpokládanými synapomorfiemi:\nTyto znaky jak se zdá, spojují savce řádu ptakořitných s řadou druhohorních fosilních druhů (Morganucodonta, Triconodonta, Docodonta a Multituberculata) v širším kladu, pro který byl ponechán název Prototheria, a z těchto savců byl řád ptakořitných považován jen za poslední přežívající větev.\n\nDůkazní materiál, který byl shromážděn pro podporu tohoto seskupení, je nyní všeobecně podceňován. V první řadě, zkoumání embryí odhalilo, že vývoj mozkovny je v podstatě identický u živorodých i u vejcorodých: anterior lamina jednoduše splývá s alisphenoidem u živorodých, a tudíž vzhled mozkovny 'vejcorodých' je původní pro všechny savce, zatímco živorodá forma může být z něho odvozena. Navíc, lineární zarovnání vrcholů stoličky je také původní pro všechny savce. Proto tedy, žádný z těchto znaků nemůže poskytnout jedinečně sdílený sekundární znak, který by mohl podporovat zařazení skupiny 'vejcorodých' v protikladu k živorodým.\n\nPři dalším přehodnocování, stoličky embryí a fosílií savců řádu ptakořitných (žijící dospělci řádu ptakořitných jsou bezzubí) jak se zdá, prokazují tvar vrcholu po předcích, které jsou podobné trojúhelníkovému uspořádání pozorovanému u živorodých. Některé charakteristické rysy tohoto chrupu podporují alternativní seskupení savců řádu ptakořitných s jistými nedávno objevenými fosilními formami do navrhovaného nového kladu známého jak Australosphenida, a také naznačují, že trojúhelníková pole vrcholů zubů se možná vyvíjela nezávisle u australosfenidanů a u živorodých.\n\nAustralosphenidální hypotéza zůstává kontroverzní, a někteří klasifikátoři (například McKenna & Bell 1997) dávají přednost zachování názvu Prototheria jako vhodný kontrast s další skupinou žijících savců, živorodými. Teoreticky, Prototheria jsou systematicky nadbyteční od té doby, co Monotremata jsou v současné době jediným řádem, který v nich může ještě být obsažen, ale jejich uchování by mohlo být ospravedlněno pokud nové svědectví zkamenělin, nebo opětovný výzkum zkamenělin známých, identifikuje zaniklé příbuzné savce řádu ptakořitných a umístí je uvnitř širší skupiny.\n\nVývojoví předchůdci vejcorodých nebyli dosud jednoznačně identifikováni. Jejich znaky ukazují, že by mělo jít o velmi starou skupinu savců, která se vyvíjela samostatně od živorodých. Ke vzniku vejcorodých zřejmě vedla linie Australosphenida. Např. zatím nejstarší nalezenou fosilií ptakořitného savce je \"Teinolophos trusleri\" z doby před 115 miliony let (spodní křída). Podle některých názorů se vejcorodí mohli vyvinout z gondwanských předků, u kterých konvergentně vznikly již ve střední juře tribosfénické zuby (Australosphenida). K oddělení větve vejcorodých od ostatních savců tak mohlo podle některých vědců dojít již před 200 miliony lety a tato větev se vyvíjela samostatně od placentálů a vačnatců. Tento taxon se dále rozdělil na řády Monotremata (ptakořitní) a vymřelé Ausktribosphenida. Monotremata se dále člení v současnosti do dvou vymřelých a dvou dosud žijících čeledí – Kollikodontidae†, Steropodontidae†, Ornithorhynchidae (ptakopyskovití) a Tachyglossidae (ježurovití).\n\nVýše uvedené řešení vývoje vejcorodých je nutné považovat zatím za provizorní a je pravděpodobné, že další nálezy fosilií mohou přinést alternativní vysvětlení. To se ukazuje i na příkladu nové interpretace rozšíření masožravých metatérií na území Jižní Ameriky v období paleocénu (před 66 až 63 miliony let).\n\n\n"}
{"id": "29870", "url": "https://cs.wikipedia.org/wiki?curid=29870", "title": "Zavijava", "text": "Zavijava\n\nZavijava (také Zavijah) je jméno hvězdy β Virginis v souhvězdí Panny. Zavijava má hvězdnou velikost +3,59 a patří ke spektrální třídě F<nowiki>9</nowiki>V. Od Slunce je vzdálená 36 světelných let. Zavijava leží poblíž ekliptiky a proto může nastat zákryt Měsícem a velmi zřídka planetou. Příští zákryt planetou bude dne 11. srpna 2069 Venuší.\n\n"}
{"id": "29871", "url": "https://cs.wikipedia.org/wiki?curid=29871", "title": "Provincie ve Finsku", "text": "Provincie ve Finsku\n\nFinsko je rozděleno do 19 provincií (finsky \"maakunta\", švédsky \"landskap\"). Provincie mají vlastní rady, které slouží jako fóra pro spolupráci mezi obcemi provincie. Avšak jedinou provincií, ve které se konají všelidové volby do rady, je Kainuu.\n\n"}
{"id": "29872", "url": "https://cs.wikipedia.org/wiki?curid=29872", "title": "Messier 87", "text": "Messier 87\n\nMessier 87 (také M87, NGC 4486 nebo Virgo A) je jasná masivní eliptická galaxie v souhvězdí Panny. Patří mezi nejhmotnější galaxie v širším okolí Mléčné dráhy a je ústředním členem Kupy galaxií v Panně. Je známá zejména díky velmi vysokému počtu kulových hvězdokup – obsahuje jich přibližně 12 000, kdežto Mléčná dráha asi 200\n– a také díky výtrysku plazmatu, který vychází z jejího středu a šíří se téměř rychlostí světla\naž do vzdálenosti přinejmenším 1 500 parseků (4 900 světelných let) od něj. Uprostřed galaxie se nachází obří černá díra, která je hlavní složkou aktivního galaktického jádra. Galaxie patří mezi nejjasnější zdroje rádiových vln na obloze a silně září i v dalších oblastech elektromagnetického spektra. Je oblíbeným předmětem pozorování amatérských i profesionálních astronomů.\n\nFrancouzský astronom Charles Messier tuto galaxii objevil 18. března 1781 a jako mlhavý objekt ji zapsal do svého katalogu, který měl hledače komet upozornit na objekty jiné než kometární podstaty. M87 je od Země vzdálená kolem 54 milionů světelných let\na v oblasti viditelného světla je to po galaxii Messier 49 druhá nejjasnější galaxie v souhvězdí Panny. V těsné blízkosti galaxie se nachází několik jejích satelitních galaxií. Na rozdíl od plochých spirálních galaxií, které mohou mít výrazné prachové pásy, má M87 jednotvárný eliptický tvar, který je příznačný pro většinu obřích eliptických galaxií a jehož jas klesá s rostoucí vzdáleností od jádra, protože roste i vzdálenost mezi hvězdami. Hvězdy jsou v této galaxii rozloženy podle kulové souměrnosti a tvoří asi šestinu její celkové hmotnosti. Okrajové části galaxie dosahují vzdálenosti až 150 kiloparseků (490 tisíc světelných let) od jádra a v této vzdálenosti náhle končí, pravděpodobně působením jiné nedaleké galaxie. Její mezihvězdné prostředí obsahuje rozptýlený plyn obohacený prvky, které pocházejí z hvězd v pozdních fázích vývoje.\n\nV roce 1781 vydal francouzský astronom Charles Messier katalog 103 objektů s mlhavým vzhledem a chtěl tak upozornit na objekty, které by se daly zaměnit s kometami. Při pozdějším používání se před každou položku tohoto katalogu psalo písmeno „M“, takže M87 značí 87. položku tohoto katalogu.\nV roce 1888 byl pak tento objekt přidán pod označením NGC 4486 do katalogu mlhovin a hvězdokup nazvaného New General Catalogue, který sestavil dánsko-irský astronom John Dreyer převážně na základě pozorování anglického astronoma Johna Herschela.\n\nJe nutno poznamenat, že v 19. století ještě nebyla známa pravá podstata různých druhů mlhovin, takže mlhovinami byly nazývány i galaxie. Plynnou povahu skutečných mlhovin objevil až William Huggins po roce 1860.\nSpirální strukturu pozoroval jako první William Parsons u Vírové galaxie v roce 1845,\nale obrovskou vzdálenost galaxií odhalil až Edwin Hubble po roce 1920.\n\nAmerický astronom Heber Curtis pracující na Lickově observatoři v roce 1918 při zkoumání snímků M87 poznamenal, že postrádá spirální strukturu a že v ní pozoroval \"„nezvyklý přímý paprsek … zřejmě spojený s jádrem tenkým proužkem hmoty.“\" Paprsek se zdál být nejjasnější blízko středu galaxie.\nV následujícím roce se v této galaxii ukázala supernova, ale nebyla pozorována přímo, až v roce 1922 ji na fotografických snímcích z roku 1919 zpětně dohledal sovětský astronom Innokentij Balanovskij. Supernova dosáhla magnitudy 11,5.\nAmerický astronom Edwin Hubble tuto galaxii v roce 1922 zařadil spolu se spirálními mlhovinami mezi mimogalaktické mlhoviny a protože M87 nemá spirální strukturu, uvedl ji jako příklad jasné kulové mlhoviny.\nV roce 1926 sestavil nový způsob třídění mlhovin a rozlišil v něm mlhoviny patřící do Mléčné dráhy a nezávislé hvězdné ostrovy, které leží za hranicemi Mléčné dráhy. M87 zařadil mezi eliptické mimogalaktické mlhoviny bez zjevného protažení (třída E0).\n\nV roce 1931 ji Hubble zařadil mezi členy Kupy galaxií v Panně a jako předběžný odhad její vzdálenosti uvedl 1,8 milionu parseků (5,9 milionu světelných let).\nV té době to byla jediná eliptická galaxie, v níž byly rozeznány jednotlivé objekty. Ty byly považovány za hvězdy, ale byly to kulové hvězdokupy, proto se odhadnutá vzdálenost galaxie řádově lišila od správné hodnoty. Jednotlivé hvězdy totiž nebyly vidět ani na ostrém snímku, který v roce 1998 pořídil Hubbleův vesmírný dalekohled.\nVe svém díle \"The Realm of the Nebulae\" vydaném v roce 1936 chtěl Hubble opravit a ustálit tehdejší názvosloví. Někteří astronomové totiž označovali mimogalaktické mlhoviny jako \"vnější (externí) galaxie\", protože to jsou hvězdné systémy ležící ve velké vzdálenosti od Mléčné dráhy, zatímco jiní dávali přednost obvyklému názvu \"mimogalaktické mlhoviny\", protože \"galaxie\" byl název vyhrazený pro Mléčnou dráhu.\nM87 však byla označována za mimogalaktickou mlhovinu přinejmenším ještě v roce 1954.\n\nV roce 1947 bylo zjištěno, že se na souřadnicích galaxie M87 nachází výrazný zdroj rádiových vln, který byl označen Virgo A.\nV roce 1953 bylo potvrzeno, že se tento zdroj nachází uvnitř M87 a bylo naznačeno, že by tímto zdrojem mohl být pozorovaný výtrysk plazmatu vycházející z jádra galaxie. Výtrysk opouští jádro v pozičním úhlu 260°, na délku má úhlovou velikost 20″ a na šířku 2″. Kvůli pozorovanému výtrysku ji v roce 1966 Halton Arp zapsal do svého katalogu zvláštních galaxií (\"Atlas of Peculiar Galaxies\") pod číslem 152. V letech 1969–1970 bylo zjištěno, že výrazná část rádiových vln vychází z oblastí ležících podél výtrysku pozorovaného ve viditelném světle.\n\nVýzkumný ústav Námořnictva Spojených států amerických v roce 1966 vypustil raketu Aerobee 150, která v souhvězdí Panny objevila první bodový zdroj rentgenového záření později označovaný jako Virgo X-1.\nPři dalším vypuštění rakety z raketové střelnice White Sands Missile Range, které proběhlo 7. července 1967, bylo potvrzeno, že se rentgenový zdroj Virgo X-1 shoduje s umístěním galaxie M87.\nNásledná rentgenová pozorování prováděná pomocí družice High Energy Astronomy Observatory 1 a Einsteinovy rentgenové observatoře ukázala složitý zdroj záření zahrnující aktivní galaktické jádro galaxie M87.\nOvšem rentgenové záření jádra není výrazně silnější než záření okolních oblastí.\n\nM87 se stala důležitým základem pro ověřování postupů odhadujících hmotnost ústředních obřích černých děr v galaxiích. V roce 1978 byl pomocí modelování pohybu hvězd a rozložení hmoty v M87 získán důkaz o její ústřední hmotnosti 5 miliard hmotností Slunce.\nPo korekci aberace Hubbleova vesmírného dalekohledu v roce 1993 byla pomocí spektrografu slabých objektů () změřena úhlová rychlost ionizovaného plynu v akrečním disku uprostřed M87, aby se tak kontrolním pozorováním ověřil stav vědeckých přístrojů po opravě. Naměřené hodnoty určily hmotnost ústřední černé díry na 2,4 miliard slunečních hmotností s nejistotou 30 %,\nale novější měření z roku 2016 poskytuje ještě vyšší hodnotu, až (7,22 ± 0,4)×10 formula_1.\n\nM87 se na obloze nachází blízko severní hranice souhvězdí Panny se souhvězdím Vlasů Bereniky. Leží zhruba v polovině spojnice hvězd Vindemiatrix (ε Virginis) a Denebola (β Leonis). Při svojí magnitudě 8,6 je galaxie viditelná i malými dalekohledy o průměru objektivu 60 mm. Na obloze zabírá plochu s úhlovou velikostí 8,3′×6,6′ a její jasné jádro má velikost 45″.\nZápadním směrem z jejího jádra vychází viditelný výtrysk hmoty,\nale bez použití astrofotografie je pozorování výtrysku pouhýma očima těžkým úkolem.\nPřed rokem 1991 byl znám pouze jediný člověk, který výtrysk pozoroval očima: byl to americký astronom Otto Struve, který jej pozoroval pomocí Hookerova dalekohledu na observatoři Mount Wilson.\nPoté již byl za výjimečně dobrých podmínek pozorován i pomocí velkých amatérských dalekohledů.\nNejvýraznější část výtrysku dosahuje do vzdálenosti zhruba 20″ od jádra.\n\nV upravené Hubbleově klasifikaci galaxií (de Vaucouleursově klasifikaci, podle francouzského astronoma Gérarda de Vaucouleurse) je M87 zařazena jako typ E0p. „E0“ znamená eliptickou galaxii bez viditelného protažení, protože má kulatý tvar,\na přípona „p“ značí pekuliární galaxii, která se nějakým způsobem vymyká základnímu třídění. V tomto případě je to zvláštní přítomnost výtrysku plazmatu, který vychází z jádra galaxie.\nPodle Yerkeské klasifikace galaxií je M87 zatříděna jako obří galaxie typu cD.\nGalaxie typu D mají v této klasifikaci eliptické jádro obklopené rozsáhlou bezprašnou rozptýlenou obálkou. Galaxie typu D s obřími rozměry se pak značí cD.\n\nVzdálenost M87 byla odhadnuta několika nezávislými způsoby, mezi kterými jsou měření jasnosti planetárních mlhovin, porovnání s blízkými galaxiemi, jejichž vzdálenost byla odhadnuta pomocí standardních svíček, jako jsou například cefeidy, rozložení kulových hvězdokup podle jejich lineární velikosti (z nich vychází vzdálenost na 16,4 ± 2,3 megaparseků, tedy 53,5 ± 7,5 milionů světelných let)\na metoda špičky větve červených obrů, která využívá svítivost jednotlivých rozlišených červených obrů a která poskytla vzdálenost 16,7 ± 0,9 megaparseků (54,5 ± 2,94 milionů světelných let). Výsledky těchto různých způsobů se navzájem shodují a odhad vzdálenosti pomocí váženého průměru jejich výsledků vychází na 16,4 ± 0,5 megaparseků (53,5 ± 1,63 milionů světelných let).\nM87 patří mezi nejhmotnější galaxie v místní části vesmíru (oblast několika set milionů světelných let).\nJejí průměr je 120 000 světelných let, tedy podobný jako u Mléčné dráhy, ale M87 je sféroid, nikoli pouze plochá spirální galaxie. Její hmotnost v oblasti o poloměru (\"r\") 9 až 40 kpc (29 až 130 tisíc světelných let) od jádra postupně roste přímo úměrně faktoru \"r\". V oblasti o poloměru 32 kpc (100 tisíc světelných let) je její hmotnost (2,4 ± 0,6)×10 hmotností Slunce, což je dvojnásobek hmotnosti Mléčné dráhy.\nPouze část této hmotnosti je zastoupena hvězdami. M87 má odhadovaný poměr hmoty ke svítivosti 6,3 ± 0,8 a tedy pouze jedna šestina její hmotnosti je tvořena hvězdami, které vyzařují energii.\nCelková hmotnost M87 může být 200krát větší než hmotnost Mléčné dráhy.\nGalaxie pohlcuje okolní plyn z galaktické kupy rychlostí dvou až tří hmotností Slunce za rok a většina tohoto plynu se nabaluje na oblast jádra.\nOkrajové oblasti hvězdné obálky této galaxie sahají až do vzdálenosti kolem 150 kpc (490 000 světelných let) od jádra,\ntedy mnohem dále než u Mléčné dráhy, kde je to asi 100 kpc (330 000 světelných let).\nZa touto vzdáleností obálka M87 náhle končí a příčinou takto vzniklé hrany může být předchozí setkání s jinou galaxií.\nSeverozápadně od galaxie byly objeveny dlouhé proudy hvězd, které mohly vzniknout slapovým působením galaxií obíhajících kolem M87 nebo pohlcením malé satelitní galaxie.\nKromě toho je v severovýchodní vnější části galaxie přítomno vlákno horkého ionizovaného plynu, což může být pozůstatek malé na plyn bohaté galaxie, kterou M87 roztrhala a která může být zdrojem hmoty pro její aktivní jádro.\nOdhaduje se, že kolem M87 obíhá alespoň 50 satelitních galaxií, mezi které patří například NGC 4486B a NGC 4478.\n\nVe spektru záření z oblasti jádra M87 se dají vysledovat spektrální čáry různých atomů a iontů, například neutrálního vodíku (HI ve spektroskopickém zápisu), jednou ionizovaného vodíku (HII), helia (HeI), kyslíku (OI, OII, OIII), dusíku (NI), hořčíku (MgII) a síry (SII). Čáry neutrálních nebo slabě ionizovaných atomů (jako je neutrální atomový kyslík OI) jsou výraznější než čáry silně ionizovaných atomů (např. dvojitě ionizovaného kyslíku OIII). Galaktická jádra s takovými vlastnostmi spektra se nazývají LINER ().\nO jejich podstatu a zdroj převážně slabě ionizovaných iontů se vedou spory. Možnými příčinami jsou rázové vlny, které budí částice ve vnějších částech disku nebo fotoionizace vnitřní oblasti poháněná výtryskem plazmatu.\n\nEliptické galaxie, jakou je M87, se považují za výsledek jednoho nebo více sloučení původně malých galaxií.\nV porovnání se spirálními galaxiemi obecně obsahují poměrně malé množství chladného mezihvězdného plynu, nacházejí se v nich převážně staré hvězdy a tvorba nových hvězd je buď slabá nebo žádná. Eliptický tvar této galaxie je výsledkem pohybu jejích hvězd po náhodných oběžných drahách, zatímco ve spirálních galaxiích podobných Mléčné dráze jde převážně o uspořádaný rotační pohyb.\nPomocí dalekohledu Very Large Telescope byl zkoumán pohyb přibližně 300 planetárních mlhovin a na základě toho astronomové určili, že M87 během poslední miliardy let pohltila středně velkou hvězdotvornou spirální galaxii. Díky tomu má M87 také určité zastoupení mladších modrých hvězd. Výrazné spektrální vlastnosti planetárních mlhovin umožnily astronomům objevit klikatou strukturu v obálce M87, která je důsledkem nedokončeného smíchání pohlcené galaxie ve fázovém prostoru.\n\nUprostřed galaxie se nachází obří černá díra, která má hmotnost několika miliard hmotností Slunce: odhady se pohybují v rozsahu (3,4 ± 0,8)×10 formula_1\naž (6,6 ± 0,4)×10 formula_1.\nNovější odhad z roku 2016 hovoří dokonce o (7,22 ± 0,4)×10 formula_1. S touto hmotností se řadí mezi nejhmotnější známé černé díry. Je obklopena rotujícím diskem z ionizovaného plynu a přibližně kolmo z jeho roviny vychází polární výtrysk. Hmota v disku rotuje rychlostí až 1 000 km/s\na samotný disk má vnější průměr 0,12 parseků (0,39 světelného roku).\nOdhadovaná rychlost nabalování plynu na oblast jádra je jedna hmotnost Slunce za každých 10 let (přibližně 90 hmotností Země za den).\n\nNěkterá pozorování naznačují, že by černá díra mohla být od středu galaxie vychýlená o zhruba 7 parseků (23 světelných let).\nVychýlení směřuje na opačnou stranu než výtrysk, což může znamenat, že černá díra byla výtryskem urychlena. Další možností je, že posunutí vzniklo během sloučení dvou obřích černých děr.\nNásledný výzkum v roce 2011 však nenašel žádné statisticky významné vychýlení.\n\nTato černá díra byla první černou dírou, kterou se podařilo přímo zobrazit a to na základě dat pořízených Event Horizon Telescope. Obraz byl představen na tiskových konferencích 10. dubna 2019.\n\nProstor mezi hvězdami v galaxii M87 je vyplněn rozptýleným plynem mezihvězdného prostředí, které bylo obohaceno chemickými prvky uniklými z hvězd, které dokončily svůj život na hlavní posloupnosti. Uhlík a dusík jsou průběžně dodávány hvězdami střední hmotnosti nacházejícími se v období asymptotické větve obrů.\nTěžší prvky od kyslíku po železo jsou převážně dodávány během výbuchů supernov uvnitř galaxie.\nPřibližně 60 % z těžkých prvků pochází ze supernov se zhrouceným jádrem a ostatní pochází ze supernov typu Ia. Kyslík je v galaxii rozdělen téměř rovnoměrně a jeho koncentrace je přibližně poloviční proti koncentraci kyslíku ve Slunci, zatímco koncentrace železa je největší uprostřed galaxie, kde dosahuje hodnot srovnatelných s koncentrací ve Slunci.\nKyslík pochází převážně ze supernov se zhrouceným jádrem, které se vyskytují v raných obdobích galaxií a nejvíce ve vnějších hvězdotvorných oblastech. Výše popsané rozložení těžkých prvků tedy vypovídá o tom, že mezihvězdné prostředí bylo nejdříve obohaceno supernovami se zhrouceným jádrem a průběžně během celé historie do něj přispívaly supernovy typu Ia. Ve srovnání s Mléčnou dráhou se však tyto zdroje celkově podílely na dodávce těžkých prvků v mnohem menší míře.\n\nZkoumání M87 v oblasti vzdáleného infračerveného záření ukázalo přebytek záření na vlnových délkách od 24 μm přinejmenším do 160 μm. Za normálních podmínek by to bylo známkou tepelného záření horkého prachu.\nV případě M87 však toto záření může být zcela vysvětleno pomocí synchrotronového záření z výtrysku částic, protože kvůli rentgenovému záření galaktického jádra se předpokládá, že se křemičitanová prachová zrnka za řádově 100 milionů let\npůsobením rentgenového záření buď rozpadnou, nebo jsou vyhnána ven z galaxie.\nCelková hmotnost prachu v M87 není větší než 70 000 hmotností Slunce. Naproti tomu je hmotnost prachu v Mléčné dráze kolem stovky milionů (10) hmotností Slunce.\n\nPřestože je M87 eliptickou galaxií a postrádá tedy prachové pásy běžné ve spirálních galaxiích, byla v ní pozorována vlákna, která vznikají při pohlcování prachu galaktickým jádrem. Tato vlákna jsou pravděpodobně také zdrojem záření vznikajícím při vybuzení vláken plynu rázovými vlnami, když se plyn setká s rentgenovým zářením vycházejícím z oblasti jádra.\nTato vlákna mají odhadovanou hmotnost kolem 10 000 hmotností Slunce. Galaxii také obklopuje rozsáhlá koróna tvořená horkým plynem s nízkou hustotou.\n\nM87 má mimořádně velký počet kulových hvězdokup. Přehlídka z roku 2006 provedená do úhlové vzdálenosti 25′ od jádra odhadla, že kolem něj obíhá 12 000 ± 800 kulových hvězdokup,\nzatímco Mléčná dráha jich má pouze 150 až 200. Rozdělení velikostí jednotlivých hvězdokup je podobné jako v Mléčné dráze: většina jich má účinný poloměr (vyzařuje polovinu celkového světla hvězdokupy) od 1 do 6 parseků. Rozměr hvězdokup se v M87 zvětšuje s rostoucí vzdáleností od jádra.\nVe vnitřní oblasti o poloměru 4 kpc (13 světelných let) od jádra mají hvězdokupy metalicitu (poměrné zastoupení jiných prvků než vodík a helium) přibližně poloviční proti metalicitě Slunce.\nV ještě větších vzdálenostech od jádra metalicita postupně klesá s rostoucí vzdáleností hvězdokupy od jádra. Hvězdokupy s nízkou metalicitou přitom mají poněkud větší rozměr než hvězdokupy s vyšší metalicitou. V roce 2014 bylo objeveno, že z M87 velkou rychlostí 2 300 km/s uniká kulová hvězdokupa, která dostala označení HVGC-1. Únik hvězdokupy s takovou vysokou rychlostí může být výsledkem těsného přiblížení ke dvojité obří černé díře, která ji poté gravitačním prakem výrazně urychlila.\nPokud je toto vysvětlení správné, mohla by mít M87 v jádru dvojici obřích černých děr jako výsledek prastarého sloučení dvou galaxií, ze kterých vznikla jediná obří galaxie.\n\nV galaxii M87 byla objevena téměř stovka ultra pevných trpaslíků (). Vzhledem připomínají kulové hvězdokupy, ale mají efektivní poloměr 10 parseků (33 světelných let) nebo více, což výrazně přesahuje hranici 3 parseků (10 světelných let) u běžných kulových hvězdokup. Není jisté, zda jsou to původně trpasličí galaxie zachycené působením M87, nebo nová třída hmotných kulových hvězdokup.\n\nVýtrysk plazmatu, který vychází z jádra galaxie, sahá do vzdálenosti přinejmenším 1,5 kpc (5 000 světelných let) od jádra a je tvořen hmotou vyvrženou z okolí obří černé díry. Výtrysk je úzce soustředěný a ve vzdálenosti 0,8 pc (2,6 světelných let) od jádra je zdánlivě ohraničen úhlem 60°, ve vzdálenosti 2 pc (6,5 světelných let) je to 16° a ve vzdálenosti 12 pc (39 světelných let) je ohraničen úhlem 6 až 7°.\nZákladna výtrysku má průměr 5,5 ± 0,4 Schwarzschildových poloměrů a výtrysk je pravděpodobně poháněn akrečním diskem s prográdní dráhou kolem rotující obří černé díry. Astronom Walter Baade objevil, že světlo vysílané výtryskem je lineárně polarizované, což naznačuje jeho vznik při pohybu elektronů v magnetickém poli, když jsou urychleny blízko k rychlosti světla. Celková energie těchto elektronů se odhaduje na 5,1×10 erg\n(tedy 5,1×10 Joulů nebo 3,2×10 eV). To je přibližně 10krát větší množství energie, než jaké vydává každou sekundu Mléčná dráha, u níž se tato energie odhaduje na 5×10 Joulů.\nVýtrysk je také obklopen pomalejšími částicemi, které se pohybují mnohem menší než světelnou rychlostí. Později se také objevily důkazy o druhém výtrysku, který míří na opačnou stranu, ale ten není ze Země přímo viditelný, protože většinu energie vysílá směrem od Země.\nVýtrysk vykonává precesi, díky které má tok jeho hmoty tvar šroubovice až do vzdálenosti 1,6 parseků (5,2 světelných let). Laloky obsahující vyvrženou hmotu dosahují vzdálenosti až 80 kpc (260 000 světelných let).\nNa snímcích pořízených v roce 1999 Hubbleovým vesmírným dalekohledem byl ve výtrysku naměřen pohyb rychlostí čtyř až šestinásobku rychlosti světla. Tento jev, nazývaný nadsvětelná rychlost, je pouze klam způsobený pohybem výtrysku téměř rychlostí světla (v případě M87 je to více než 98 % rychlosti světla).\nČasová prodleva mezi dvěma světelnými impulsy vyslanými výtryskem je z pohledu pozorovatele menší než skutečná prodleva, což je důsledek pohybu výtrysku téměř rychlostí světla směrem k pozorovateli. Ve výsledku pozorovatel vnímá takový pohyb, jako by byl rychlejší než světlo. Vysledování tohoto pohybu bylo použito k podpoře teorie, že kvasary, objekty BL Lacertae a rádiové galaxie mohou být různými podobami stejného jevu, který se nazývá aktivní galaktické jádro, pokud je na něj nahlíženo z různých směrů.\nNabízí se tak myšlenka, že M87 je objekt BL Lacertae (s málo jasným jádrem v porovnání s jasností celé galaxie), který je pozorován pod poměrně velkým úhlem. Změny světelného toku, které jsou příznačné pro objekty BL Lacertae, byly v M87 také pozorovány.\n\nPozorování ukazují, že obří černá díra zásobuje výtrysk hmotou v proměnné míře. Těmito změnami vznikají tlakové vlny v horkém plynu, který galaxii obklopuje. Rentgenová observatoř Chandra v plynu objevila smyčky a prstence. Jejich rozložení naznačuje, že menší výbuchy nastávají každých několik milionů let. Jeden z prstenců, který byl způsoben větším výbuchem, vytvořil kolem černé díry rázovou vlnu o průměru 26 kpc (85 000 světelných let). Dalšími pozorovanými útvary jsou úzká vlákna vyzařující rentgenové záření, která mají délku až 31 kpc (100 000 světelných let), a velká dutina v horkém plynu, kterou vytvořil větší výbuch před 70 miliony let. Pravidelné výbuchy zabraňují tomu, aby obrovská zásoba plynu vychladla a začala tvořit hvězdy, a tímto způsobem výrazně ovlivnily vývoj galaxie, protože zabránily jejímu přetvoření ve velkou spirální galaxii. Tato pozorování také naznačují, že proměnné výbuchy vytváří v mezihvězdném prostředí zvukové vlny, které zní o 56 až 59 oktáv níž než C1.\nM87 je silným zdrojem záření gama, paprsků s největší energií v elektromagnetickém spektru. Gama záření této galaxie je pozorováno už od konce 90. let 20. století. V roce 2006 vědci použili teleskop High Energy Stereoscopic System k výzkumu změn toku záření gama v M87 a objevili, že tyto změny toku probíhají v řádu dní. Takové krátké změny naznačují, že nejpravděpodobnějším zdrojem gama záření je obří černá díra.\nObecně se totiž dá říct, že čím menší je průměr zdroje záření, tím rychlejší změny toku může vytvářet, a naopak.\n\nHubbleův vesmírný dalekohled a Rentgenová observatoř Chandra ve výtrysku pozorovaly chomáč hmoty, který je od jádra vzdálen asi 65 parseků (210 světelných let) a který dostal označení HST-1. Během pětiletého období končícího rokem 2006 se intenzita rentgenového záření tohoto chomáče zvýšila více než 50x\na poté proměnným způsobem klesala.\n\nVzájemné ovlivňování mezi výtrysky plazmatu z jádra a okolním prostředím v aktivních galaxiích vytváří rádiové laloky. Ty vysílají rádiové vlny, vznikají v párech a jsou často symetrické.\nStejně je tomu i v M87. Její vnitřní část, která má rozměr až 2 kpc (6 500 světelných let), je silným zdrojem rádiového záření. Z této oblasti vycházejí dva proudy hmoty: jeden je tvořen viditelným výtryskem plazmatu a druhý, ze Země těžko pozorovatelný, míří opačným směrem. Oba výtrysky jsou nesouměrné a zborcené, z čehož se dá usoudit, že se potkávají s hustým mezihvězdným prostředím. Ve větších vzdálenostech se oba výtrysky rozptylují v rádiových lalocích a dohromady mají tyto dva laloky rozpětí kolem 80 kpc (260 000 světelných let). Samotné laloky jsou obklopeny slabší obálkou plynu, který také vydává rádiové vlny.\n\nM87 leží poblíž středu Kupy galaxií v Panně, která je těsně stlačeným útvarem obsahujícím přibližně 2 000 členů.\nKupa tvoří jádro větší Místní nadkupy galaxií, jejímž okrajovým členem je i Místní skupina galaxií, kam patří Mléčná dráha. Kupa se dá rozdělit na alespoň tři výrazné soustavy soustředěné kolem tří velkých galaxií: M87, M49 a M86, případně na dvě podskupiny kolem galaxií M87 (Virgo A) a M49 (Virgo B).\nV okolí M87 převažují eliptické a čočkové galaxie a ve směru výtrysku probíhá celou kupou pomyslná osa, podél které je seřazeno mnoho eliptických galaxií.\nNejjasnějším členem kupy je M49, ale M87 je jejím nejhmotnějším členem a z toho důvodu se velmi málo pohybuje vzhledem k celé kupě. Někdy bývá považována za samotný střed celé kupy. Kupa má řídkou plynnou atmosféru, která vysílá rentgenové záření a jejíž teplota klesá směrem ke středu, kde se nachází M87. Celková hmotnost kupy se odhaduje na (0,15–1,5)×10 hmotností Slunce.\n\nMěřením pohybu planetárních mlhovin mezi M87 a M86 bylo zjištěno, že se tyto dvě galaxie navzájem přibližují a že to může být jejich první setkání. M87 se již mohla v minulosti potkat s M84, jak se dá odvodit z náhlého zakončení vnějšího hala M87, což mohlo vzniknout právě slapovým působením. Ostře ohraničené halo také mohlo vzniknout smrštěním kvůli neviditelné hmotě, která by do M87 padala z okolních oblastí v kupě, což by mohla být předpokládaná temná hmota. Třetí možností je, že vznik hala byl zakončen působením aktivního galaktického jádra uprostřed M87 v raném období galaxie.\n\n"}
{"id": "29873", "url": "https://cs.wikipedia.org/wiki?curid=29873", "title": "Seznam finských obcí", "text": "Seznam finských obcí\n\nSeznam finských obcí obsahuje kromě seznamu obcí (finsky \"kunta\") zároveň i další dělení Finska na (od největšího k nejmenšímu) provincie (\"maakunta\") a okresy (\"seutukunta\").\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n"}
{"id": "29887", "url": "https://cs.wikipedia.org/wiki?curid=29887", "title": "Seznam indických spisovatelů", "text": "Seznam indických spisovatelů\n\n\n\n\n\n\n\n\n\n\n\n\n"}
{"id": "29891", "url": "https://cs.wikipedia.org/wiki?curid=29891", "title": "Vladimír Páral", "text": "Vladimír Páral\n\nVladimír Páral, pseudonym Jan Laban (* 10. srpna 1932 v Praze) je český spisovatel-prozaik. Jeho tvorba však neměla vždy stejnou úroveň, sahá od nekompromisní pronikavé satiry k opatrné až triviální próze, kterou tvořil pod vlivem minulého režimu.\n\nNarodil se v Praze, mládí od svých dvou let prožil v Brně. Otec byl důstojníkem. V Brně absolvoval reálné gymnasium, odmaturoval roku 1950. Pak byl dva roky na Vysokém učení technickém, odtud přešel na obor chemického inženýrství na VŠCHT v Pardubicích. Zde získal v roce 1954 titul inženýra chemie..\n\nVystudovanému oboru se v Liberci, Jablonci nad Jizerou, krátce v Plzni a nakonec v Ústí nad Labem věnoval až do roku 1967. Byl zaměstnán v Ústavu vědecko-technických a ekonomických informací.\n\nPodle informací z Cibulkových seznamů se stal spolupracovníkem StB, krycí jméno Mirek a Slávek, evidenční čísla 12 187 a 218 704.\n\nPsát začal v roce 1962, kdy pro krajský deník \"Průboj\" napsal na pokračování \"Šest pekelných nocí\" pod pseudonymem Jan Laban. Pak následovala řada románů. V roce 1967 se stal spisovatelem z povolání. Od roku 1972 pracoval i v ústeckém \"Severočeském nakladatelství\" jako nakladatelský redaktor. Roku 1977 podepsal Antichartu.\nOd roku 1995 žije střídavě v Mariánských Lázních a Praze.\n\nJeho literární tvorba má občas rysy „vědeckého pokusu“, v nichž jednotlivé postavy staví do různých situací a jakoby testuje jejich reakce, což lze sledovat už od novely \"Veletrh splněných přání\" z roku 1964. Tato novela se stala první částí autorovy tzv. černé pentalogie, cyklu 3 novel a 2 románů kritizujících zmechanizovanost života v moderní konzumně zaměřené společnosti. Celý cyklus bývá pojmenován \"Pět způsobů ukájení\". Tři úvodní novely byly vydány také společně v roce 1977 pod názvem \"Tři ze ZOO\".\n\nPo románu \"Milenci a vrazi\" z roku 1969 bylo Páralovi režimem naznačeno, že by nesouhlas s ideologií normalizace měl z jeho románů vymizet. Zalekl se a záhy změnil styl, „obrátil“ již v románu \"Profesionální žena\" z roku 1971, který měl být parodií na pokleslou literaturu s jednobarevnými kladnými hrdiny, avšak nechal se jí sám strhnout a román je také do značné míry idealizující a schematický.\n\nV tom byl podobný i román \"Mladý muž a bílá velryba\" z roku 1973, který začal tzv. bílou pentalogii.\n\nKdyž napsal \"Muka obraznosti\", rozhodl se Páral opustit reálná témata a napsal čtyři sci-fi romány: \"Romeo a Julie 2300\" a \"Pokušení A-ZZ\" z roku 1982, \"Válka s mnohozvířetem\" z roku 1983 a \"Země žen\" z roku 1987. Nejedná se však o zcela typické ukázky žánru sci-fi, je na nich znát orientace na masového čtenáře, ostatně jako i na autorových novějších prózách, jako \"Kniha rozkoší, smíchu a radosti\" z roku 1993 a \"Playgirls I a II\" z roku 1994. V těchto dílech se začala více projevovat i sexuální témata, do té doby potlačovaná kvůli cenzuře.\n\n\n\nZatím byly napsány a vyšly jen čtyři části.\n\n\n\n\n"}
{"id": "29898", "url": "https://cs.wikipedia.org/wiki?curid=29898", "title": "Hasičský záchranný sbor České republiky", "text": "Hasičský záchranný sbor České republiky\n\nHasičský záchranný sbor České republiky (HZS ČR) je bezpečnostní sbor České republiky, jehož základním úkolem je chránit životy a zdraví obyvatel, životní prostředí, zvířata a majetek před požáry a jinými mimořádnými událostmi a krizovými situacemi (živelní pohromy apod.). Vznikl 1. ledna 1995 ze Sboru požární ochrany, a to na základě zákona č. 203/1994 Sb. K 1. lednu 2001 byla zákonem č. 238/2000 Sb., o Hasičském záchranném sboru České republiky a o změně některých zákonů, provedena reorganizace HZS ČR do současné podoby. Činnost HZS ČR se řídí dle zákona č. 320/2015 Sb., o Hasičském záchranném sboru České republiky a o změně některých zákonů (zákon o hasičském záchranném sboru), ve znění pozdějších předpisů.\n\nHasiči jsou ve služebním poměru, který upravuje zákon č. 361/2003 Sb., o služebním poměru příslušníků bezpečnostních sborů. Hasičský záchranný sbor České republiky měl v roce 2018 celkem 9793 příslušníků a dalších 1057 civilních zaměstnanců v pracovním poměru (z celkového počtu je 15 % žen). V čele Hasičského záchranného sboru České republiky stojí generální ředitel, kterým je od roku 2011 Drahoslav Ryba. \n\nHasičský záchranný sbor ČR v tvoří generální ředitelství, které je organizační součástí Ministerstva vnitra, a dále pak 14 hasičských záchranných sborů krajů, Střední odborná škola požární ochrany a Vyšší odborná škola požární ochrany a Záchranný útvar HZS ČR. Součástí Hasičského záchranného sboru ČR jsou také vzdělávací, technická a jiná účelová zařízení, konkrétně Školní a výcvikové zařízení HZS ČR, Institut ochrany obyvatelstva (IOO) Lázně Bohdaneč, Technický ústav požární ochrany (TUPO) Praha, Skladovací a opravárenské zařízení HZS ČR a Hasičský útvar ochrany Pražského hradu. Krajské HZS sídlí v krajských sídlech, s výjimkou Hasičského záchranného sboru Středočeského kraje, jehož sídlem je Kladno.\n\nV čele generálního ředitelství je generální ředitel Hasičského záchranného sboru České republiky. Generální ředitelství řídí hasičské záchranné sbory krajů, které jsou organizačními složkami státu a účetními jednotkami; jejich příjmy a výdaje jsou součástí rozpočtové kapitoly ministerstva. Generálním ředitelem HZS ČR je od 1. prosince 2011 Drahoslav Ryba.\n\nHasičské záchranné sbory jednotlivých krajů mají obdobnou vnitřní strukturu jako generální ředitelství. Krajská ředitelství řídí jednotlivé \"územní odbory\", jejichž působnost je shodná s územím okresů.\n\nPo celé ČR je rozmístěných celkem 238 stanic Hasičského záchranného sboru ČR a cca 6 860 zbrojnic dobrovolných hasičů.\n\n\nZákladním posláním HZS ČR je chránit životy a zdraví obyvatel a majetek před požáry a poskytovat účinnou pomoc při mimořádných událostech. HZS ČR plní úkoly v oblasti integrovaného záchranného systému, krizového řízení a požární ochrany.\n\nPokud zvláštní právní předpis stanoví v mezích úkolů hasičského záchranného sboru působnost ministerstva, vykonává ji generální ředitelství. Úkoly hasičského záchranného sboru plní příslušníci HZS ve služebním poměru a občanští zaměstnanci HZS v pracovním poměru.\n\nPříslušníkům přísluší služební stejnokroj a služební hodnost. Každý příslušník je i v době mimo službu, pokud není pod vlivem léků nebo jiných látek, které závažným způsobem snižují jeho schopnost jednání, povinen provést zásah, popřípadě učinit jiná opatření k provedení zásahu.\n\nSlužební slib příslušníka zní: \"„Slibuji na svou čest a svědomí, že při výkonu služby budu nestranný a budu důsledně dodržovat právní a služební předpisy, plnit rozkazy svých nadřízených a nikdy nezneužiji svého služebního postavení. Budu se vždy a všude chovat tak, abych svým jednáním neohrozil dobrou pověst bezpečnostního sboru. Služební povinnosti budu plnit řádně a svědomitě a nebudu váhat při ochraně zájmů České republiky nasadit i vlastní život.“\" Složení služebního slibu je podmínkou vzniku služebního poměru.\n\nV roce 2017 JPO (jednotky požární ochrany) zasahovaly celkem u 125 974 událostí. Do celkového počtu je zahrnuto 24 událostí (z toho 14 požárů), k nimž došlo v zahraničí a byly k nim JPO z ČR povolány nebo se\n\njednalo o zásah na obou stranách hranice. Zároveň jsou do celkového počtu zahrnuty i humanitární pomoci ČR do zahraničí. Hasiči při zásazích bezprostředně zachránily 26 424 osob a dalších 39 209 před hrozícím nebezpečím evakuovaly.\n\nHZS ČR v současnosti používá tyto typy vozů:\n\nPodle vyhlášky Ministerstva vnitra č. 433/2004 Sb. uděluje Hasičský záchranný sbor České republiky svým příslušníkům následující tři služební medaile:\n\n\n"}
{"id": "29902", "url": "https://cs.wikipedia.org/wiki?curid=29902", "title": "Seznam měst ve Finsku", "text": "Seznam měst ve Finsku\n\nToto je seznam finských měst. V roce 1977 se zrušily rozdíly mezi městy a obcemi. Dnes se používá jen pojmu „obec“. Nicméně přesto jsou některé obce nazývána městy, rozhodují o tom ale obce samostatně, nikoli stát. Seznam obsahuje názvy ve finštině i švédštině. Jazyk, který je v daném městě méně používán, je vyznačen kurzívou.\n"}
{"id": "29905", "url": "https://cs.wikipedia.org/wiki?curid=29905", "title": "Setkání s Rámou", "text": "Setkání s Rámou\n\nSetkání s Rámou (anglicky \"Rendezvous with Rama\") je vědeckofantastický román Arthura C. Clarka. Jedná se o první díl slavné tetralogie vydaný v roce 1973. V Československu byl vydán poprvé v roce 1984 nakladatelstvím Svoboda.\n\nTento román byl oceněn cenou Hugo, cenou Locus, cenou Jupiter a cenou Campbell (v roce 1974) a cenou Nebula (1973) v kategorii nejlepší román. Je považován za klasický sci-fi román a jedno ze základních děl v bibliografii A. C. Clarka.\n\nPo zničení severní Itálie dopadem meteoritu 11. září 2077 je zřízena \"Vesmírná ochrana\", která má za úkol monitorovat létající objekty Sluneční soustavy.\n\nRoku 2131 je za oběžnou dráhou Jupitera zpozorován objekt, později pojmenovaný Ráma. Automatická sonda Síta následně zjistila, že se jedná o dutý rotující válec délky 50 a průměru 20 kilometrů. Rámu se vydává prozkoumat nejbližší loď – Endeavour. Po přistání na ose válce a vstupu dovnitř nejsou zjištěny žádné známky života, i přes dýchatelný vzduch uvnitř.\nJe zjištěno, že z osy válce vede směrem k plášti trojice schodišť (symetricky po 120°). Kromě nezvyklých objektů, připomínajících města, je také objeveno moře – jakožto prstenec zmrzlé vody asi uprostřed délky válce, držený u stěn odstředivou silou.\n\nPrůzkum začíná a mezitím se Ráma dostává blíže ke Slunci. Tím pádem také stoupá teplota nad bod mrazu a postupně taje Válcové moře. Ve stejnou dobu se rozzáří, do té doby neidentifikovatelné, příkopy, táhnoucí se podélně v pravidelných rozestupech po plášti válce. Astronauti mohou teprve nyní docenit monumentálnost interiéru Rámy.\n\nKapalné moře, bohaté na organické sloučeniny a kovy, nyní i dostatečně osvětleno, začíná hrát podstatnou roli v Rámově „ekosystému“. Vzniklé řasy zdvojnásobí množství kyslíku a zvýší vlhkost vzduchu. Teorie, že je Ráma mrtvá loď, už není pravděpodobná.\n\nPosádka zažívá doslova šok, když se začnou po planině pohybovat živé bytosti. Jak vzápětí zjistí, jsou to jen biologičtí roboti, účelově navržení, aby vykonávali údržbu lodi.\n\nMezitím ale Ráma několikrát změní směr letu. Fakt, že je loď řízena bytostí nebo programem, je neoddiskutovatelný. Strach lidí spolu s xenofobií se začíná projevovat. Kolonie na Merkuru, bez vědomí \"Organizace spojených planet\", posílá k Rámovi střelu s jadernou hlavicí. Posádka Endeavouru využije zpoždění rádiového spojení mezi střelou a Merkurem a deaktivuje ji.\n\nRáma se ale blíží k periheliu a Endeavour jej musí opustit. Ráma provede poslední korekci dráhy – přímo skrz Sluneční koronu. Získává tak rychlost i energii a pak opouští Sluneční soustavu.\n\n\n"}
{"id": "29907", "url": "https://cs.wikipedia.org/wiki?curid=29907", "title": "Křelovice (okres Pelhřimov)", "text": "Křelovice (okres Pelhřimov)\n\nObec Křelovice () se nachází v okrese Pelhřimov v Kraji Vysočina. Žije zde obyvatel.\n\nPrvní písemná zmínka o obci pochází z roku 1379. Roku 1454 připadly Jindřichovi ze Stráže, dalším vlastníkem byl Prokop Vojslavský z Vojslavic a roku 1549 se vrátily zpět do červenořečického panství v držení Leskovců z Leskovce.\n\n\n\n\n"}
{"id": "29914", "url": "https://cs.wikipedia.org/wiki?curid=29914", "title": "Stará Ves (okres Přerov)", "text": "Stará Ves (okres Přerov)\n\nStará Ves (německy \"Altendorf\") je obec ležící v jihovýchodní části okresu Přerov, 9 km jihovýchodně od Přerova. Žije zde obyvatel, má 215 domů a její katastrální výměra činí 932 ha. PSČ je 75002. Dominantou obce je novogotický kostel Nanebevzetí Panny Marie s 60 m vysokou věží. Jádro obce bylo prohlášeno vesnickou památkovou zónou. Nad obcí se na vrchu \"Holý kopec\" (360 m n. m.) nachází zdaleka viditelná věž – televizní retranslační stanice.\n\nObec kdysi údajně byla zničena. Potom ji lidé na tom samém místě postavili znovu a protože to bylo na místě, kde stála stará vesnice, pojmenovali tuto obec „Stará Ves“.\n\nPrvní písemná zmínka o obci pochází z 25. května 1261, kdy český král Přemysl Otakar II. věnoval olomouckému biskupovi Brunovi ze Schauenburku Újezd Hulský a dědiny \"Praweziz, Nemeziz a Altendorf\" (Pravčice, Němčice a Stará Ves).\n\nOd roku 1995 má historické jádro vesnice status vesnické památkové zóny, jejímž cílem je ochránit původní návesní sídlo s dochovanými obytnými budovami a dominantou kostela.\n\n\nÚzemím obce prochází dálnice D1 a silnice II/490 v úseku Říkovice - Holešov. Do obce vede ještě silnice III/4901 Přestavlky - Stará Ves.\n\n\n"}
{"id": "29915", "url": "https://cs.wikipedia.org/wiki?curid=29915", "title": "Solicitace", "text": "Solicitace\n\nSolicitace (latinsky \"sollicitatio\") je naléhavá žádost, popřípadě vymáhání nějakého požadavku. V kanonickém právu se pod pojmem solicitace rozumí zločin, který spočívá ve svádění kajícníka (penitenta) zpovědníkem ke hříchu proti přikázání Desatera „nesesmilníš“. V rámci římskokatolické církve jsou tresty za tento čin specifikovány v c. 1387 CIC. Po poslední reformě kanonického práva již není povinností kajícníka takovýto pokus ohlásit odpovědným církevním úřadům.\n\nCitace: Kán. 1387:\n\"Kněz, který při udílení nebo při příležitosti nebo pod záminkou svátosti smíření svádí kajícníka ke hříchu proti šestému přikázání Desatera, bude potrestán podle závažnosti zločinu suspenzí, zákazy, zbaveními a v závažnějších případech propuštěn z duchovního stavu.\"\n\n\n"}
{"id": "29916", "url": "https://cs.wikipedia.org/wiki?curid=29916", "title": "Říkovice", "text": "Říkovice\n\nŘíkovice (do 30. června 1996 \"Řikovice\") jsou obec ležící v jihovýchodní části Olomouckého kraje, 9 km na jih od okresního města Přerova. Jižní okraj obce tvoří hranici Olomouckého a Zlínského kraje. Vesnice se nachází na území Hornomoravského úvalu v nadmořské výšce 204 m n. m. Protéká tudy řeka Moštěnka. Žije zde obyvatel.\n\nPrvní zmínka o obci pochází z roku 1274. Historie Říkovic byla od počátku spojena s olomouckým biskupstvím, které vesnici přidělovalo jako léno vladyckým rodům. Nejdéle obci spravoval mezi roky 1476 až 1786 rod Říkovských z Dobrčic.\n\nNachází se zde budova bývalého zámku a školy s přilehlým parkem, kostel sv. Anny, železniční stanice, dvě hospody a sportovní areál s fotbalovým a tenisovým hřištěm. Obcí prochází silnice č. 55, spojující Přerov a Hulín, 2. železniční koridor (Přerov–Břeclav) a od roku 2011 také dálnice D1.\n\nExistují nejméně dvě teorie na to, jak vesnice v minulosti získala svůj název. Podle první je slovo Říkovice odvozeno od blízké řeky Moštěnky. V tomto případě by se tedy jednalo o ves položenou u \"řeky\" či \"říky\". Pravděpodobněji však byl název obce odvozen od osobního jména zakladatele vesnice. Mohlo se jednat o osobní jména \"Řik\", \"Řík\" či \"Dobřík\". Ves by tak v minulosti patřila například lidu Řikovu.\n\nNázev obce se v historii mnohokrát měnil. Na listině z roku 1274 je ves uváděna jako Richowicz. V letech 1328 potom Rykouicz, 1437 Rzikowicz, 1608 Ržykowicz, 1718 Ržykowitz, 1846 Řikowitz i Řykowice, 1872 Rzikowitz i Řikovice a po 1881 již pouze Řikovice. Definitivně je obec nazvána Říkovice s dlouhým í od 1. července 1996.\n\nPřestože na katastru obce doposud neproběhnul podrobnější a systematičtější archeologický průzkum, existují doklady o tom, že úrodné okolí Říkovic bylo lidmi obýváno již od pravěku. Na území obce byly v roce 2002 objeveny zlomky keramiky datované do neolitu a eneolitu. Dle nálezů se v katastru Říkovic patrně nacházela i sídliště kultury lužických popelnicových polí a slezské kultury z doby bronzové. Zajímavý je objev zlomků keramiky pražského typu pocházejícího z časně slovanského období, neboť podobných nálezů je na Přerovsku doposud jen velmi málo.\n\nNa katastru Říkovic, severně od obce, v minulosti stávala dnes již zaniklá vesnice Tršaly. Ta je v pramenech zmíněna již v roce 1141. Ves však do roku 1464 zpustla a dnes ji připomíná pouze název polní trati na levém břehu řeky Moštěnky mezi Říkovicemi a Horní Moštěnicí.\n\nPrvní písemná zmínka o obci pochází z roku 1274, kdy olomoucký biskup Bruno ze Schauenburku udělil Říkovice jako léno bratrům Jindřichovi a Gunterovi z Brandýsa. Olomoucké biskupství udělovalo Říkovice svým leníkům jako léna až do roku 1786. Nejdéle drželi obec páni z Dobrčic, kteří si po zakoupení Říkovic v roce 1476 brzy začali říkat Říkovští z Dobrčic.\n\nTento vladycký rod, který obec spravoval takřka tři sta let, nechal v Říkovicích patrně již někdy ve 2. polovině 15. století zbudovat opevněnou tvrz a rodový erb (ruka držící tři řemdichy) se stal podkladem pro novodobý znak obce. Olomoucký biskup Marek Khuen udělil roku 1554 vsi privilegium, díky níž směly Říkovice používat obecní pečeť a pečetit černým voskem. Na černé obecní pečeti byla vyobrazena zlatá skála a pod ní tekoucí řeka.\n\nKatastrofu pro celé okolí znamenalo období třicetileté války. V roce 1643 v okolí řádili švédští vojáci generála Torstensona, který si na nedalekém kopci, dnes známém jako Švédské šance, zřídil svůj tábor. Toho léta byly Švédy vypleněny okolní vsi Žalkovice, Břest, Vlkoš, Stará Ves, Horní Moštěnice, Věžky, Čekyně, Dobrčice, Přestavlky a zkáza se tehdy nevyhnula ani nedalekým Říkovicím. Přesto se vesnici podařilo po pohromě rychle obnovit a zpustlé grunty byly znovu obsazeny.\nZ roku 1708 se dochoval záznam o obecní pečeti na níž byla zobrazena Panna Marie, písmena M a A, radlice a krojidlo. Bratři Jan Václav a Jan Vilém Říkovští dali na sever od obce v roce 1719 vybudovat pískovcovou sochu Jana Nepomuckého. O rok později nechali zpustlou říkovskou tvrz přebudovat na barokní zámek s přilehlým parkem. Vrchnost nechala v obci vystavět rovněž pivovar a v té době byla v Říkovicích připomínána také chmelnice. V moci Říkovských byla vesnice do roku 1787, kdy zemřel poslední mužský člen této linie rodu. Olomoucký arcibiskup Antonín Theodor Colloredo-Waldsee poté postoupil vesnici olomoucké kapitule. Říkovice spolu s Újezdcem pak v roce 1790 odkoupil hrabě španělského původu, Václav Ugarte.\n\nUgartové nechali v roce 1820 zbořit chátrající barokní zámek a na jeho místě dali zbudovat zámek v empírovém stylu. Okolo obce od roku 1841 vedla železniční trať. Malá dopravní kancelář byla při dráze v Říkovicích vybudována v roce 1847, nádraží pak v roce 1878. V červnu 1850 shořela téměř celá vesnice a v plamenech tehdy zahynuly i tři říkovští obyvatelé. Říkovský velkostatek od Ugartů v roce 1854 odkoupili Petr, Jan, Viktor a Hugo, rytíři Chlumečtí. V roce 1855 byla ve vesnici vystavěna kaple sv. Anny. Další obrovský požár vesnici zpustošil v létě 1859. Při tehdejším požáru uhořely dvě dívky a vyhořelo 51 domů a 17 stodol. V roce 1875 nechal baron Chlumecký předělat místní pivovar na výnosnější sladovnu a o rok později byl ve vsi založen hřbitov. Cesty k okolním obcím byly budovány v 80. letech 19. století. Dvakrát vyhořelý zámek dali Chlumečtí v roce 1892 zrekonstruovat v historizujícím novoromantickém stylu. Roku 1896 pak Chlumečtí páni pronajali svá pole říkovským občanům.\nNa místě kaple sv. Anny byl v roce 1909 vystavěn stejnojmenný kostel a do šesti let stála v obci také fara. Z bojů první světové války se do Říkovic nevrátilo devět padlých. Čtyři roky po válce prodal baron Chlumecký obci zbytek půdy, sladovnu a také zámek s parkem. Odkoupené pozemky byly rozděleny mezi nájemce a zámek byl obcí v roce 1925 přestavěn na školu. Téhož roku došlo také k přemístění obecního hřbitova. Roku 1932 byla v obci dokončena kanalizace.\n\nObdobí druhé světové války se obce z počátku dotklo zavedením přídělového lístkového systému. V roce 1942 byli na nucené práce do Říše nasazeny ročníky 1921 a 1922. Gestapo uvěznilo tři říkovské občany a jeden z nich byl umučen v koncentračním táboře. Partyzáni z nedalekých Hostýnských hor přestřihovali telefonní dráty okolo dráhy a v listopadu 1944 a lednu 1945 poškodily dráhu a projíždějící nákladní vlaky v blízkosti Říkovic nastražené nálože. Partyzáni v obci navíc v prosinci 1944 těžce postřelili německého vojáka. Neznámý žhář zde od podzimu 1943 do jara 1944 postupně zapálil pět stodol. Fronta se k Říkovicím přiblížila v dubnu 1945. Němečtí vojáci 26. dubna zabrali místní školu, kde ubytovali své vojáky. 1. května se po železnici do obce rozšířila nepravdivá zpráva o konci války. Brzy však do vsi dorazila velká kolona německých vojáků doprovázených též tzv. „Vlasovci“. Tyto jednotky pak večer vyrazily na sever, kde pomáhaly potlačit povstání v Přerově. 7. května umístila německá armáda v Říkovicích svá děla a pálila odtud směrem k Břestu, kde právě probíhala bitva s 1. československých armádním sborem. Téhož dne zadrželi Němci 41 říkovských občanů jako rukojmí na půdě nádražní budovy. Večer vyklidili poslední Němci vesnici a při ústupu k Vlkoši za sebou odpálili betonový most přes řeku Moštěnku. Rudá armáda obec osvobodila druhý den ráno, 8. května 1945.\n\nNový betonový most přes Moštěnku se podařilo postavit až v roce 1950. Tlak na založení JZD v obci sílil po roce 1952. Přes odpor většiny místních sedláků bylo družstvo v obci v roce 1956 skutečně založeno. Avšak již v roce 1972 bylo sloučeno do JZD Haná s centrem ve Vlkoši. Velkou kulturní událost přinesl rok 1974, kdy proběhly oslavy 700 let od první historické zmínky o Říkovicích. V rámci oslav byla slavnostně odhalena pamětní deska na rodném domě zdejšího významného rodáka, Metoděje Vlacha. Avšak Říkovice, spolu s dalšími okolními obcemi, byly v roce 1976 připojeny ke střediskové obci Horní Moštěnice. Další slučovací krok přišel v roce 1983, kdy byla v obci zrušena škola.\n\nPo pádu komunismu v roce 1989 získaly Říkovice v roce 1990 samostatnost na střediskové obci Horní Moštěnice. Na počátku 90. let byl v obci vybudován vodovod a zavedena plynofikace. Došlo k rekonstrukcím kostela a budovy bývalé školy. Roku 1996 došlo k oficiální změně názvu vesnice na \"Říkovice\" s dlouhým í. Vesnici těžce poškodily katastrofální záplavy v roce 1997. V roce 2000 došlo k přesunutí sochy sv. Jana Nepomuckého do zastavěné části obce na místo bývalého hřbitova. Říkovice se v roce 2001 staly členem Mikroregionu Moštěnka. O rok později parlament schválil Říkovicím novodobý znak a prapor. V roce 2003 proběhla rekonstrukce zdejšího nádraží.\n\nVesnice se nachází v nížině Hornomoravského úvalu v nadmořské výšce 204 m n. m. Její území se nachází v jihovýchodní části úvalu náležící do geomorgologického podcelku Holešovská plošina sousedící se západněji položenou oblastí Středomoravské nivy. Geologický podklad území tvoří neogénní a kvartérní sedimenty. Při prehistorickém vrásnění, poté, co došlo k oddělení České vysočiny a Karpat, byla celá oblast na jeden milion let zalita mořem. To vedlo k usazování jílovitého a pískovitého materiálu. Půda v okolí je téměř výhradně úrodná černozem sloužící jako orná půda. Okolo západního cípu obce protéká ze severu na jih řeka Moštěnka.\n\nPodnebí v oblasti je charakterizováno dlouhým, teplým a suchým létem, velmi krátkým přechodným obdobím s teplým až mírně\nteplým jarem a podzimem a krátkou, mírně teplou, suchou až velmi suchou zimou s velmi krátkým trváním sněhové pokrývky.\n\nŘíkovští obyvatelé před rokem 1877 docházeli na mše do kostela v Horní Moštěnici. Poté byly Říkovice přefařeny do bližších Žalkovic. V obci byla kaple sv. Anny vybudována v roce 1855. Po třiceti letech prošla rekonstrukcí a v roce 1909 byla přestavěna na kostel. V roce 1915 byla v obci vybudována fara a zřízena samostatná farnost. Dnes jsou Říkovice spravovány jako farnost spolu s Vlkošem a Bochořem.\n\nVzdělanost místních v minulosti podporoval čtenářský spolek Svornosť, který byl v obci založen v roce 1883. První jednotřídní škola byla v Říkovicích postavena v roce 1892. Pro stále se zvyšující počet žáků byla po sedmnácti letech rozšířena na dvojtřídku. Škola, umístěná v budově přestavěného zámku, v obci fungovala do roku 1983. Od té doby dojíždějí děti do základních škol v Horní Moštěnici či Staré Vsi.\n\nHasičský sbor byl v Říkovicích, které v minulosti vícekrát zcela zpustošily ničivé požáry, založen v roce 1897. Tělovýchovná jednota Sokol zde vznikla v roce 1919. V roce 1957 byl zřízen fotbalový oddíl TJ Sokol Říkovice.\n\nV současnosti zajišťují kulturní dění v obci Sbor dobrovolných hasičů, fotbalový oddíl TJ Sokol Říkovice, myslivecké sdružení Olšina, tenisový spolek Bohuš a volejbalový oddíl.\n\n\nNejvíce obyvatel měla vesnice před druhou světovou válkou (590 při sčítání lidu v roce 1930). V obci nebyla zastoupena německá menšina, a proto nebyl úbytek po válce způsoben odsunem, nýbrž nízkou porodností během války i krátce po ní a odchodem některých rodin do pohraničí, které bylo znovu dosídlováno po odsunutých Němcích.\n\nNa počátku roku 2014 bylo v Říkovicích evidováno 481 obyvatel. Z toho 238 mužů s průměrným věkem lehce přes 40 a 243 žen s průměrným věkem necelých 43 let.\n\n\nRozvoji Říkovic pomohl fakt, že tudy od roku 1841 byla vedena železniční trať spojující Vídeň s Krakovem. Dopravní kancelář byla v obci vybudována v roce 1847, zdejší nádraží pak v roce 1878. Pošta byla v Říkovicích zřízena roku 1879. Telegraf byl na poště zaveden v roce 1907. Infrastruktura obce se dále vylepšila v 80. letech 19. století, kdy byly mezi lety 1880 až 1883 vybudovány silnice spojující Říkovice s okolními vesnicemi Starou Vsí, Kanovskem a Žalkovicemi.\n\nV současnosti obcí prochází 2. železniční koridor spojující Přerov s Břeclaví. V roce 2003 došlo k rekonstrukci zdejšího vlakového nádraží, k vybudování podchodu pro cestující a protihlukových stěn.\n\nÚzemím obce prochází od července 2011 úsek dálnice D1. Dále pak silnice I/55 v úseku Přerov–Hulín, silnice II/490 v úseku Říkovice–Holešov a silnice III. třídy do Žalkovic (III/43212) a Vlkoše (III/4348).\n\nPo roce 1850 byly Říkovice součástí politického okresu Kroměříž a soudního okresu Přerov. Do politického okresu Přerov patřila obec od roku 1877. Od roku 2000 jsou Říkovice součástí Olomouckého kraje.\n\nŘíkovice spolu s dalšími dvaceti obcemi založili v roce 2001 dobrovolný svazek obcí známý jako Mikroregion Moštěnka.\n\nV posledních předčasných volbách do Poslanecké sněmovny, které se uskutečnily v říjnu 2013, přišlo z 392 oprávněných voličů volit 228 (58,16 %). Vítězná ČSSD zde získala 23,55 %, ANO 2011 19,55 %, KSČM 18,22 %, Lidovci 11,55 %, Úsvit přímé demokracie Tomia Okamury 10,66 % hlasů a TOP 09 6,22 % hlasů.\n\nVe volbách do Evropského parlamentu v květnu 2014 přišlo v obci volit pouhých 69 z 390 voličů (17,69 %). ANO 2011 obdrželo v obci 17,91 %, ČSSD 16,41 %, TOP 09 a KDU-ČSL shodně 13,43 %, Komunisté 10,44% a Pirátská strana 7,46 %.\n\nPři volbě prezidenta v roce 2013 byla účast v prvním kole v Říkovicích 63,25 % a ve druhém 62,18 %. Vítěz voleb Miloš Zeman zde v prvním kole získal 32,08 % a ve druhém kole, kdy byl jeho soupeřem Karel Schwarzenberg, pak 76,66 % hlasů.\n\n\n\n"}
{"id": "29917", "url": "https://cs.wikipedia.org/wiki?curid=29917", "title": "Dobrčice", "text": "Dobrčice\n\nDobrčice jsou obec ležící v jihovýchodní části okresu Přerov, 7 km jihovýchodně od Přerova. Žije zde obyvatel. Mají 76 domů a jejich katastrální výměra činí 220 ha. PSČ je 750 02.\n\nPrvní písemná zmínka o obci pochází z roku 1356.\n\nV Dobrčicích je od roku 1938 založen spolek SDH, najdeme zde také obecní knihovnu, která se nachází vedle obecního úřadu.\n\nSamospráva obce od roku 2013 pravidelně 5. července vyvěšuje zlato-červenou moravskou vlajku. \n\n\n"}
{"id": "29919", "url": "https://cs.wikipedia.org/wiki?curid=29919", "title": "Kanonické právo", "text": "Kanonické právo\n\nKanonické právo je náboženské právo katolických, pravoslavných a anglikánských církví, které jsou jeho tvůrkyněmi. Zásadním předpokladem tohoto práva je, že nesmí nijak narušovat božské právo, které je častěji a přesněji označováno latinsky jako \"ius divinum\". Srozumitelněji lze říci, že se jedná o soubor pravidel (kánonů) platných v určité křesťanské (katolické, pravoslavné či anglikánské) církvi.\n\nToto právo má za sebou velmi dlouhou historii, za jejíž počátek lze označit vznik křesťanství. Během této historie došlo k několika církevním rozkolům, změnám principů v nahlížení na toto právo. Změnami procházelo nejen toto právo, ale i celá společnost, a tak se měnil i vztah jednotlivých „státních“ práv k tomuto celku. Neinformovanou veřejností bývá toto právo spojováno s něčím nemoderním a s něčím, co je již překonané, často bývá dáváno do souvislostí s mučením, resp. torturou atp. Tato kritika však bývá založena na neznalosti a často nezohledňuje skutečný vývoj nejen tohoto práva, ale i ostatních právních systémů. Právě z tohoto práva totiž pochází řada myšlenek, které později pronikly do jiných právních systémů (např. vydávání zločinců). Na některých vývojových stupních, respektive na některých pasážích tohoto práva je silně patrné ovlivnění římským právem. Po celou svoji historii se toto právo pohybuje mezi právními a teologickými potřebami. Odborníkovi zabývajícímu se kanonickým právem se říká kanonista.\n\nV době komunistické totality nebylo v Československu možné kanonické právo jakožto obor studovat. V Česku to není možné dosud (dílčí předměty však lze studovat na Právnické fakultě Univerzity Karlovy v Praze), na Slovensku je tento obor nově (2013) otevřen na Katolické univerzitě v Ružomberku. Univerzita získala akreditaci pro programy bakalář, magistr i Ph.D.\n\nHistorie kanonického práva začíná vznikem křesťanství, ačkoli slovo \"kánon\" začal používat až První nikajský koncil (325). Prvopočáteční normy křesťanů však lze stěží považovat za nějaký smysluplný kodex, neboť se křesťané pouze snažili naplnit Ježíšovo kázání na hoře (Mt. 5, 1-7, 29, Lk. 6, 17-49). Dalším důležitým pramenem byla samozřejmě Bible a díla Apoštolských Otců. Faktické vykonávání, výklad a tvorba nových pravidel byla do Prvního nikajského koncilu zcela v kompetenci místních organizací, které je realizovaly především ve formě biskupských výnosů. To vedlo k decentralizované správě, ve které papež neměl žádné mimořádné pravomoce.\n\nDíky politické situaci se tato skutečnost začala v 5. století měnit a postupně docházelo k posílení papežské moci, která byla realizována pomocí papežských dekretálů. Prakticky až do Druhého nikajského koncilu (787) se kanonické právo vyvíjelo jednotně ačkoli bylo výrazně ovlivňováno místními biskupskými výnosy. Po tomto koncilu se začali stále více prohlubovat rozdíly mezi východním a západním náhledem na křesťanství a od následujícího Čtvrtého cařihradského koncilu se jedná o koncily uznávané pouze západní částí katolické církve. To neznamenalo, že by na jednu část přešlo kanonické právo a druhá tvořila něco jiného, znamená to pouze, že se kanonické právo rozdělilo na dvě části, které se postupem času v některých ohledech poměrně vzdálily.\n\nPak směřovalo k výraznému posílení papežské moci a kodifikaci práva. Od 12. století se papež stal hlavním pramenem práva, často se hovoří o tzv. papežském právu. Kromě papeže vycházelo toto právo z usnesení tzv. ekumenických koncilů. Období 12. -16. století lze považovat za nejlepší období rozvoje tohoto práva. Pro tento rozvoj bylo stěžejní jeho oddělení od teologie, čímž vznikl samostatný právní obor, zabývající se pouze tímto právem. Stěžejním pro tuto dobu bylo sepsání Graciánova dekretu (asi 1140), který byl a je pouze soukromou sbírkou nikoli kodifikací práva, přesto se stala první knihou Corpus Iuris Canonici. Předtím i jako soukromá sbírka ovlivnil kanonické právo a ukázal tak cestu k oficiální kodifikaci. Po tomto dekretu vznikla řada podobných soukromých kodifikací práva, které jsou důležitými prameny kanonického práva. K první oficiální kodifikaci dal podnět Řehoř IX., z jehož popudu vznikla tzv. Liber Extra, která vyšla v roce 1234 a obsahuje dekretály, které tak získaly platnost zákona. Tato kniha je součástí (druhou knihou) Corpus Iuris Canonici.\n\nDalší klíčovou sbírkou byla Liber Sextus papeže Bonifáce VIII., která částečně navazuje na Liber Extra. Stanovuje platnost pouze těch dekretálů, které jsou součástí těchto dvou kodifikací plus Graciánova Dekretu. Tato kniha je součástí (třetí knihou) Corpus Iuris Canonici. Čtvrtou knihou Corpus Iuris Canonici jsou tzv. Clementinae vydané roku 1313. Po těchto úředně vydaných sbírkách katolická církev přestala v tomto trendu úředního vydávání dalších sbírek na šest století až do roku 1917. Papežské dekretály se pak buď připojovaly ke Clementinae, nebo zůstávaly nezačleněny. Z nezačleněných udělal Jan Chappuise dvě soukromé sbírky nazvané Extravagantes, které se staly poslední (pátou) částí Corpus Iuris Canonici. Roku 1580 schválil papež Řehoř XIII. Codex Iuris Canonici k oficiálnímu vydání, ten však nebyl vyhlášen kodexem a tak ho lze považovat pouze za svod práva. Proto se zde vyskytují odporující si ustanovení, v těchto případech je třeba je řešit na základě poučky, že pozdější zákon ruší dřívější zákon.\n\nZároveň se po kostnickém koncilu (1414 -18) objevil nový trend, který souvisel s osamostatňováním národních práv. Církev toto osamostatnění přijala a uzavřela tzv. konkordát, který upravoval vztah mezi kanonickým a světským právem.\n\nTridentským koncilem (1545 -63) jakoby končí zlaté období kanonického práva katolická církev přestala oficiálně vydávat další sbírky. Tento koncil upřesnil některé problémy vyplývající z Corpusu, přičemž samozřejmě zahrnul i dekrety pozdější. Po tomto koncilu Corpus Iuris Canonici, pomalu začal zaostávat, v 17. století byl doplněn o Institutiones Iuris Canonici a Liber Septimus decretalium (obě z konce 16. století), ale k další činnosti směřující ke kodifikaci kanonického práva nedošlo. Tridentský koncil omezil papežovu suverenitu v zásazích do kanonického práva a ten od této doby vydává své dekrety za pomoci papežské konstituce, dalším normotvorným orgánem se pak stala nařízení vyšších papežských úřadů. Následující období (prakticky do roku 1917) se zaměřilo na provádění výsledků Tridentského koncilu. V tomto období vzniklo několik soukromých sbírek, ale kanonické právo tohoto období značně upadlo a začalo se zabývat téměř výhradně církevními a teologickými problémy. V tomto období začala sílit snaha států upravit vztahy s církví a vůbec její působnost pomocí práva světského. Toto církevní tzv. konfesní právo již nebylo v působnosti církve, čímž byl oslaben i vliv kanonického práva.\n\nDalším významným počinem ohledně tvorby práva měl být První vatikánský koncil, ten však byl přerušen (1870) a nikdy nedokončen, protože došlo k obsazení papežského státu. Přesto zde došlo k vypracování (nikoli však ke schválení) principů trestního práva, toto rozpracování se přesto promítlo do pozdějších úprav. Z tohoto koncilu přesto vzešla zcela zásadní věc a tou je výnos Pastor aeternus (1870), kterou získal papež nad římskokatolickou církví opravdu velkou až neomezenou moc. Tímto dokumentem získal papež velkou pravomoc a totiž mluví-li k celé církvi ex cathedra (úředně) ve věcech morálky a víry je jeho rozhodnutí neomylné, neodvolatelné a nepodléhá dalšímu souhlasu. Toto rozhodnutí mělo skutečně obrovské i mimocírkevní důsledky. Na Prvním vatikánském koncilu byl vznesen požadavek na kodifikaci kanonického práva, tento požadavek mnoha významných církevních představitelů nebyl nijak nečekaný, protože hlasy hovořící o nutnosti kodifikace se ozývaly již delší dobu. Roku 1904 zahájil Pius X. práce na vytvoření nového kodexu. Ten byl vytvořen roku 1914, ale jelikož zemřel papež a začala první světová válka, byl tento kodex vyhlášen až apoštolskou konstitucí za papeže Benedikta XV. roku 1917 jako Codex Iuris Canonici (CIC/1917). Tento kodex byl první úplnou kodifikací latinského kanonického práva. Jelikož ve 20. století došlo k celé řadě politických změn objevila se velmi brzy nutnost změn, tyto změny byly uskutečněny pomocí nového kodexu Codex Iuris Canonici (CIC/1983)\n\nVe východním právu lze najít daleko menší vůli po centralizaci a dlouhou dobu zde neexistovala prakticky žádná snaha o kodifikaci, či zpřehlednění jeho zásad. O kodifikaci tohoto práva se začalo hovořit až po vydání CIC/1917. Díky tomu, že neexistovala žádná předchozí kodifikace, bylo výrazně složitější se o něco takového pokusit. Roku 1935 byla papežem ustanovena komise pro kodifikaci východního kanonického práva, která svoji činnost zakončila v roce 1948. Protože se jednalo o výrazný zásah do tradic, nebyl tento dokument (Corpus Iuris Canonici Orientalis (CICO)) vydán najednou, ale po částech. Jelikož ani toto neodpovídalo přesným představám východních církví, vydal Druhý vatikánský koncil roku 1964 dekret o katolických východních církvích, který ovlivnil další kodifikační činnost. Na základě nových kodifikačních snah, byl vytvořen nový kodex, tzv. Codex Canonum Ecclesiarum Orientalium (CCEO), který papež Jan Pavel II. promulgoval v roce 1990.\n\nJednotlivé anglikánské církve, které jsou sdruženy ve společenství anglikánských církví, vytváří své vlastní systémy kanonického práva.\n\nKanonické právo je skutečným a reálným právním řádem, nejedná se tedy pouze o nějaká vnitřní pravidla organizace. Z podstaty a účelu tohoto práva vyplývá, že mezi státními právními řády a tímto řádem bude existovat celá řada odlišností. Nejpodstatnějším rozdílem je, že v kanonickém právu nejsou řešeny pouze vztahy mezi lidmi, ale i vztah člověka s Bohem. Tím se do jeho kánonů nedostává pouze právo lidské, ale i tzv. ius divinum (tj. právo božské), které je mu pak nadřazeno.\n\nDalším rozdílem, který je na první pohled patrný je zásadní předpoklad dobrovolného dodržování tohoto práva. To je způsobeno tím, že člověk je účastníkem těchto právních vztahů dobrovolně a tedy se od něj očekává i jeho plnění.\n\nCo se klasického chování práva týče, tak toto právo má prostor pro široké spektrum výjimek, odpuštění, či za určitých podmínek prominutí trestu. Nejvyšším trestem, který lze na základě kanonického práva udělit, je exkomunikace.\n\n\n\n"}
{"id": "29927", "url": "https://cs.wikipedia.org/wiki?curid=29927", "title": "HP", "text": "HP\n\nSpojení písmen H a P může mít různé významy:\n\n\n\n"}
{"id": "29935", "url": "https://cs.wikipedia.org/wiki?curid=29935", "title": "Stará Ves", "text": "Stará Ves\n\nStará Ves může být název obce:\n\n\nnebo částí obce:\n\nnebo také:\n"}
{"id": "29943", "url": "https://cs.wikipedia.org/wiki?curid=29943", "title": "Sluchátka", "text": "Sluchátka\n\nSluchátka jsou párem speciálních malých reproduktorů, které se umisťují přímo na hlavu nebo do uší posluchače. Skutečná sluchátka (u kterých je membrána součástí magnetického obvodu), se již nepoužívají.\n\nObvykle bývají připojitelná pomocí konektoru jack. Připojují se k zařízením, jako jsou walkman, mobilní telefon, CD přehrávač, digitální audio přehrávač (MP3 přehrávač), počítač a další. Některá sluchátka v sobě integrují přijímač rádia. Existují i bezdrátová sluchátka, využívající rádiových vln (analogové FM, digitální bluetooth, Kleer, Wi-Fi) nebo infračerveného světla ke komunikaci se „základnou“.\n\nSluchátka vynalezl Američan Nathaniel Baldwin v roce 1910.\n\nSluchátka dělíme podle způsobu usazení na ucho/do ucha na circumaurální, supraaurální a intraaurální. Dále podle způsobu provedení mušlí na otevřená a uzavřená.\n\nCircumaurální sluchátka, někdy také full-size sluchátka, obepínají celé ucho. Náušníky jsou vyrobeny z koženky, textilu, a u dražších sluchátek z veluru nebo z umělé či pravé kůže. Tato konstrukce může velmi dobře izolovat posluchače od okolních zvuků, ovšem za cenu nadměrného pocení uší u modelů s uzavřenými mušlemi. Používá se hlavně u domácích a studiových modelů.\n\nSluchátka leží přímo na uchu. Náušníky jsou nejčastěji z molitanu nebo koženky. Supraaurální konstrukce se používá hlavně u přenosných modelů, někdy i u domácích.\n\nIntraaurální sluchátka se umisťují přímo do ucha. Dělí se na pecky a špunty.\n\nPecky (anglicky earbuds) leží u vyústění zvukovodu. Často jsou dodávány k přenosným přehrávačům. Jejich zvuková kvalita je obvykle špatná, o čemž svědčí i jejich cena, začínající už u dvanácti českých korun. Firma Yuin ale vyrábí i kvalitní pecky, u nás se dají sehnat od jednoho tisíce korun výše.\n\nŠpunty, neboli in-ear sluchátka či in-ear monitory, se zasouvají přímo do zvukovodu. Univerzální špunty mají silikonový nebo pěnový nástavec, který ucpe zvukovod, díky tomu posluchač není rušen zvuky z okolí. Špunty mohou být i vyrobené na míru podle otisků uší. Jsou tedy vhodné především do hlučného prostředí. Používají je také například hudebníci při koncertech. Levné špunty zvukovou kvalitou nepřekypují, ale vyrábí se i kvalitní, s cenou nad deset tisíc českých korun. Špunty mohou obsahovat i více měničů v jednom sluchátku – univerzální jeden až tři, špunty na míru až osm.\n\nMušle jsou z vnější strany vyrobeny ze zvukově propustného materiálu (často mřížka). To umožňuje přirozenější reprodukci, posluchač je ale rušen zvuky z okolí (je třeba poslouchat v tichu) a navíc ruší své okolí – sluchátka hrají nejen směrem do uší, ale částečně i směrem ven. Výhodou je větší bezpečnost při používání – člověk není zvukově izolován od dění v okolí (slyší např. projíždějící auto).\n\nMušle jsou z vnější strany ze zvukově nepropustného materiálu. Posluchač neslyší či jen špatně slyší (záleží na konstrukci) zvuky z okolí. Sluchátka také nehrají \"ven\" – zvuk slyší jen ten, kdo je má na hlavě. Hlavně v nižších cenových kategoriích platí, že uzavřená sluchátka mají horší zvuk, než stejně drahá otevřená.\n\nNěkdy se lze setkat také s termínem polootevřená/polouzavřená sluchátka. Výrobci takto označují otevřená sluchátka, v jejichž mušlích je z vnější strany méně otvorů než u plně otevřených.\n\n\n\nNa světe existuje mnoho značek sluchátek, jako například AIAIAI, AKG, Audio-Technica, Beats by Dr. Dre, Bloody, Beyerdynamic, Denon, Elecom, Foxtex, Grado, Jays, Klipsch, Koss, Marshall, Phonak, Plantronics, Razer, Sennheiser, Shure, Skullcandy, Souhl, SoundMagis, SteelSeries, Ultimate Ears, Ultrasone, Urbanears, Vsonic, WeSC. \n\nVysokoimpedanční sluchátka vyráběly v minulosti tytéž firmy, které se zabývaly i výrobou radiopřijímačů, např. firmy Telefunken, Telegraphia, Philips aj. V současné době jejich dodavatel chybí.\n\nPři poslechu stereofonní nahrávky je prostorový vjem ve sluchátkách jiný než při poslechu přes reproduktorovou soustavu.\nNení možné rozeznat, jak daleko a jakým směrem od nahrávacího zařízení byla umístěna kapela. Pro poslech přes sluchátka jsou určeny binaurální nahrávky.\n\nPři výrobě sluchátek se používá celá řada materiálů. Řada výrobců se chlubí použitým materiálem na kabely, konektory nebo v konstrukci, které zlepšují technické parametry nebo odstraňují nedostatky dané technologií. I zde je jako v ostatních oborech poslední trend využití nanotechnologií. Příkladem je firma Plantronics, která u vybraných modelů začala používat ochrannou nanovrstvu jako ochranu před vlhkostí (např. deštěm).\n\n\n"}
{"id": "29945", "url": "https://cs.wikipedia.org/wiki?curid=29945", "title": "Mikropropagace rostlin", "text": "Mikropropagace rostlin\n\nMikropropagace rostlin představuje soubor technik \"in vitro\", jejichž cílem je rychlé namnožení (naklonování) rostlinného materiálu. Jedná se o jedny z nejprimitivnějších typů rostlinných explantátů. Nejběžnější techniky jsou:\n\n\nPři využívání adventivní embryonie vzniká embryo a z něj celá rostlina z jediné buňky. V praxi samozřejmě není nutné používat jedinou buňku, což je metoda zbytečně obtížná a nejistá. Díky totipotenci rostlinných buněk lze jako první buňku použít téměř jakoukoukoli část rostlinného těla, s výjimkou např. sítkových elementů floému, které jako jediná živá buňka v rostlinném těle neobsahují genetickou informaci, nebo mrtvého xylému, který ji také neobsahuje. Pro adventivní embryonii a tím pro mikropropagaci rostlin je možné využít dokonce i haploidního samčího gametofytu z pylu, čímž vzniknou haploidní rostliny. Pomocí vhodného mitotického jedu lze později nakrátko zablokovat po mitose cytokinezi, čímž dojde ke diploidizaci. Vzniklá diploidní rostlina má stále tytéž geny, které měl rodičovský mikrogametofyt, nyní ovšem zdvojené. Je tedy absolutním homozygotem, nemá žádné lišící se alely. Tyto homozygoti jsou využívání ve šlechtitelství.\n"}
{"id": "29947", "url": "https://cs.wikipedia.org/wiki?curid=29947", "title": "Inženýr", "text": "Inženýr\n\nInženýr (z franc. \"ingénieur\", původně z lat. \"ingeniator\", přechýlená podoba \"inženýrka\") je akademický titul absolventa vysoké školy v magisterském studijním programu v oblasti technických věd a technologií, ekonomie, zemědělství, lesnictví nebo vojenství.<ref name=\"111/1998\"></ref> V České republice je tento titul udělován na vysokých školách technických, ekonomických, zemědělských a na technických směrech vysokých vojenských škol. Zkratka tohoto titulu je Ing. (dříve se užívala i zkratka \"ing.\" nebo \"inž.\"), v oblasti architektury se používá varianta, resp. akademický titul, inženýr architekt ve zkratce Ing. arch. (z lat. \"ingerum architectus\"), přičemž obě zkratky titulů se případně umísťují před jméno. Dosažený stupeň vzdělání dle ISCED je 7 (\"master's degree\").\n\nObecněji je \"inženýr\" označení – bez ohledu na vzdělání či titul – pro odborníka v oblasti nazývané inženýrství.\n\nUdělování titulu „inženýr“ (resp. i titulu „inženýr architekt“) se v České republice řídí zákonem č. 111/1998 Sb., o vysokých školách, ve znění pozdějších předpisů. Získá ho absolvent 1–3letého studia, v případě navazujícího magisterského studia na bakalářský studijní program, nebo 4–6letého studia v případě magisterského studijního programu (samostatného, celistvého, tedy souvislého a nenavazujícího studia) na univerzitě, případně na jiné vysoké škole. Úspěšný absolvent, inženýr, může případně i dále studovat v doktorském studijním programu (doktor – Ph.D.), tedy získat tzv. velký doktorát (8 v ISCED).\n\nJako \"diplomant\" se někdy označuje student magisterského studijního programu, příp. student pracující na své diplomové (magisterské/inženýrské) práci. Magisterské studium se v tomto případě řádné ukončuje státní závěrečnou zkouškou (\"státnice\"), jejíž součástí je i obhajoba diplomové práce.\n\nTituly této úrovně (inženýrské, resp. \"master's degree\") se většinou ve světě v praxi běžně neužívají, vyjma profesních titulů (např. M.D. apod.), běžně tak většinou v praxi bývají užívány až tituly vyššího stupně (typicky Ph.D.); v některých zemích (Česko, Slovensko) však může být jejich formální užívání v praxi častější, přičemž jako formálně správné oslovování se zpravidla užívá \"pane inženýre / paní inženýrko\".\n\nKodifikovaná zkratka začíná vždy velkým písmenem, tedy „Ing.“ Takto byla v českém prostředí zavedena jakožto chráněné stavovské označení císařským nařízením č. 130 ř. z. ze dne 14. března 1917 a výnosem ministerstva školství a národní osvěty z 9. srpna 1926, později byla takto určena všemi vysokoškolskými zákony od roku 1966. Dříve však byla uváděna také ve tvaru „ing.“\n\nV Československu byla v roce 1919 zřízena Vysoká škola obchodní (VŠO) jako fakulta Českého vysokého učení technického (ČVUT), přičemž původní tříleté studium bylo následně při reorganizaci v roce 1929 prodlouženo na čtyřleté a studenti po jeho dokončení získávali titul (\"stavovské označení\") „inženýr“, tak jako ostatní na ČVUT. Později, od roku 1934, byl též udělován doktorát – titul doktor věd obchodních (RCDr.). Rovněž byl vedle toho (v letech 1901–1953) udělován v rámci rigoróza titul doktor technických věd (RTDr.). Dále se též v uváděných oblastech uděloval doktor montánních věd (Dr. mont.), doktor zemědělství (Dr. agr.) a další doktoráty.\n\nPo převzetí moci komunisty byl následně roku 1950 přijat Nejedlého zákon o vysokých školách, který od roku 1953 zrušil tituly a stavovská označení pro nové absolventy a udíleny tak byly pouze \"profesní označení\" (\"inženýr architekt\", nebo např. \"promovaný lékař\", \"promovaný právník\", \"dřevařský inženýr\", \"inženýr-zemědělský mechanisátor\" a desítky dalších). Od roku 1966 byly tituly opět udělovány, a to včetně titulu inženýr (Ing.) či inženýr architekt (Ing. arch.), po ukončení studia státní závěrečnou zkouškou. Kromě toho tento zákon zpětně přiznal dřívějším absolventům technických, ekonomických či zemědělských vysokých škol příslušný titul.\n\nPo revoluci byl přijat nový vysokoškolský zákon a udílen byl „inženýr“, titul „inženýr architekt“ nikoliv. Boloňský proces pak sjednotil evropské vysokoškolské vzdělávání. Původně bylo v Česku studium, které vedlo k získání tohoto titulu oficiálně označováno jako „vysokoškolské studium“, bakalářský studijní program byl označován jako „(obsahově) ucelená část vysokoškolského studia“. Vyšší kvalifikaci (8 v ISCED, \"doctor's degree\") primárně určenou pro vědeckou činnost je pak možno od roku 1998 dosáhnout dalším 3-4letým studiem v doktorském studijním programu (doktor – Ph.D.), přičemž mezi lety 1990-1998 se jednalo o tzv. „postgraduální studium“ (doktor – Dr.) a v předchozím období (od roku 1953) se pak jednalo o tzv. „vědeckou aspiranturu“ (kandidát věd – CSc.). Dvoustupňový systém „dlouhého“ vysokoškolského studia a vědecké aspirantury se tak po revoluci i v Česku transformoval do třístupňového vysokoškolského systému standardního ve světě.\n\nV určitých zemích zejména \"anglosaského světa\", resp. v zemích bývalého Západního bloku, na rozdíl od ČR či zemí bývalého Východního bloku, se mohou v některých uváděných oblastech tohoto obvykle 4–6letého studia, udílet i různé varianty či ekvivalenty \"engineer\" – \"master\" (magistr, \"master's degree\", např. v oblasti ekonomie MA, příp. MSc apod.).\n\nV některých západních zemích se pojem inženýr používá pro označení středoškolského vzdělání technického směru (Německo – pro VŠ vzdělání příslušného směru se používá titul Dipl.-Ing., v Rakousku je ale použití titulu Ing. pro stavaře, kteří si dodělají po střední škole doplňující zkoušky po minimálně třech letech praxe a Dipl-Ing. se používá stejně jako v Německu), a v Polsku je na technických školách titulem udělovaným na úrovni bakaláře.\n\nNěkteré univerzity v USA udělují titul Engineer v postgraduálním studiu (dvouletém) v oborech technických a ekonomických, namísto obvyklého magisterského titulu M.Sc., M.Eng. či M.Ph. Náročnost takového studia je někde mezi jednoletým magisterským studiem a Ph.D. studiem. Na rozdíl od Ph.D. studia je cílem připravit odborníka pro praktické povolání inženýra. \n\nV Rusku lze po 11leté základní škole nastoupit na vysokoškolský 5- až 6letý obor Specialista, který odpovídá evropskému magisterskému vzdělání. Ten pak student absolvuje jako \"Inženýr specialista\". Nicméně v Rusku není zakotveno používání titulů před jménem, a to ani vyšších. V Česku používaný titul Ing. odpovídá německému Dipl.-Ing., resp. Master of Science (Eng.).\n\nV dalším významu slova se jedná o člověka, který pracuje ve funkci \"inženýra\" (bez ohledu na jeho faktické vzdělání – např. hlavní inženýr, zde ve smyslu \"vedoucí výroby, hlavní technolog\" apod.), jedná se tedy o funkční zařazení respektive funkční systemizaci. V období před listopadem 1989 se tento význam slova používal ve státních podnicích, v současné době se používá zejména v podnicích se zahraničním managementem, převzato z anglického \"engineer\".\n\n\nTitul Ing. se vyskytuje v názvu několika současných ulic, např. \"Ing. Kašpara\" (Havlíčkův Brod) nebo \"Ing. Straku\" (Spišská Nová Ves).\n\n\n"}
{"id": "29948", "url": "https://cs.wikipedia.org/wiki?curid=29948", "title": "Piezoelektrický jev", "text": "Piezoelektrický jev\n\nPiezoelektrický jev (z řeckého \"piezein\" (πιέζειν) – \"tlačit\") je schopnost krystalu generovat elektrické napětí při jeho deformování. Může se vyskytovat pouze u krystalů, které nemají střed symetrie. Nejznámější piezoelektrickou látkou je monokrystalický křemen, křišťál. Poprvé byl piezoelektrický jev pozorován u Seignettovy soli (tetrahydrát vinanu draselno-sodného). Opačný jev, kdy se krystal ve vnějším elektrickém poli deformuje se nazývá nepřímý piezoelektrický jev. Další jev zvaný elektrostrikce, ačkoliv je nepřímému piezoelektrickému jevu podobný, jedná se o proces samostatný.\n\nJev lze vysvětlit mikroskopicky: Deformací se ionty opačných nábojů posunou v krystalové mřížce tak, že elektrická těžiště záporných a kladných iontů, která se v nezdeformovaném krystalu nacházejí ve stejném bodě, se od sebe vzdálí. Na určitých plochách krystalu se objeví elektrický náboj.\n\nPři obráceném piezoelektrickém jevu, dochází pod vlivem elektrického pole k deformaci.\n\nPiezolektrickému jevu je podobný jev elektrostrikce. Elektrostrikční jev se však na rozdíl od jevu piezoelektrického projevuje ve všech dielektrických materíálech (dielektrikum) a se změnou znaménka elektrického pole při něm nedochází ke změně směru deformace. \n\nS deformací krystalické mřížky působením vnější síly souvisí i změna měrného elektrického odporu. Tento je označován jako piezorezistivní jev.\n\nPři vysokých teplotách dochází u jakéhokoliv materiálu ke ztrátě piezoelektrických vlastností, protože je narušeno uspořádání iontů. K této změně dochází skokově, podobně jako ke změně skupenství. (Viz fázový přechod.) Přechodová teplota je charakteristická pro daný materiál a nazývá se Curieova teplota.\n\nObvykle se udává, že piezoelektrický jev byl objeven v letech 1880 (Pierre a Jacques Curie).\n\nPřímý piezoelektrický jev se využívá např. u zapalovačů, v gramofonových přenoskách, v piezoelektrických mikrofonech. Piezorezistivní jev je využíván například v polovodičových tenzometrech.\n\nVyužití obráceného piezoelektrického jevu je založeno na působení elektrického pole na krystal. Je-li pole časově periodicky proměnné s kmitočtem, který odpovídá kmitočtu vlastních elastických kmitů krystalu, vzniká mechanická rezonance.\n\nPřímý i obrácený (nepřímý) piezoelektrický jev se využívá například v lékařských sonografech, generujících ultrazvuk. Velmi rozsáhlé možnosti využití pizoelektrického jevu zajistila také oblast digitálních tiskáren. U těchto se momentálně využívá tzv. termo principu (hlavním zástupcem je společnost HP) a právě piezo (Epson). Výhodou piezoelektrické technologie je fakt, že u ní nedochází k zahřívání inkoustu a proto lze tisknout i velmi agresivními médii, jakými jsou solventní (ředidlové) inkousty, UV inkousty (k jejich vytvrzení dochází až po dopadu na tiskové médium pomocí UV záření) a nebo například inkousty, u kterých by při zahřátí v tiskové hlavě došlo k degradaci – sublimační inkousty.\n\nSonar byl vyvinut v první světové válce jako jedna z prvních piezoaplikací, pro detekci objektů v moři.\nSONAR, angl.SOund Navigation And Ranging (zvuková navigace a zaměřování) je obdobou:\n\nSonar využívají například\n\n\nPovrchová akustická vlna je základem součástek s povrchovou akustickou vlnou, které využívají generování a detekci povrchové akustické vlny na piezoelektrickém substrátu. Tyto součástky mají řadu aplikací (filtry, rezonátory atp.)\n\n"}
{"id": "29954", "url": "https://cs.wikipedia.org/wiki?curid=29954", "title": "Teplice", "text": "Teplice\n\nTeplice ( dříve \"Teplitz-Schönau\", v letech 1945–1946 Teplice-Šanov) jsou lázeňské statutární město v Ústeckém kraji. Leží 15 km západně od Ústí nad Labem v široké kotlině mezi Krušnými horami a Českým středohořím. Dominantou města viditelnou zdaleka je Doubravská hora. Teplice mají obyvatel a jsou známé jako lázeňské město i svým fotbalovým klubem FK Teplice. Do druhé světové války se městu pro jeho vysokou kulturní úroveň i klasickou architekturu přezdívalo Malá Paříž.\n\nArcheologické vykopávky dosvědčují, že na území města sídlili pravěcí lovci před 10–40 tisíci roky. Ve 4. století př. n. l. zde sídlili Keltové a po nich germánské kmeny Markomanů a Kvádů.\n\nTermální prameny zde byly podle Hájkovy kroniky objeveny roku 762, ale první důvěryhodná zmínka o části města Trnovany pochází z roku 1057, další pak z konce 12. století. V blízkosti starší slovanské vesnice založila kolem roku 1160 královna Judita, manželka Vladislava II., klášter benediktinek. Po zhruba stovce let vzniká opevněné gotické město na obdélném půdoryse. Teplicemi procházela významná obchodní cesta do Saska. Klášter zanikl v závěru nebo brzy po skončení husitských válek, po bitvě u Ústí nad Labem roku 1426 a před rokem 1436, kdy se klášterní budovy stávají majetkem Jakoubka z Vřesovic.\n\nVrchnost se v Teplicích často střídala, na místě kláštera vznikl renesanční zámek a dále se rozvíjelo lázeňství. Poslední český majitel Teplic, Vilém Vchynský ze Vchynic, byl zavražděn spolu s Albrechtem z Valdštejna v únoru 1634 v Chebu. Panství bylo zkonfiskováno císařem a věnováno Janovi z Aldringenu. Ten umřel za záhadných okolností ještě téhož roku, dříve než panství spatřil. Panství zdědila Janova sestra, která jej věnem přinesla Jeronýmu Clarymu.\n\nPo třicetileté válce bylo vybité obyvatelstvo Teplic doplňováno přísunem německých kolonistů, jejichž potomci Teplice obývali až do odsunu v roce 1945. Z roku 1680 pocházejí první seznamy lázeňských hostů, nejstarší u nás. Claryové přestavili v barokním slohu zámek, roku 1718 také vznikly barokní sloup Nejsvětější Trojice (morový sloup) z dílny Matyáše Bernarda Brauna, dodnes stojící na Zámeckém náměstí.\n\nV 18. století se rozvíjel průmysl. Po roce 1742 vznikly v okolí Teplic první hnědouhelné doly a vzkvétala také výroba punčoch. Převážně dřevěné Teplice podlehly z větší části požáru v roce 1793, obnovovány byly již v klasicistním slohu.\n\nV roce 1812 se v Zámecké zahradě jedinkrát v životě setkali Ludwig van Beethoven s Johannem Wolfgangem Goethem. Teplice byly místem, kde v roce 1813 panovníci Rakouska, Pruska a Ruska podepsali dohodu proti Napoleonovi.\n\nV roce 1938 byly Teplice připojeny jakožto součást Sudet k Třetí říši.\n\nLéčivé vlastnosti teplických pramenů byly známé už ve vrcholném středověku. Už ve Vincentiově zprávě o založení místního kláštera se uvádí, že byl založený čili u teplých vod. Výběr zasvěcení kláštera svatému Janu Křtiteli byl dán i skutečností, že je tento světec patronem vody. Nadační listiny ze začátku 15. století dokládají existenci lázní v blízkosti klášterního kostela.\n\nV 16. století se teplické lázně pozvolna dostávaly do povědomí za hranicemi Čech. Například Paracelsus je zařadil mezi deset nejvýznamnějších lázní v Evropě. Jejich rozkvět nastal po roce 1543, kdy Teplice získal Volf z Vřesovic. Hlavní pramen, dnes nazývaný Pravřídlo, se tehdy jmenoval Aukrop a ležel na předměstí poblíž Lázeňské brány. Podobu lázní v polovině 16. století zachytil humanistický básník Tomáš Mitis z Nymburka. V roce 1579 teplické lázně poprvé navštívil saský kurfiřt August.\n\nZhoubný požár města 1. června 1793 znamenal katastrofu i pro lázně. Kromě Krupské, Dlouhé a Židovské ulice shořely všechny lázeňské budovy ve městě a na předměstí. Zhruba za půldruhé hodiny lehlo popelem kolem dvou set budov. Pro lázně to znamenalo jejich kompletní novou výstavbu, ať už se jednalo o Pravřídlo, Dámské lázně, Knížecí lázně, Štěpánovy lázně, Chrámové lázně a Písečné lázně.\n\nVe druhé polovině 19. století se provoz lázní dostával do určitého konfliktu s rostoucí industrializací města. Lázeňská zóna začala být obklopována průmyslovými podniky. Přesto návštěvnost lázní stále stoupala. V roce 1878 je navštívilo 10 736 osob. Rok nato však lázně postihla katastrofa, když došlo k zaplavení Döllingerovy šachty. Přestalo tryskat Pravřídlo a prameny v nejbližším okolí, jen šanovské vývěry zůstaly nepoškozeny.\n\nTeplické lázně hostily v minulosti množství osobností, které se zapsaly jak do českých, tak i evropských dějin. Jedním z prvních známých návštěvníků v 17. století byl Vilém Slavata z Chlumu a Košumberka, jeden z aktéru defenestrace z 23. května 1618. Další významnou postavou, která v 17. století navštívila Teplice, byl učený jezuita Bohuslav Balbín. Pravidelnými lázeňskými hosty byli v 17. – 19. století saští kurfiřti. Mezi evropské panovníky, kteří se v Teplicích léčili, patří mj. car Petr Veliký (1712). V roce 1764 zde pobývali budoucí císařové Josef II. a Leopold II., pravidelně sem v letech 1812–1839 zajížděl pruský král Fridrich Vilém III.. V roce 1804 zde absolvoval léčbu švédský král Gustav IV.\n\nPokud jde o příjezdy významných osobností kulturního života, prožívaly teplické lázně dobu největšího rozkvětu v 1. polovině 19. století. Z hudebníků – kromě zmíněného Beethovena – lázně navštívili mimo jiné Fryderik Chopin, Robert Schumann, Franz Schubert, Richard Wagner, Carl Maria von Weber, Josef Slavík, Václav Jan Tomášek, Vojtěch Jírovec či František Škroup. Rovněž mnozí představitelé národního obrození zde pobývali: Josef Dobrovský, Josef Jungmann, Václav Hanka, Josef Kajetán Tyl, František Palacký, Karel Havlíček Borovský, František Ladislav Čelakovský, Pavel Josef Šafařík a další. Významní hosté do Teplic přijížděli i ve 2. polovině 19. století. Díky tomu se pro ně vžil název Malá Paříž.\n\nTeplice leží v nadmořské výšce 189 m n. m. (jihovýchodní okraj města) až 399 m n. m. (vrchol Doubravské hory), v teplé klimatické oblasti České republiky. Průměrná lednová teplota za roky 1961–2000 činí −1,8 °C, červencová pak 18,2 °C. Průměrné roční srážky 563 mm. V Teplicích se velmi často vyskytují, především v období od října do března, teplotní inverze spojené se zhoršenou kvalitou ovzduší. Stav ovzduší se zde však po roce 1990 postupně a výrazně zlepšil, stejně jako v celé Podkrušnohorské pánvi.\n\nZdrojem termálních vod je kra teplického ryolitu (dříve teplického křemenného porfyru), která je narušena soustavou zlomů. Podle nich proniká voda z oblasti Krušných hor a v puklinovém systému se ve velké hloubce se ohřívá a shromažďuje v termálním sifonu. Roku 1879 došlo v hnědouhelném dole k průvalu důlních vod, v jehož důsledku poklesla výtlačná hladina podzemních vod a povrchové prameny se ztratily. V zápětí se proto začaly hloubit šachty, ve kterých byly znovu zachyceny vody Pravřídla a dalších méně využívaných pramenů. Od roku 1978 se jediným zdrojem lázeňsky využívané vody stal 972 metrů hluboký vrt. Voda z něj se poté ochlazovala vodou z jiného vrtu hlubokého padesát metrů. Podle rozboru z roku 1978 měla voda z hlubšího vrtu teplotu 45,8 °C a celkovou mineralizaci 1,5 g.l. Měla zvýšený obsah fluoridů a kyseliny metakřemičité. Starý Horský pramen s radonovou termální minerální vodou měl v roce 1971 teplotu 36 °C a celkovou mineralizaci 0,93 g.l.\n\nV roce 1800 v Teplicích žilo 2 130 obyvatel a v roce 1854 již 3 584 obyvatel. Největší nárůst v počtu obyvatel byl v 19. století díky rychlému rozvoji průmyslu a přistěhovalectví. Teplice i celé severní Čechy se nacházely až do čtyřicátých let 20 století v německém sociokulturním okruhu. Převažovali zde Němci a Židé, kteří zaujímali vyšší společenskou pozici a mluvili německy. Čechů bylo minimum a většina z nich byli chudí dělníci.\n\nPo záboru Sudet v roce 1938 byli místní Židé a Češi zfanatizovanými Němci vyhnáni do českého vnitrozemí. Většina Židů během holocaustu nepřežila koncentrační tábory. Po druhé světové válce byla naprostá většina Němců z této oblasti vysídlena. Ze Šanova bylo do 23. května 1945 vypraveno šest lazaretních vlaků s 2 600 německými zajatci a dvanáct vlaků s patnácti až dvaceti tisíci deportovanými. Okresní správní komise v Šanově vydala již 16. května 1945 směrnice, podle nichž měli do 28. května všichni říšští Němci opustit československé státní území. Zřejmě podle ústních informací vedoucího evakuačního oddělení Národního výboru pro Teplice-Šanov a okolí předaných 30. května 1945 tajemníkovi ministra Noska Gríšovi Spurnému pobývalo na Teplicku po skončení války na čtyřicet tisíc říšských Němců, z toho ve městě asi polovina. Do 29. května bylo vystěhována po železnici zhruba čtyři tisíce a pěšky kolem osmi tisíc osob. V nemocnicích jich zůstávaly ještě asi dva tisíce a na transport čekalo přibližně dva tisíce dalších. Poté se do téměř vylidněného města postupně z vnitrozemí přistěhovávali Češi, ale také Slováci, Maďaři, Ukrajinci, Rusíni, Poláci a Romové.\n\nČeskou národnost v roce 1991 tvořilo 91,2 % trvale bydlících, o sto let dříve jich bylo jen 12,9 %. Počty ovlivnilo i poválečné administrativní slučování obcí. Pokles počtu obyvatelstva v posledních 20 letech byl způsoben i špatným životním prostředím (exhalace).\n\nPodle sčítání lidu v r. 1921 zde žilo v 1 604 domech 28 892 obyvatel, z nichž bylo 15 815 žen. 4 406 obyvatel se hlásilo k československé národnosti, 22 489 k německé a 396 k židovské. Žilo zde 22 561 římských katolíků, 1 909 evangelíků, 59 příslušníků Církve československé husitské a 3 128 židů. Podle sčítání 1930 zde žilo v 1 900 domech 30 799 obyvatel. 5 232 obyvatel se hlásilo k československé národnosti a 23 127 k německé. Žilo zde 22 942 římských katolíků, 2 089 evangelíků, 414 příslušníků Církve československé husitské a 3 213 židů.\n\nV předchozích stoletích ve městě žila velmi početná a hospodářsky důležitá židovská menšina, poprvé zmiňovaná k roku 1414 (tzn. druhá nejstarší v Českém království hned po Praze), která měla jak svou vymezenou část – ghetto, tak svou Starou synagogu, hřbitov, náboženskou školu, rituální lázně, košer masné krámy, sirotčinec, chudobinec, nemocnici a další charitativní organizace a spolky. V druhé půlce 19. století vystavěli tepličtí Židé také Novou synagogu, která byla jednou z největších staveb tohoto druhu na světě, a symbolicky reprezentovala důležitost této minority.\n\nPři sčítání lidu v roce 1921 a 1930 se k židovské národnosti přihlásilo asi tři tísíce teplických Židů, ale ještě větší počet, asi tři a půl tisíce, se přihlásilo k německé národnosti. Drtivá většina teplických Židů (podobně jako kdekoliv jinde v Sudetech) používala jako svůj rodný jazyk němčinu. Míra asimilace zde navíc byla velmi vysoká, tudíž rozdělit tehdejší teplické rodiny na čistě české, německé nebo židovské je téměř nemožné. Přesný počet nelze tedy určit na základě toho, jakou kdo udal při sčítání národnost či jazyk, ale spíše porovnáním obou údajů. Běžně se lze setkat s počtem tří tisíc osob, ve skutečnosti to ovšem bylo víc jak šest tisíc.\n\nPo záboru Sudet nacistickým Německem však byli takřka všichni tepličtí Židé nuceni uprchnout do vnitrozemí. Celkem šlo o asi šest tisíc osob. V březnu 1939 pak byla Nová synagoga nacisty vypálena. Většina teplických Židů však během války stejně zkáze neunikla, protože po okupaci zbytku ČSR byli nejprve odvezeni do ghetta v Terezíně a posléze vyvražděni ve vyhlazovacích táborech. Zkázu židovských Teplic dokonalo spojenecké bombardování na konci války, kdy bomby dopadly do prostor bývalého ghetta, které bylo následně kompletně asanováno. Dnes existuje v Teplicích malá židovská obec (obnovena v roce 1945). Většinu z nemnoha členů tvoří právě přeživší holocaust, avšak obec je velmi kulturně a sociálně činná i dnes. Mezi dochované židovské památky ve městě patří nový židovský hřbitov a židovský hřbitov v Sobědruhách – oba chráněné jako kulturní památky.\n\nV roce 2011 byly v Teplicích poprvé položeny Stolpersteine, tzv. \"Kameny zmizelých,\" a od té doby ještě několikrát. S jejich další instalací ve městě se počítá i do budoucna.\n\n\nMimo oblast lázeňské péče má město rozsáhlou síť ordinací praktických i odborných lékařů, pět domů s pečovatelskou službou, krajskou nemocnici s poliklinikou na Duchcovské třídě a jedenáct lékáren v různých částech města.\n\nVe městě a jeho okrajových částech mají zastoupení svými obchodními domy všechny velké obchodní řetězce. Některé z nich jsou součástí obchodních center. V letech 2013 a 2014 byla v centru města postavena obchodní centra Fontána a Galerie, která výrazně rozšířila nabídku služeb v centru města a zlepšila i možnosti parkování vozidel.\n\nV Teplicích se léčí v prvé řadě kardiovaskulární choroby, dále pak problémy spojené s onkologickými onemocněními, nemoci z poruch výměny látkové a žláz s vnitřní sekrecí (cukrovka), nemoci pohybového ústrojí a nervová onemocnění.\n\nLázeňské domy:\n\nV Teplicích se stejně jako v jiných městech začala v posledních letech zahušťovat automobilová doprava, neproblematičtějším místem je dlouhodobě Masarykova třída v Trnovanech, kudy prochází jak lokální, tak tranzitní doprava, v tomto směru chybí obchvat města a jakkákoli mimoúrovňová křížení. V roce 2014 se zahustila díky novým obchodním centrům doprava i v Alejní ulici. Výhodný je severojižní průtah městem s mimoúrovňovým křížením místních komunikací, zejména u zámecké zahrady ale chybí sjezdy a nájezdy, a tudíž je jeho využitelnost v rámci města omezená. Historické centrum je uzavřeno pro průjezd vozidel a díky tomu se zahušťuje doprava v blízkosti centra. Přibylo několik kruhových objezdů, majoritní ovšem nadále zůstávají světelně řízené křižovatky. Přibývá i ulic s jednosměrným provozem z důvodu řešení parkování a zklidňování lokalit, což má i negativní efekt v podobě prodloužení průjezdů.\n\nPrvní železnice přišla do Teplic z Ústí nad Labem roku 1858 a od roku 1867 byla po úsecích prodlužována přes Duchcov do Chomutova. Nyní je elektrifikovaná, s taktovou dopravou a v jízdním řádu pro cestující je uvedena pod číslem 130. Hlavní teplické nádraží nese název Teplice v Čechách. Je to rychlíková stanice na trati Ústí nad Labem – Chomutov s možností přestupu na vlaky dvou dalších tratí, sama však není železničním uzlem. Vlaky odbočujících tratí se oddělují v jiných stanicích. Stanice Teplice v Čechách a Řetenice jsou tak uváděny na tratích 097, 130 i 134. Na okraji katastrálního území Teplice-Trnovany se nachází i zastávka, nazvaná po sousední obci Proboštov.\n\nDalší teplické trati jsou:\n\nMHD se v Teplicích objevila v roce 1895. Tehdy vyjely do teplických ulic poprvé tramvaje. Jednalo se o první provoz elektrickými tramvajemi na území dnešního Česka (pokud nepočítáme zkušební a propagační \"Křižíkovu elektrickou dráhu na Letné\" v Praze). Po letech rozvoje (např. meziměstská trať do Dubí) přišel úpadek v padesátých letech 20. století. Tramvajová doprava byla v Teplicích zrušena v roce 1959.\nTrolejbusy měly původně tramvaje doplňovat. První trolejbusová trať byla otevřena v roce 1952, brzy ale tato vozidla tramvaje zcela vytlačila. Větší rozmach prodělaly trolejbusy v osmdesátých letech a v první polovině devadesátých let. Poté však nastala stagnace, kdy se dokonce uvažovalo o zrušení trolejbusové dopravy. Nyní jsou moderní trolejbusy opět důležitou součástí veřejností využívané dopravy.\n\nPrvní městské autobusy se v Teplicích objevily již ve dvacátých letech 20. století. Šlo však o linky soukromých dopravců. Ty byly na začátku třicátých let převzaty městskou společností, která provozovala tramvaje. Po druhé světové válce tyto linky převzala ČSAD. První autobusy dopravního podniku tak vyjely až v roce 1951, následoval prudký rozvoj tohoto typu dopravy.\n\nV roce 2007 Dopravní podnik Teplice provozoval 27 linek autobusů po městě a okolí a deset linek trolejbusů. Tento podnik od roku 2008 převzala společnost Veolia transport Česká republika, člen francouzské firmy Veolia Transport. Dopravní podnik se přejmenoval na Veolia Transport Teplice a s ním byla převzata i dopravní obslužnost. Dne 1. července 2008 se změnil název DP Teplice na Veolia Transport Teplice a s tímto datem také navždy zmizelo ze všech vozidel, i dokumentů Dopravního podniku jeho žlutomodré logo. V létě 2013 proběhlo opětovné přejmenování společnosti. Od 1. července 2013 se Veolia Transport Teplice změnila na Arriva Teplice.\n\nVe městě nyní funguje 16 základních, převážně příspěvkových škol a řada škol středních\n\nHlavní, tradiční akcí je každoroční slavnostní zahájení lázeňské sezóny vždy poslední květnový víkend (výjimkou byl rok 2010, kdy bylo slavnostní zahájení lázeňské sezóny kvůli volbám o týden zpožděno).\n\nHlavními centry kultury jsou:\n\nVe městě je několik desítek tělovýchovných jednot a klubů sportovního charakteru. Nejpopulárnější je prvoligový fotbalový FK Teplice založený již v roce 1945, jehož nejlepší umístění je druhé místo ze sezóny 1998/1999 a třetí místo ze sezóny 2004/2005. Dále futsalový FC Balticflora a Wolves Řetenice, dalšími jsou např. TJ Hvězda Trnovany, TJ Lokomotiva Teplice, TJ Bonex, TJ AGC nebo florbalový tým DDM Dynamo Teplice. Město má svůj areál Aquacentrum. Do historie se zapsal předválečný fotbalový klub Teplitzer FK, který byl řadu let účastníkem československé fotbalové ligy a za který nastupovala řada tehdejších reprezentantů ČSR, např. Karel Koželuh.\n\nV roce 2019 zde byl postaven nový Zimní stadion Teplice, byl založen hokejový tým HC Teplice Huskies. Dříve zde působil hokejový tým HC Stadion Teplice.\n\nV Teplicích od roku 2006 vždy v červnu probíhá jeden z nejsilnějších mezinárodních šachových turnajů v České republice Open Teplice, který pořádá Šachový klub Teplice. Je to turnaj evropského významu. Od roku 2008 pak také pravidelně dubnový Evropský pohár v judu spolupořádaný teplickým Pro Sport Teplice Judo a Českým svazem juda. V roce 2010 zde proběhlo také ME judistů kategorie U17.\n\n\n\n\n\n\n\n\n"}
{"id": "29960", "url": "https://cs.wikipedia.org/wiki?curid=29960", "title": "Josef Knap", "text": "Josef Knap\n\nJosef Knap (28. července 1900 Podůlší u Jičína – 13. prosince 1973 Praha) byl český prozaik, básník a literární kritik, spolu s Františkem Křelinou čelný představitel ruralistické literatury.\n\nNarodil se v Podůlší u Jičína v rodině chalupníka Antonína Knapa a jeho manželky Anny, rozené Konůpkové. Gymnázium ukončil v roce 1919 a v roce 1924 vystudoval moderní literaturu na filosofické fakultě University Karlovy. V meziválečném období procestoval pak řadu evropských zemí, mezi nimi Německo, Švédsko, Norsko, Itálii a Francii. Více než 25 let (1925–1951) pracoval v divadelním oddělení Národního muzea, které později vedl. Za nacistické okupace prošel totálním nasazením.\n\nKvůli náboženskému tónu jeho literárních prací se stal v 50.letech obětí politických procesů s katolickými intelektuály: v roce 1952 byl odsouzen k jedenácti letům vězení. V době jeho věznění v pankrácké věznici jemu, J. Zahradníčkovi a F. Křelinovi pomohl dozorce Václav Sisel. Zachránil mnohé básně a texty těchto vězněných autorů. Ukryl je na své chatě a to až do r. 1968. J. Knap byl nakonec propuštěn již v roce 1955 kvůli onemocnění rakovinou. Když se poměry na konci 60. let přechodně uvolnily, byl v roce 1967 soudně rehabilitován. Po propuštění pracoval jako stavební dělník, až později získal zaměstnání v Památníku národního písemnictví.\n\nV 60. letech se zabýval dějinami divadelních společností – na základě této své práce vydal knihu \"Umělcové na pouti\" v roce 1961.\n\nZemřel v Praze, pohřben byl v Železnici u Jičína.\n\nV roce 1997 vyšly knižně Knapovy vzpomínky nazvané \"Bez poslední kapitoly\".\n\nKnapovo dílo kombinuje realistické a impresionistické prvky. Inspiraci pro svoji literární tvorbu nacházel u severských autorů a z českých např. u Antala Staška, Karla Václava Raise a impresionisty Fráni Šrámka. Většinu témat svých děl věnoval zcela v duchu ruralismu venkovskému životu.\n\n\n\n\n\n\n\n\n"}
{"id": "29963", "url": "https://cs.wikipedia.org/wiki?curid=29963", "title": "Picasa", "text": "Picasa\n\nPicasa je freewarový počítačový program pro správu, katalogizaci, úpravu a předvádění obrázků, především digitálních fotografií. Program je od roku 2004, kdy jej od společnosti Idealab koupila společnost Google, nadále vyvíjen společností Picasa Inc. V roce 2010 společnost získala v soutěži Křišťálová Lupa 3. místo v kategorii publikační platformy. Google však už vývoj aplikace ukončil a místo Picasy poskytuje službu Fotky Google.\n\nProgram má následující funkce:\n\n\n"}
{"id": "29964", "url": "https://cs.wikipedia.org/wiki?curid=29964", "title": "Ceteris paribus", "text": "Ceteris paribus\n\nCeteris paribus (lat. „jsou-li ostatní stejné“) znamená podmínku (nebo předpoklad), že se při zkoumání vlivu nějakého parametru (proměnné) na výsledek ostatní parametry nezmění. Může také znamenat předpoklad, za něhož odhadujeme vývoj nějaké veličiny (tj. její závislost na čase, případně na jiné veličině).\n\nPříklad: \"Při zvýšení reálných mezd se \"ceteris paribus\" zvýší také spotřeba.\"\n\nPokud chceme předvídat nebo ovlivňovat nějaký proces nebo veličinu, hledáme příčinné vztahy mezi závisle proměnnou jako důsledkem a jednou nebo více nezávisle proměnnými jako příčinami. Chceme totiž vytvořit model, který by dovolil předvídat, jak se změna jedné nezávisle proměnné projeví na hodnotách závisle proměnné, kterou chceme ovlivňovat. V experimentu či měření je tedy třeba zajistit, aby výsledek ovlivňovala jen jedna ze závisle proměnných, čili aby hodnoty všech ostatních zůstaly stejné. Podobná měření či experimenty můžeme případně provést i pro další nezávisle proměnné, ale vždycky s podmínkou, že se ty zbývající nemění. To je právě to, co vyjadřuje podmínka „ceteris paribus“. \n\nV ekonomii a ve společenských vědách, kde nezávisle proměnných bývá celá řada, je při zkoumání vlivu určité proměnné velmi důležité pečlivě vyloučit vlivy všech ostatních. Při statistických šetřeních ve společenských vědách se například vlivy proměnných, které nás nezajímají, snažíme omezit náhodným výběrem respondentů. Tak se při zkoumání volebních preferencí omezuje vliv věku, vzdělání, příjmu atd. náhodným výběrem respondentů. Můžeme pak totiž předpokládat, že při rozšíření výsledků vzorku na celou společnost se hodnoty těchto parametrů nezmění, čili bude splněna podmínka \"ceteris paribus\". \n"}
{"id": "29965", "url": "https://cs.wikipedia.org/wiki?curid=29965", "title": "Qubit", "text": "Qubit\n\nKvantový bit neboli qubit (čti \"kjúbit\") je jednotka kvantové informace odvozená od klasického bitu. Jedná se o jeden ze stěžejních pojmů v oblasti kvantových počítačů a kvantově informačních protokolů. Qubit je implementován kvantovým systémem, který může nabývat dvou stavů: například foton, který je polarizovaný vodorovně či svisle. Bit v klasickém systému může nabývat jedné ze dvou hodnot, ale kvantová mechanika umožňuje, aby stav qubitu byl jistou kombinací obou hodnot. Název \"qubit\" zavedl B. Schumacher v roce 1995. \n\nV klasické počítačové vědě se pracuje s jednotkou informace bitem jako s abstraktním pojmem. Odhlíží se přitom od jeho fyzikální implementace, kterou je nutno zvolit při konkrétní realizaci počítače. Tento abstraktní přístup nám umožňuje zaměřit se čistě na vlastnosti informace a rozvíjet koncept počítání v dostatečné obecnosti. Není třeba v žádném případě uvažovat fyziku výpočetního procesu či způsobu uložení informace. Podívejme se ale na problém z fyzikálního hlediska. Bity jsou vždy reprezentovány stavem nějakého fyzikálního systému, ať už se jedná o pevný disk počítače, různá záznamová media či zpracovávací zařízení. Při práci s bity například dochází k uvolňování tepla jednotlivými součástkami či dochází též k narušování přenosu informace vlivem prostředí. Bity mohou být implementovány jako různě zmagnetované části pevného disku nebo různě velké prohlubně v povrchu kompaktních disků. Obvykle se jedná z mikroskopického hlediska o poměrně velký počet atomů či molekul, které reprezentují jeden bit.\n\nZkusme nyní tuto situaci přenést do mikroskopického světa, kde bychom jeden bit reprezentovali jediným atomem či fotonem. Od bitu požadujeme, aby nabýval dvou hodnot – 0 a 1. V případě fotonu lze tuto vlastnost nasimulovat například odlišnou polarizací. Foton může být polarizován vodorovně či svisle. Tyto dva stavy lze po řadě přirovnat k nule či jedničce bitu. Před zahájením výpočtu si můžeme připravit dostatek fotonů polarizovaných, řekněme, vodorovně a tyto fotony pak vysílat do procesoru. Procesor provede s fotony potřebné operace a nakonec vrátí fotony upravené tak, abychom z jejich polarizace byli schopni vyčíst výsledek výpočtu. Ten zjistíme změřením, jak je každý foton polarizován, buď vodorovně, či svisle. Z polarizace každého fotonu, který opustil procesor, tak zrekonstruujeme řetězec bitů nesoucích cílovou informaci.\n\nV právě popsaném mikroskopickém modelu počítání však přichází do hry nový hráč. Je jím kvantová mechanika, jejíž zákony je v mikrosvětě nutno brát v úvahu. Tyto zákony nám mimo jiné říkají, že ačkoli byly fotony na počátku připraveny jako vodorovně polarizované, z procesoru používajícího kvantové brány mohou vylétat fotony, které nejsou polarizovány ani vodorovně ani svisle, ale jejich stav je kombinací obou. Jestliže změříme polarizaci takových fotonů, někdy dostaneme, že je foton polarizován svisle, zatímco jindy, že je polarizován vodorovně. Takto nejednoznačné výsledky přitom budeme dostávat i tehdy, když mnohokrát provedeme tutéž úlohu na témže procesoru se vstupními fotony připravenými týmtéž způsobem. Mohlo by se zdát, že tyto výsledky můžeme vysvětlit za pomoci teorie pravděpodobnosti: v tomto případě bychom bit modelovali jako lineární kombinaci obou hodnot 0 a 1, kde koeficienty této kombinace by byla dvě nezáporná čísla, jejichž součet je jedna. Koeficienty by tak odpovídaly pravděpodobnostem dané hodnoty. \n\nPodle kvantové mechaniky nicméně stav kvantových systémů není popsán přímo pomocí pravděpodobností, nýbrž pomocí tzv. \"amplitud pravděpodobnosti\" (zkráceně \"amplitud\"), čísel, jež na rozdíl od pravděpodobností mohou být i záporná a dokonce komplexní. Abychom tak mohli mluvit o informaci na mikroskopické úrovni, zavádíme nový pojem – kvantový bit, čili qubit. Jedná se o abstraktní model fyzikálního systému, který může \"po změření\" nabývat dvou různých hodnot a jehož stav je v tuto chvíli popsán pomocí amplitud jako kombinace těchto hodnot. Příkladem jsou zmíněné fotony, které mají po změření polarizaci buď vodorovně, nebo svisle. V průběhu výpočtu je však jejich stav popsán pouze jako kombinace těchto dvou stavů.\n\nFormálně je qubit definován jako \"normalizovaný vektor ve dvourozměrném Hilbertově prostoru stavů\". Takovýto popis odpovídá běžnému způsobu popisu stavů v kvantové mechanice. Tento dvourozměrný Hilbertův prostor značíme formula_1 a zafixujeme jeho ortonormální bází tvořenou vektory označenými jako formula_2 (viz braketová notace pro označování vektorů v kvantové mechanice). Pak prvek formula_3 tohoto prostoru, který má jednotkovou velikost, nazveme \"qubitem\". Explicitně je tedy qubit popsán jako vektor\n\nkde formula_5 jsou komplexní souřadnice vektoru v bázi formula_6, též nazývané \"amplitudy pravděpodobnosti\". Tyto musí splňovat normalizační podmínku formula_7. Ta zajišťuje, že čísla formula_8, resp. formula_9, bude po měření možno interpretovat jako pravděpodobnost nalezení stavu formula_10 ve stavu formula_11, resp. formula_12. Ortonormální báze tvořená vektory formula_2 se občas nazývá \"výpočetní báze\". \n\nPrávě uvedená definice qubitu pracuje s takzvanými čistými stavy, tedy stavy, jež lze popsat jako prvky Hilbertova prostoru. Obecně ale stav kvantového systému nelze popsat pomocí vektoru. V takovém případě je nutno přizvat obecnější formalismus užívající matic hustoty. V tomto formalizmu je qubit jakýkoli pozitivní operátor formula_14 působící na dvourozměrném Hilbertově prostoru formula_1, který splňuje podmínku, že jeho stopa je rovna jedné. Neboli formula_16 je matice rozměru formula_17, pro níž\n\nVe výpočtech na kvantovém počítači si s jediným qubitem nevystačíme a musíme tedy uvažovat i stavy tvořené více qubity, také zvané \"kvantové registry\". Složený stav formula_19 qubitů lze matematicky popsat jako prvek Hilbertova prostoru formula_20, jenž vznikne jako tenzorový součin formula_19 Hilbertových prostorů formula_1 pro jednoqubitové systémy, tedy\n\nTakový systém má dimenzi rovnou formula_24. Jeho ortonormální báze vznikne například jako množina tenzorových součinů bazických vektorů jednoqubitových systémů. V takovém případě se jedná o vektory tvaru\n\nPro dvouqubitové systémy dostáváme konkrétně bázi\n\nvyužívá se však i jiných bází, např. Bellovy báze tvořené maximálně provázanými stavy.\n\nQubit je kvantovým zobecněním klasického bitu, který kromě hodnot 0 a 1 může nabývat i všech hodnot, které jsou kombinacemi obou. To vyplývá z následující obecné vlastnosti stavů kvantových systémů: pokud se systém nachází ve stavu formula_27 nebo formula_28, můžeme připravit kvantovou superpozici těchto stavů, tj. systém nacházející se ve stavu formula_29 pro nějaká komplexní čísla formula_30. Identifikujeme-li hodnotu 0 klasického bitu s bazickým vektorem formula_11 a podobně hodnotu 1 s bazickým vektorem formula_12, pak můžeme superpozici těchto dvou stavů zhruba interpretovat jako \"klasickou\" hodnotu bitu z intervalu mezi 0 a 1.\n\nTakovýto pohled je ale zavádějící, neboť qubity vykazují mnoho zajímavých vlastností, které se v klasickém případě nevyskytují. \n\nJak vyplývá z obecné teorie pro popis stavů systémů v kvantové mechanice, můžeme qubit alternativně vyjádřit pomocí \"matice hustoty\", což je pozitivní operátor s jednotkovou stopou přiřazený danému kvantovému systému. Pro qubity, tedy systémy s dvourozměrným stavovým prostorem, tak dostáváme matice formula_33 ve tvaru\n\nkde formula_35 jsou reálná libovolná čísla, parametry. Je zřejmé, že matice tohoto tvaru splňuje pro libovolné hodnoty parametrů dvě výše zmíněné podmínky. Navíc, není těžké nahlédnout, že lze takovouto matici vyjádřit v kompaktní podobě s využitím Pauliho matic ve tvaru\n\nkde formula_37 jsou Pauliho matice a formula_38 je tzv. Blochův vektor. V posledním výrazu výše je formální \"skalární součin\" Blochova vektoru a vektoru Pauliho matic definován prostě jen jako\n\nTímto způsobem jsme tak dostali přiřazení matice hustoty qubitu s jistým (Blochovým) vektorem. Velikost Blochova vektoru lze vždy vzít menší nebo rovnou jedné. Všechny tyto vektory tedy zjevně tvoří jednotkovou kouli ve třírozměrném Euklidově prostoru. Platí, a není těžké to nahlédnout, že Blochův vektor přiřazený jistému kvantovému systému je jednotkový, právě když je tento systém v čistém stavu. Všechny jednotkové Blochovy vektory tvoří sféru zvanou Blochova sféra. Blochovy vektory nám umožňují graficky vyjadřovat působení různých operací na daný qubit a napomáhají nám si tak představit, jak se qubit při dané transformaci mění.\n\nKterýkoliv dvouúrovňový kvantově mechanický systém je možné považovat za fyzickou reprezentaci qubitu. Například elektron v obalu atomu, který je buď na základní energetické hladině, nebo je excitován, je implementací qubitu. Musíme ovšem předpokládat, že lze zanedbat excitaci elektronu do vyšších energetických hladin a můžeme tak uvažovat jen základní stav a první excitovaný stav. Kvantová mechanika předepisuje pro mikrosvět pravidla, z nichž vyplývá, že lze (kupříkladu přesně vyladěným laserem) uvést atom do stavu, který je superpozicí základního a excitovaného stavu. Díky tomu může atom uchovávat kvantovou informaci a reprezentovat jeden qubit.\n\nJinou možností je kódování qubitů do polarizace fotonů, tedy částic světla. Můžeme provádět měření roviny polarizace tak, že postavíme fotonu do cesty filtr, kterým se 100% pravděpodobností projdou jen fotony s určitou rovinou polarizace, jejichž stav označíme formula_12. Fotony polarizované kolmo na rovinu filtru neprojdou vůbec, což označíme jako stav formula_11. Fotony polarizované v jiných rovinách se budou chovat, jako bychom měřili qubit v superponovaném stavu. Jmenovitě tedy, mějme foton polarizovaný v rovině svírající úhel formula_42 s rovinou odpovídající stavu formula_12. Stav fotonu formula_44 můžeme popsat jako lineární kombinaci\n\nPodle úhlu polarizace formula_42 se mění amplituda pravděpodobnosti, že foton projde či neprojde filtrem. Této techniky využívá kvantová kryptografie k bezpečnému přenosu informace.\n\nZatímco pro operace s klasickým bity používáme logické operace jako NOT, AND či OR, operace prováděné nad qubity lze popisovat pomocí tzv. unitárních operací. Jejich aplikaci si tak lze obvykle představovat jako rotace v odpovídajícím Hilbertově prostoru. Protějšek k těmto operacím pak tvoří kvantové měření qubitů.\n\nHodnotu qubitu můžeme zjišťovat měřením, kterým vždy dostaneme buď hodnotu formula_47, nebo formula_48. Žádným měřením není možno zjistit čísla formula_49 a formula_50 ve výrazu formula_51. Není-li qubit přesně v jednom ze základních stavů formula_11 či formula_12, vybere se výsledná hodnota náhodně, přičemž pravděpodobnost jednotlivých výsledků určují amplitudy formula_49 a formula_50. Pravděpodobnost naměření stavu formula_47 je formula_8, pravděpodobnost naměření stavu formula_48 je formula_9. Součet těchto dvou pravděpodobností musí dávat 1, neboť jde o pravděpodobnost jistého jevu. Jsou-li obě amplitudy stejně velké, tedy formula_60, pak je pravděpodobnost nalezení kteréhokoli ze stavů rovna 1/2 a výsledek měření je tedy zcela náhodný.\n\nPodstatným důsledkem kvantové mechaniky je, že stav qubitu, na němž provedeme měření, se zákonitě změní na ten stav, který byl výsledkem měření. Jinými slovy, měření ničí stav superpozice. Jde o případ obecnějšího jevu, kterému se říká kolaps vlnové funkce. Kolaps vlnové funkce při kvantovém měření odpovídá projekci na osu odpovídající některému z bázových stavů.\n\nJe obtížné si tento specifický pojem z kvantové mechaniky přirozeně představit. Před změřením je kvantový systém implementující qubit ve stavu superpozice stavů formula_47 a formula_48, není ale ani jedním z nich. Analogií ke qubitu by v klasickém počítači byl pravděpodobnostní bit - bit, který je s určitou pravděpodobností ve stavu formula_47 a jinak je ve stavu formula_48. Podle kvantové mechaniky však stav bitu není popsán přímo pravděpodobnostmi, nýbrž zmíněnými amplitudami. Fakt, že amplitudy mohou být i záporné, zatímco pravděpodobnosti nikoli, se využívá v kvantově mechanických algoritmech a umožňuje jim rychle řešit problémy, pro které není známo časově efektivní řešení na klasických počítačích používajících pouze náhodné bity. Příkladem je algoritmus pro tzv. Fourierovu transformaci, na jehož základě funguje kvantový Shorův algoritmus, jenž umožňuje rychle rozložit dané číslo na prvočísla (např. formula_65). \n\nUvažujme systém dvou qubitů. Odpovídající ortonormální bázi volíme tvaru vyobrazeného výše\n\nkde je indexy formula_67 zdůrazněno, že první složka složeného vektoru působí na systému prvního qubitu, který si označíme \"K\", a druhá složka působí na systému qubitu druhého, jenž si podobně označíme jako \"C\".\n\nJednou z velmi často užívanou logickou operací nad dvěma qubity je operace CNOT (z anglického \"controlled NOT\" - kontrolované NOT), jejíž funkci lze popsat následovně:\n\nQubit pod označením \"K\" se nazývá \"kontrolní\" (angl. \"control qubit\") a qubit označený jako \"C\" se nazývá \"cílový\" (angl. \"target qubit\"). Slovy lze tedy působení CNOT operace formulovat takto: pokud je kontrolní qubit ve stavu formula_48, tak proveď u cílového qubitu záměnu formula_70, jinak nedělej nic. Formálně je tedy CNOT totožné s operací XOR. Lze ji kompaktně popsat jako\n\nkde formula_72 značí sčítání modulo dvěma. Působení CNOT na libovolný pár qubitů pak vyplývá z bilinearity tohoto zobrazení, tj.\n\nV maticové reprezentaci v námi zvolené bázi můžeme CNOT operaci zapsat jako unitární matici\n\nJejí působení tak vypadá následovně\n\nStejně jako všechny unitární operace je i CNOT \"reverzibilní\" logické hradlo, tzn. z výsledku jsme schopni jednoznačně rekonstruovat vstupní hodnoty qubitů. To obecně u klasických hradel neplatí, viz např. AND, kdy se část informace o vstupech ztrácí, neboť jednomu výstupu obecně odpovídá více vstupních hodnot. Přímé kvantové zobecnění podobných ireverzibilních hradel tak není možné a kvantové počítače tak vždy používají reverzibilní varianty klasických hradel. Význam CNOT operace tkví v následujícím důležitém faktu:\n\nQubit je kvantový systém s dvourozměrným Hilbertovým stavovým prostorem. Uvažujeme-li vícerozměrné stavové prostory, hovoříme o quditu. Používají se i konkrétní názvy pro konkrétní dimenzi, např. pro dimenzi rovnou třem se užívá termínu qutrit. V tomto případě uvažujeme Hilbertův prostor formula_77 s formula_78 a ortonormální bází formula_79. Qutrit formula_80 má tedy tvar\n\nkde formula_82 splňují normalizační podmínku formula_83. Daleko nejpoužívanějším objektem v teorii kvantové informace však zatím stále zůstává qubit.\n\nRoku 2017 byl navržen a roku 2019 demonstrován pravděpodobnostní bit (p-bit). Lze tak řešit kvantové problémy i klasicky.\n\n"}
{"id": "29966", "url": "https://cs.wikipedia.org/wiki?curid=29966", "title": "Boudicca", "text": "Boudicca\n\nBoudica (alternativní hláskování: Boudicca, také známá jako Boadicea a ve velštině jako Buddug) byla manželka icenského krále Prasutaga, která po jeho smrti převzala v roce 59 nebo 60 vládu nad etniky v oblasti dnešního Suffolku a Norfolku a podnítila část keltských kmenů v Británii (Iceny, Trenovanty a další) k povstání proti Neronově Římu. Důvodem bylo, že Řím nerespektoval závěť zesnulého krále, který v ní vládu odkázal svým dcerám. Římští vojáci na rozkaz guvernéra vydrancovali královský dvůr, jeho dcery znásilnili a manželku zbičovali. Krátce před tím vyplenili posvátný ostrov Mona (Anglesey), pokáceli posvátné duby a povraždili místní kněžky a druidy. Povstání bylo po počátečních úspěších – dobytí města Camulodunum (Colchester), vypálení Londinia (Londýn) a Verulamia (St Albans) a pobití cca 70 000 – 80 000 Římanů a Britů (převážně civilistů) a zničení části 9. legie – rozdrceno římským místodržitelem Gaiem Suetoniem Paulinem (61). Boudicca spáchala sebevraždu.\n\nHlavními historickými prameny popisujícími vzpouru v Británii jsou římští autoři Tacitus a Cassius Dio.\n"}
{"id": "29974", "url": "https://cs.wikipedia.org/wiki?curid=29974", "title": "Lucemburk", "text": "Lucemburk\n\nLucemburk ( , , ) je hlavní město Lucemburského velkovévodství a má 103 641 obyvatel (2013). Leží na skalnatém masívu nad soutokem řek Alzette a Pétrusse a je významným bankovním a administrativním centrem. Složitý členitý terén je překonáván pomocí 100 mostů, které patří pro své nádherné pohledy na město mezi časté turistické cíle. Historické centrum města figuruje od roku 1994 na seznamu světového kulturního dědictví UNESCO.\n\nHistoricky sloužilo město Lucemburk jako vojenská pevnost, což do dnešního dne dokládá systém opevnění, městských hradeb a podzemních chodeb. Pro našince je nejvýznamnější památkou katedrála Notre Dame ze 17. století, pod kterou se nalézá krypta českého krále Jana Lucemburského. Mezi další pamětihodnosti lze přiřadit velkovévodský palác, obchodní třídy Grand Rue, náměstí Place d’Armes. Pamětní desku má ve městě i český student Jan Palach na stejnojmenném náměstí (nedaleko Place d’Armes v centru města).\n\nVe městě sídlí některé instituce Evropské unie: sekretariát Evropského parlamentu, Soudní dvůr Evropské unie, část Evropské komise a Evropský účetní dvůr. Většina těchto institucí sídlí ve čtvrti Kirchberg.\n\n\n"}
{"id": "29975", "url": "https://cs.wikipedia.org/wiki?curid=29975", "title": "Velký rybník (přírodní rezervace)", "text": "Velký rybník (přírodní rezervace)\n\nPřírodní rezervace Velký rybník se nachází ve východní části okresu Děčín v katastru obce Rybniště v jihozápadní části Šluknovské pahorkatiny na severu České republiky. Rybník se rozkládá na horním toku potoka Lužničky, který se na německém území vlévá do Mandavy. Součástí přírodní rezervace je Rybnišťský velký rybník, dříve , jenž je největší stojatou vodní plochou okresu Děčín o rozloze 35,8 ha a objemu 390 000 m³. K hrázi rybníka je přístup od vesnice Ladečka, spadající pod obec Horní Podluží. Samotný rybník se nachází 1,5 km severovýchodně od Rybniště.\n\nRybník při svých tazích hojně využívají ptáci, v důsledku čehož je ve zdejším chráněném ornitologickém území zakázáno koupání. V roce 1984 zde byla vyhlášena (a v roce 1995 plošně rozšířena) přírodní rezervace ve správě Ústeckého kraje. V roce 2007 byla dále rozšířena až na rozlohu 103,72 ha v katastrálních územích Rybniště a Krásná Lípa.\nPřírodní rezervace byla vyhlášena k ochraně nejenom tažných ptáků a jiných živočichů, ale i mokřin na březích rybníka, v nichž se vyskytují chráněné rostliny. Z ohrožených ptáků zde lze vidět bukáčka malého, jeřába popelavého, orla mořského či moudivláčka lužního a potápku rudokrkou, která ve 2. polovině 70. let jinde v Čechách nehnízdila. Celkem zde byl zjištěn výskyt téměř 200 druhů ptáků. Velký rybník je zařazen do Evropsky významných lokalit dle nařízení vlády číslo 132/2005 Sb. a byl mu přidělen kód lokality CZ0420166. Přírodní rezervace se nachází v Ptačí oblasti Labské pískovce.\n\nS blízkým rybníkem Světlík jej spojuje naučná stezka. Hráz a vodní plocha Velkého rybníka jsou majetkem akciové společnosti Teplárna Varnsdorf.\n\nPřírodní rezervace je součástí katastrálních území Rybniště a Krásná Lípa v okrese Děčín. Její nadmořská výška se pohybuje mezi 448 až 456 metry (samotný rybník je v nadmořské výšce 449 m n. m.). Lokalita se nachází severovýchodně od obce Rybniště a jihovýchodně od města Krásná Lípa. Patří k přírodní lesní oblasti číslo 20 (Lužické pahorkatině). Z geomorfologického pohledu je přírodní rezervace součástí Šluknovské pahorkatiny, podcelku Rumburská pahorkatina. V rámci klimatických poměrů patří k mírně teplým oblastem 2.\n\nPrvní doloženou zmínku o rybníce lze nalézt na mapě saského zeměměřiče Georga Oedera z roku 1571, kde je rybník označen jako '. ' je název pozdějšího ', čili \"Horního Podluží\". V listině z roku 1573 pojednávající o prodeji Šlejnického panství je rybník zmiňován jako '. Listina je uložena ve Státním oblastním archivu v Děčíně–Podmoklech. Rybník je dále zobrazen také na Müllerově mapě Čech z roku 1720.\nV 19. století se v teplých zimách v rybníce těžil led pro potřeby jak českých, tak i saských měst. Dokumenty uvádějí těžbu ledu v letech 1884 a 1898. V 60. letech 20. století byl rybník částečně využíván jako kachní farma. Roku 1972 Státní rybářství rybník prodalo národnímu podniku Velveta Varnsdorf. Nicméně k rybářství sloužil i nadále a obhospodařovalo jej Státní rybářství v Chlumci nad Cidlinou. V roce 1994 došlo v přírodní rezervaci vlivem vysoké teploty vody v rybníce (okolo 29 °C) k hromadnému úhynu ryb. Kromě vysoké teploty vody bylo příčinou také snížení obsahu kyslíku ve vodě a spotřebování jeho zbytku mikroorganismy.\n\nVelký rybník je zdrojem technologické vody pro podniky Velveta Varnsdorf a. s. a Teplárna Varnsdorf a. s. Je současně i mimopstruhovým revírem označeným „441 065 – Velký rybník“, jehož správu vykonává Český rybářský svaz, konkrétně jeho Severočeský územní svaz. V 90. letech 20. století bylo na rybníce povoleno provozování vodních sportů.\n\nZemědělské pozemky ve východní části rezervace byly v minulosti intenzivně obhospodařovány. Naopak v západní části jsou plochy silně zamokřeny, a tedy obtížně dostupné pro zemědělskou mechanizaci, což jejich zemědělské využívání znemožňuje. Využívaly se tak pro pastvu skotu. Jelikož však nedocházelo k jejímu řízení, ani ke kontrole pohybu pasoucí se zvěře, způsoboval skot eutrofizaci břehových mokřadních ploch s vysokým stupněm disturbance porostů ostřic (\"Carex sp\".) a mochny bahenní (\"Potentilla palustris\"). Louky v okolí jižní části rezervace byly především koseny, nicméně v deštivých letech zde zůstávala posečená travní hmota ponechávaná v řádcích, což vedlo k degradaci a ruderalizaci luk.\n\nPodloží přírodní rezervace je tvořeno horninami lužického žulového masivu zastoupeného středně zrnitým biotitickým granodioritem, původem pravděpodobně z proterozoika až ze spodního paleozoika. Půdy jsou rašeliništní a glejové, jílovitopísčité až jílovitohlinité, a na území rezervace se vyskytují i sprašové hlíny.\nNa území přírodní rezervace se nachází rybník o rozloze 36,8 ha, s plochou povodí 10,5 km². Dlouhodobý průměrný roční úhrn srážek v povodí je 925 mm, přičemž dlouhodobý průměrný roční průtok je 130 l.s. Maximální výška hráze ze vzdušní strany je 4,3 metru, minimální šířka její koruny je též 4,3 m. Výška normální hladiny rybníka je 448,77 metrů nad mořem a délka hráze v koruně je 280 metrů. Teoretické zdržení vody v rybníce je 30 až 37 dní.\n\nZ hlediska vegetace se v přírodní rezervaci vyskytují ekosystémy na březích porosty rákosin a na ně navazující cenné podmáčené louky. Na loukách roste řada zvláště chráněných a mizejících druhů rostlin, jako je například prstnatec májový (\"Dactylorhiza majalis\"), vachta trojlistá (\"Menyanthes trifoliata\"), všivec lesní (\"Pedicularis sylvatica\"), starček potoční (\"Tephroseris crispa\") nebo zábělník bahenní (\"Comarum palustre\"). V části lesních porostů neproběhla meliorace, a zachovaly se zde tak slatinné olšiny, které navazují na vodní plochy s výskytem kapradiníku bažinného (\"Thelypteris palustris\"), ostřice prodloužené (\"Carex elongata\"), kozlíku dvoudomého (\"Valeriana dioica\") a dalších druhů rostlin. Je to jedna z přírodovědecky nejvýznamnějších lokalit regionu. V samotném rybníce roste z vodních makrofyt například bublinatka (\"Utricularia sp.\").\n\nZ fytoplanktonu se zde vyskytují druhy \"Microcystis\", \"Anabaena\", \"Aphanizomenon\" (mající zřetelně vyvinuté jehličkovité svazky vláken) a \"Volvox\". Jejich celková biomasa je však malá.\nPrůzkum vodních a mokřadních rostlin po celém obvodu rybníka byl proveden v srpnu 2009. Rybník je primárně oligotrofní a na jeho březích se vyskytuje například psineček psí (\"Agrostis canina\"), třtina šedavá (\"Calamagrostis canescens\"), ostřice zobánkatá (\"Carex rostrata\") nebo suchopýr pochvatý (\"Eriophorum vaginatum\"). Rybník vlivem rybníkářského hospodaření (hnojení a krmení) přechází v eutrofní nádrž, vlivem čehož se zde vyskytuje například zblochan vodní (\"Glyceria maxima\") a jiné rostliny. Nebyl ale zjištěn žádný výskyt ponořených ani plovoucích vodních rostlin, což je důsledek relativně husté rybí obsádky a malé průhlednosti vody. Případné částečné letnění rybníka by tak bylo velmi vhodné.\n\nZ dřevin byly při průzkumu v srpnu 2009 zaznamenány javor klen (\"Acer pseudoplatanus\"), olše lepkavá (\"Alnus glutinosa\"), bříza bělokorá (\"Betula pendula\"), krušina olšová (\"Frangula alnus\"), jasan ztepilý (\"Fraxinus excelsior\"), střemcha hroznatá (\"Padus racemosa\"), dub letní (\"Quercus robur\"), vrba jíva (\"Salix caprea\"), vrba popelavá (\"S. cinerea\"), vrba křehká (\"S. fragilis\"), vrba pětimužná (\"S. pentandra\"), vrba košíkářská (\"S. viminalis\") a jeřáb ptačí (\"Sorbus aucuparia\").\nPrůzkum provedený v roce 2009 zaznamenal z bylin řebříček bertrám (\"Achillea ptarmica\"), puškvorec obecný (\"Acorus calamus\"), psineček psí (\"Agrostis canina\"), psineček výběžkatý (\"A. stolonifera\"), žabník jitrocelový (\"Alisma plantago-aquatica\"), křen selský (\"Armoracia rusticana\"), dvouzubec černoplodý (\"Bidens frondosa\"), dvouzubec paprsčitý (\"B. radiata\") i trojdílný (\"B. tripartita\"), dále třtinu šedavou (\"Calamagrostis canescens\"), hvězdoše mnohotvarého (\"Callitriche cophocarpa\"), blatouch bahenní (\"Caltha palustris\"), opletníka plotního (\"Calystegia sepium\"), ostřici štíhlou (\"Carex acuta\"), šedavou (\"C. canescens\"), zobánkatou (\"C. rostrata\") a měchýřkatou (\"C. vesicaria\"). Dále se zde vyskytuje pcháč bahenní (\"Cirsium palustre\"), zábělník bahenní (\"Comarum palustre\"), metlice trsnatá (\"Deschampsia cespitosa\"), kapraď osténkatá (\"Dryopteris carthusiana\"), vrbovka úzkolistá (\"Epilobium angustifolium\"), vrbovka žláznatá (\"E. ciliatum\"), vrbovka chlupatá (\"E. hirsutum\"), zblochan vzplývavý (\"Glyceria fluitans\"), zblochan vodní (\"G. maxima\"), protěž bažinná (\"Gnaphalium uliginosum\"), sítina článkovaná (\"Juncus articulatus\"), sítina žabí (\"J. bufonius\"), sítina cibulkatá (\"J. bulbosus\"), sítina smáčknutá (\"J. compressus\"), sítina niťovitá (\"J. filiformis\"), okřehek menší (\"Lemna minor\"), štírovník růžkatý (\"Lotus corniculatus\"), karbinec evropský (\"Lycopus europaeus\"), vrbina obecná (\"Lysimachia vulgaris\"), vachta trojlistá (\"Menyanthes trifoliata\"), pomněnka bahenní (\"Myosotis palustris\"), kalužník šruchový (\"Peplis portula\"), rdesno obojživelné (\"Persicaria amphibia\"), smldník bahenní (\"Peucedanum palustre\"), chrastice rákosovitá (\"Phalaris arundinacea\"), rákos obecný (\"Phragmites australis\"), rdesno hadí kořen (\"Polygonum bistorta\"), mochna nátržník (\"Potentilla erecta\"), lakušník vodní (\"Ranunculus aquatilis\"), pryskyřník plamének (\"R. flammula\"), pryskyřník plazivý (\"R. repens\"), pryskyřník lítý (\"R. sceleratus\"), šišák vroubkovaný (\"Scutellaria galericulata\"), starček Fuchsův (\"Senecio ovatus\"), lilek potměchuť (\"Solanum dulcamara\"), čertkus luční (\"Succisa pratensis\"), orobinec širokolistý (\"Typha latifolia\"), kopřiva dvoudomá (\"Urtica dioica\") a také bublinatka jižní (\"Utricularia australis\").\n\nDruhové složení zooplanktonu odpovídalo při průzkumu z roku 1995 mírně eutrofnímu až téměř mezotrofnímu stavu rybníka. Byla zde tehdy zjištěna výrazná převaha vířníků (Rotifera) a drobných vývojových stádií buchanek (Cyclopoida). Téměř úplná absence středního a velkého zooplanktonu už v červnovém odběru ukazovala v roce 1995 na poměrně velký vyžírací tlak rybí obsádky. Pro tuto úroveň úživnosti byla charakteristická i převaha síťového fytoplanktonu nad zooplanktonem.\n\nDruhové složení zooplanktonu se při dalších průzkumech neukázalo jako příliš pestré, neboť v 8 vzorcích v průběhu 15 let bylo zjištěno jen 55 taxonů. Tento nízký počet souvisí s eutrofií až hypertrofií rybníka, kdy druhové spektrum je ochuzené oproti mezotrofii, a dále souvisí s malým zastoupením fytofilních druhů při zanedbatelném výskytu ponořených a plovoucích vodních rostlin. Složení zooplanktonu bylo v hodnoceném období podobné. Drobné průkaznější změny ve výskytu jednotlivých druhů naznačují mírný nárůst trofie, vymizení druhů \"Bipalpus hudsoni\", \"Collotheca\" sp., \"Polyarthra remata\", \"Trichocerca cylindrica\", významnější zastoupení v letech 2007 až 2009 měly druhy \"Pompholyx sulcata\", \"Trichocerca pusilla\", \"Trichocerca similis\", \"Acanthocyclops trajani\", což je v souladu s chemickým složením vody v rybníce. Není vyloučeno, že v minulosti byla trofie rybníka ještě vyšší (60.–70. léta 20. století), čemuž nasvědčuje chemické složení vody. Zooplankton v rybníce má vcelku jezerní charakter, což je dáno tím, že rybník není vypouštěn a má relativně velkou průměrnou hloubku.\nV přírodní rezervaci se vyskytuje vážka jasnoskvrnná (\"Leucorrhinia pectoralis\"). Z měkkýšů (\"Mollusca\") zde bylo zjištěno pouze pět běžných vodních druhů.\n\nV přírodní rezervaci se vyskytuje a rozmnožuje skokan ostronosý (\"Rana arvalis\").\n\nRezervace je velmi významnou tahovou zastávkou a hnízdištěm ptactva nadregionálního významu. V lokalitě se uvádí výskyt téměř 200 ptačích druhů. Pravidelně zde hnízdí jeřáb popelavý (\"Grus grus\") a orel mořský (\"Haliaeetus albicilla\"). Velký rybník byl také jedním z prvních novodobých hnízdišť, kde byla spatřena populace potápky rudokrké (\"Podiceps grisegena\") v Čechách. Rozsáhlé porosty rákosu jsou hnízdištěm cvrčilky slavíkové (\"Locustella luscinioides\"), chřástala vodního (\"Rallus aquaticus\") a nepravidelně zde také hnízdí bukač velký (\"Botaurus stellaris\") či rákosník velký (\"Acrocephalus arundinaceus\"). V rezervaci lze spatřit i moudivláčka lužního (\"Remiz pendulinus\") a na vlhkých loukách se vyskytuje linduška luční (\"Anthus pratensis\"), bramborníček hnědý (\"Saxicola rubetra\"), bekasina otavní (\"Gallinago gallinago\") nebo hýl rudý (\"Carpodacus erythrinus\").\n\nNa tahu můžeme kromě jiných druhů spatřit i husu velkou (\"Anser anser\"), ojediněle také husu běločelou (\"A. albifrons\"), zrzohlávku rudozobou (\"Netta rufina\"), vodouše šedého (\"Tringa nebularia\"), rybáka černého (\"Chlidonias niger\"), sokola stěhovavého (\"Falco peregrinus\"), slavíka modráčka (\"Luscinia svecica\") a orlovce říčního (\"Pandion haliaetus\").\n\nPřírodní rezervace je bohatá na zástupce aviofauny. Při pozorování dne 9. června 2009 byly zaznamenány ptačí druhy: kachna divoká (\"Anas platyrhynchos\"), moták pochop (\"Circus aeruginosus\"), káně lesní (\"Buteo buteo\"), racek chechtavý (\"Larus ridibundus\"), skřivan polní (\"Alauda arvensis\"), jiřička obecná (\"Delichon urbica\"), linduška luční (\"Anthus pratensis\"), konipas bílý (\"Motacilla alba\"), drozd kvíčala (\"Turdus pilaris\"), drozd brávník (\"Turdus viscivorus\"), rákosník obecný (\"Acrocephalus scirpaceus\"), rákosník zpěvný (\"Acrocephalus palustris\"), rákosník proužkovaný (\"Acrocephalus schoenobaenus\"), pěnice černohlavá (\"Sylvia atricapilla\"), pěnice slavíková (\"Sylvia borin\"), budníček větší (\"Phylloscopus trochilus\"), vrána černá (\"Corvus corone\"), pěnkava obecná (\"Fringilla coelebs\"), zvonek zelený (\"Carduelis chloris\"), strnad obecný (\"Emberiza citrinella\") a strnad rákosní (\"Emberiza schoeniclus\").\n\nHlavní lovenou rybou v rybníce je kapr. V roce 2005 bylo do rybníka vysazeno 3941 kusů kapra a 1500 kusů lína. Vyloveno bylo 3230 kusů kapra, 226 kusů línů, 865 cejnů, 102 okounů, 178 kusů dravých ryb a 94 kusů ryb ostatních druhů. Štika, candát a úhoř byli vysazováni do rybníka nepravidelně a evidováni jen v počtu několika kusů. Roční zarybňovací povinnost stanovil Ústecký kraj s platností od roku 2009 v množství 4000 kusů tříletého kapra, 2000 kusů tříletého lína, 500 kusů roční štiky a 2000 kusů ročního candáta.\n\nV přírodní rezervaci jsou vlhké louky vhodným biotopem pro myšici temnopásou (\"Apodemus agrarius\") a myšku drobnou (\"Micromis minutus\"). Pravidelně se zde vyskytuje také vydra říční (\"Lutra lutra\").\n\nPředmětem ochrany v přírodní rezervaci je vodní plocha a na ni navazující litorální porosty rákosu, dále vlhké, zrašelinělé a podmáčené louky s ohroženými a vzácnými druhy rostlin a živočichů, mokřadní olšina i keřovité porosty vrb. Rezervace je velmi významnou tahovou zastávkou tažných ptáků a hnízdištěm nadregionálního významu.\n\nJe skoro jisté, že samotné snížení množství vysazovaného kapra nebude mít vliv na významné zvýšení průhlednosti vody kvůli vysoké trofii Velkého rybníka. Navíc anaerobní sediment brání úspěšnému klíčení semen ponořené a plovoucí makrovegetace. Odstraněním zvodnělé vrstvy černého a živinami bohatého sedimentu by se koncentrace celkového fosforu ve vodním sloupci mohla snížit pod 0,1 mg/l.\n\nPřírodní rezervace se nachází severně od železniční tratě Liberec – Rybniště mezi stanicemi Rybniště a Horní Podluží. Trať ji lemuje z jižní strany. Rybník je využíván ke sportovnímu rybolovu. Loví se z hráze a břehů v její blízkosti. K rybníku nevede žádná značená turistická cesta či cyklostezka. Autem je rybník přístupný z Horního Podluží, resp. z osady Ladečka.\n\nVelký rybník je největší vodní plochou v okrese Děčín a v minulosti se objevovaly tlaky na jeho komerční využívání k rekreačním účelům. Nicméně nestálost počasí, problémy s kvalitou vody a ochranný režim rezervace neumožnily širší podnikatelské využití rybníka.\n\n\n"}
{"id": "29980", "url": "https://cs.wikipedia.org/wiki?curid=29980", "title": "Audrey Tautou", "text": "Audrey Tautou\n\nAudrey Justine Tautou [odre žüstyn totu] narozená 9. srpna 1976 v Beaumontu, departement Puy-de-Dôme) je francouzská herečka. Ve Francii se stala známou v roce 1999 rolí ve filmu \"Venuše, salon krásy\", za kterou získala cenu César jako nejlepší ženská herecká naděje. Za hranicemi Francie proslula o tři roky později svojí hlavní rolí ve filmu \"Amélie z Montmartru\", ještě více pak hlavní rolí v hollywoodském filmu \"Šifra mistra Leonarda\".\n\nZačínala jako televizní herečka. Ve Francii se stala známou v roce 1999 rolí ve filmu \"Venuše, salon krásy\", za kterou získala cenu César jako nejlepší ženská herecká naděje. Za hranicemi Francie proslula o dva roky později svojí rolí Amélie ve filmu \"Amélie z Montmartru\", za kterou byla jako nejlepší herečka mj. nominována na Césara, Evropskou filmovou cenu či cenu BAFTA.\n\nDalší úspěšnou rolí byla v roce 2004 role Matildy ve filmu \"Příliš dlouhé zásnuby\" (\"Un long dimanche de fiançailles)\", za kterou byla mj. nominována na Césara či Evropskou filmovou cenu. V roce 2005 začala pracovat na svém prvním hollywoodském filmu \"Šifra mistra Leonarda\", kde jí byl hereckým partnerem Tom Hanks. Film měl premiéru v roce 2006 a byl komerčně úspěšný, i když kvůli svému tématu mírně kontroverzní. Stále se považuje za francouzskou herečku, v domovské Francii chce i nadále rozvíjet svou kariéru. Od září 2006 je členkou americké Akademie filmového umění a věd.\n\nMezi její oblíbené spisovatele patří Victor Hugo, Oscar Wilde, Paul Auster, a Timothy Zahn, jejími oblíbenými básníky jsou Charles Baudelaire a Tristan Tzara.\n\nAudrey si fotografuje všechny reportéry, kteří s ní dělají interview, a jejich fotky shromažďuje v albu. Ve Francii ji mnozí považují za „typickou okcitánskou obyvatelku \"Auvergnate\"“. Aby vyvrátila pochybnosti novinářů v souvislosti se svým účinkováním ve filmu Šifra mistra Leonarda, prohlásila, že jde pouze o zábavný film, nikoli film náboženský, a že by se nikdy nepodílela na filmu, který by napadal křesťanskou víru. Dále řekla: „Byla jsem vychována ve víře, ačkoli oficiálně nejsem katolička, a věřím v Boha – tedy v mého Boha“.\n\n\n"}
{"id": "29988", "url": "https://cs.wikipedia.org/wiki?curid=29988", "title": "Církevní archeologie", "text": "Církevní archeologie\n\nCírkevní archeologie (křesťanská archeologie) je podoborem archeologie. Zabývá se hmotnými prameny souvisejícími s působením křesťanství. Jejím cílem je na základně poznání těchto hmotných památek (kostelů, bazilik, katedrál, kaplí, rotund, ale i liturgických nádob či předmětů, textilií užívaných církevními hodnostáři apod.), poznat středověkou a novověkou společnost.\n\nNa území ČR je zájem o tuto problematiku chronologicky vymezen raným středověkem (období velkomoravské), ale v jižní Evropě a na Blízkém Východě jsou zkoumány památky mnohem starší. \n\nV českém akademickém prostředí není obor institucionálně zastoupen. Například v sousedním Německu obor křesťanská archeologie existuje ve dvou hlavních variantách, většinou na teologických fakultách. První varianta se zabývá sakrálními stavbami a křesťanským uměním od samého počátku křesťanství (od pozdní antiky) do konce středověku, případně až do současnosti (např. Humboldtova univerzita v Berlíně). Druhou možností je propojení předmětu s dějinami umění Byzance, kdy je chronologický rozsah předmětu zpravidla ukončen polovinou 15. století. Takto vyčleněný obor již nemusí být obsahově vymezený a může tak pouze navazovat na klasickou archeologii.\n"}
{"id": "29996", "url": "https://cs.wikipedia.org/wiki?curid=29996", "title": "Francouzská akademie", "text": "Francouzská akademie\n\nFrancouzská akademie (\"Académie française\") byla založena v roce 1635 kardinálem Richelieu s cílem dohlížet na čistotu francouzského jazyka.\nTen se také prohlásil za prvního ochránce Akademie. Po jeho smrti jej nahradil kancléř Séguier, poté Ludvík XIV. Tuto funkci pak následně přebírali králové a dnes ji má na starosti francouzský prezident.\n\nČlenové Akademie se nejprve scházeli v soukromých bytech svých členů, od roku 1639 u kancléře Séguiera a od roku 1672 v Louvru. V roce 1805 se sídlem instituce stala budova bývalého \"Gymnázia čtyř národů\" (\"Collège des Quatre-Nations\") na protějším břehu Seiny, a je jím až dodnes.\n\nAkademie má dvě role:\n\nSoučástí kulturní mise Francouzské akademie je nejen udělovat ceny za literaturu a přidělovat dotace potřebným literárním nebo lingvistickým společnostem, ale také poskytovat granty studentům a zájemcům o studium jazyka v zahraničí.\n\nPrvní slovník Akademie (\"Dictionnaire de l'Académie française\") byl dokončen v roce 1694. Požadavek na něj od kardinála Richelieu obdržel François Vaugelas. Vydání obsahuje 18 000 hesel, která jsou řazena v abecední posloupnosti. Každé heslo je doplněno definicí, příklady použití z literatury a odvozeninami.\n\nDalší edice pak vycházely v letech 1718, 1740, 1762, 1798, 1835, 1878, 1932-1935 a 1992 (současná devátá edice).\n\nAkademii tvoří 40 členů, kteří jsou voleni doživotně. Jejich název nesmrtelní (\"les immortels\") je odvozen z motta \"À l'immortalité\" (Na nesmrtelnost) uvedeného na pečeti kardinála Richelieu, kterou je zakládací listina Akademie opatřena. Do současné doby se členů vystřídalo více než 700.\n\nSpolek sdružuje básníky, romanopisce, divadelníky, filozofy, lékaře, vědce, etnology, kritiky umění, vojáky, státníky a členy církve tak, aby byla pokryta rozmanitost jazyka.\n\nNa svá setkání si členové vždy oblékají zelený oblek (\"habit vert\") s typickými olivovými výšivkami na klopě a meč. Vyhlášení, podepsané Bonapartem, pochází z období Konzulátu.\n\n\n"}
{"id": "29997", "url": "https://cs.wikipedia.org/wiki?curid=29997", "title": "Indianapolis Motor Speedway", "text": "Indianapolis Motor Speedway\n\nIndianapolis Motor Speedway je silniční závodní okruh v Indianapolis v USA.\n\nOkruh v Indianapolis je druhý nejstarší dosud využívaný silniční závodní okruh na světě, který v roce 1908 postavili Carl Fischer, James Allison, Arthur Newby a Frank Wheeler. Povrch tvořil drcený kámen zalitý dehtem. První závod se zde uskutečnil v červnu 1909 a nebyl to závod automobilů, ale balónů, další z vášní Carla Fischera.\n\nPrvní automobilový závod se tu konal v srpnu 1909, ale série smrtelných nehod přiměla majitele okruhu k přestavbě povrchu. Jako nejlepší jim připadl nápad vydláždit povrch dráhy cihlami, kterých bylo použito 3,2 milionu. První závod 500 mil v Indianapolis se zde uskutečnil v roce 1911 a vítězem se stal Rayem Harroun.\n\nBěhem 1. světové války dráha sloužila jako letiště a sklady pro armádu, ale od roku 1919 se po ní opět rozjely závodní vozy.\n\nV letech 1950–1960 se závody konané na této trati započítávaly do mistrovství světa Formule 1. Od roku 2000 byla trať upravena pro závody formule 1 (nejezdí se na celém oválu, využívá se pouze poslední klopená zatáčka a cílová rovinka a jezdí se v opačném směru) a pořádá se tu Grand Prix USA.\n"}
{"id": "29998", "url": "https://cs.wikipedia.org/wiki?curid=29998", "title": "Salman Rushdie", "text": "Salman Rushdie\n\nSir Salman Rushdie [rušdi] (* 19. června 1947 Bombaj) je indicko-britský spisovatel. Proslavil se svým druhým románem \"Děti půlnoci\" (1981), který v roce 1981 získal Bookerovu cenu. Velká část jeho rané prózy se odehrává na indickém subkontinentu. Rushdieho styl psaní bývá často označován jako magický realismus s historickou fikcí a mezi hlavní témata jeho díla patří propojení, rozkoly a přesuny mezi východním a západním světem. V letech 1993 a 2001 navštívil Prahu.\n\nV červnu 2007 byl Rushdiemu udělen rytířský titul za zásluhy o literaturu, dále je nositelem řádu Commandeur francouzského Řádu umění a literatury. V roce 2007 zahájil pětileté působení jakožto hostující spisovatel na americké Emory University a v květnu 2008 byl zvolen do Americké akademie umění a literatury.\n\nNarodil se v indické Bombaji do sekulární muslimské rodiny, z otcovy strany původem z paňdžábského Dillí a z matčiny z Kašmíru. Rushdie je jediným synem obchodníka Aníse Ahmeda Rushdieho (rodné příjmení Chálikí si změnil podle Ibn Rušda), původně právníka se vzděláním z cambridgeské univerzity, a učitelky Zohry Bhuttové (po svatbě si změnila jméno i příjmení na Nagín Rushdie). Vzdělání získal na Cathedral and John Connon School v Bombaji, na britské Rugby School a následně na King's College v Cambridgi, kde studoval historii. Předtím, než se z něj stal spisovatel na plný úvazek, pracoval pro dvě reklamní agentury.\n\nRushdie byl celkem čtyřikrát ženatý. Manželství s první ženou Clarissou Luardovou trvalo od roku 1976 do roku 1987 a Rushdie z něj má syna Zafara. Podruhé se oženil v roce 1988 s americkou spisovatelkou Marianne Wigginsovou, v roce 1993 následoval rozvod. Rushdieho třetí manželkou byla od roku 1997 do roku 2004 Elizabeth Westová, s níž má syna Milana. V roce 2004 se Rushdie oženil s indicko-americkou herečkou a supermodelkou Padmou Lakshmiovou, manželství bylo ukončeno 2. července 2007. V bollywoodském tisku se v roce 2008 spekulovalo o autorově poměru s indickou modelkou Riyou Senovou, s níž se přátelil.\n\nV roce 1999 Rushdie podstoupil korekční operaci šlachy, která mu dle vlastních slov způsobovala značné potíže při otevírání očí.\n\nAutorův čtvrtý román \"Satanské verše\" (1988) se setkal s kontroverzním přijetím a v některých zemích vyvolal protesty ze strany muslimů, někdy i násilné. Rushdiemu bylo vyhrožováno zabitím a v únoru 1989 ájatolláh Rúholláh Chomejní, nejvyšší vůdce Íránu, vydal fatvu, ve které Rushdieho odsoudil k smrti. Roku 2016 byla v Íránu navýšena odměna za zabití Rushdieho, činí již téměř 4 milióny dolarů.\n\nRushdieho první román \"Grimus\" s vědecko-fantastickými prvky zůstal bez povšimnutí ze strany čtenářů i literárních kritiků. Následující román \"Děti půlnoci\" však autorovi přinesl velký literární úspěch. Výrazně ovlivnil vývoj anglicky psané indické literatury v následujících deseti letech a mnozí jej považují za jednu z nejlepších knih posledních 100 let. Román v roce 1981 získal Bookerovu cenu a v letech 1993 a 2008 mu byla udělena cena Best of the Bookers za nejlepší dílo, které v uplynulých 25 resp. 40 letech získalo Bookerovu cenu. Sleduje osud dítěte, které se narodilo s úderem půlnoci, kdy Indie získala nezávislost. Je nadáno nadpřirozenými schopnostmi a propojeno s dalšími dětmi narozenými na počátku nové, bouřlivé éry v historii indického subkontinentu a vzniku moderního indického národa. Postava Salíma Sináího bývá někdy přirovnávána k Rushdiemu.\n\nPo \"Dětech půlnoci\" vydal Rushdie román \"Hanba\" (1983) popisující politické nepokoje v Pákistánu, přičemž předlohou pro hlavní postavy mu byli Zulfikar Ali Bhutto a generál Muhammad Zia-ul-Haq. Kniha vyhrála francouzskou cenu Prix du Meilleur Livre Étranger pro nejlepší zahraniční knihu a dostala se do úzké nominace na Bookerovu cenu. Pro obě jmenovaná díla postkoloniální literatury je charakteristický magický realismus a přistěhovalecká zkušenost, jíž si je Rushdie jakožto člen indické diaspory silně vědom.\n\nRomán \"Satanské verše\", který představuje autorovo nejkontroverznější dílo, vyšel v roce 1988. Rushdie dále publikoval řadu povídek, z nichž některé vyšly ve sbírce \"Východ, Západ\" (1994). Román \"Maurův poslední vzdech\" – rodinná kronika pokrývající více než 100 let indické historie – byl vydán v roce 1995. Následující román \"Zem pod jejíma nohama\" (1999) zobrazuje alternativní historii moderní rockové hudby. Z jednoho z mnoha písňových textů uvedených v knize vychází i stejnojmenná píseň skupiny U2.\n\n\n\n"}
{"id": "29999", "url": "https://cs.wikipedia.org/wiki?curid=29999", "title": "Pravěká archeologie", "text": "Pravěká archeologie\n\nPravěká archeologie je podoborem archeologie, který se zabývá obdobím v lidských dějinách před vznikem písma. Z toho vyplývá, že v různých částech Evropy je přechod mezi pravěkem a dobou historickou absolutně chronologicky určen jinak. V západní Evropě je přechod k době historické určen odchodem Římanů z kolonií. Ve střední Evropě rozlišujeme ještě dobu protohistorickou, tj. období, kdy o společnosti žijící ve střední Evropě máme omezené znalosti z písemných pramenů vzniklých na území starověkých civilizací, tj. hlavně ve Středozemí.\n\n"}
{"id": "30004", "url": "https://cs.wikipedia.org/wiki?curid=30004", "title": "Agregátní nabídka", "text": "Agregátní nabídka\n\nAgregátní nabídka ( \"aggregate supply\", zkr. AS) v ekonomii, resp. v makroekonomii znamená celkovou nabídku zboží a služeb v národní ekonomice v určitém časovém období, vyjádřenou v penězích. Vyjadřuje současně i výkon ekonomiky, který je označován jako \"makroekonomický výstup\".\n\nAgregátní nabídka (značena AS) se rozsahem vztahuje k celkovému HDP, popř. HNP. Závisí na cenové hladině, výrobní kapacitě firem a na výši nákladů. Úzce také souvisí s potenciálním produktem. Je to tedy vztah mezi peněžní hodnotou produkce firem a cenovou hladinou (ceteris paribus).\n\nNejdůležitějšími faktory, které agregátní nabídku ovlivňují, jsou:\n\n\nKřivka agregátní nabídky (agregátní nabídková křivka, AS křivka) je rostoucí. Představuje vztah mezi cenovou hladinou \"(osa Y)\" a produktem \"(osa X)\". Zatímco v krátkodobém časovém horizontu je spíše pomalu rostoucí, dlouhodobě je téměř svislá a takřka totožná s potenciálním produktem té které ekonomiky.\n\nSklon AS křivky je předmětem debat. Klasická ekonomie se domnívá, že křivka je téměř svislá, zatímco keynesiánská ekonomie věří, že křivka roste poměrně pomalu.\n\n\n\n"}
{"id": "30005", "url": "https://cs.wikipedia.org/wiki?curid=30005", "title": "Hrubý národní produkt", "text": "Hrubý národní produkt\n\nHrubý národní produkt (HNP, též GNP podle anglického \"\") je celková peněžní hodnota statků a služeb vytvořená za dané období občany daného státu (jak na území tohoto státu, tak v cizině).\n\nV poslední době bývá v anglickém či německém jazyce stále častěji používán termín hrubý národní příjem (, GNI).\nUkazatel HNP je postaven na národním principu a používá jej např. Severní Amerika (tyto země mají mnoho zahraničních investic)\nAby byla výše HNP porovnatelná, přepočítává se na jednoho obyvatele, zvyšování nebo snižování HNP se vyhodnocuje jako tempo růstu ekonomiky.\n\nS HNP souvisí:\n\n\n\n\n"}
{"id": "30007", "url": "https://cs.wikipedia.org/wiki?curid=30007", "title": "Milorad Pavić", "text": "Milorad Pavić\n\nMilorad Pavić, srbsky \"Милорад Павић\", (15. října 1929 Bělehrad – 30. listopadu 2009 Bělehrad) byl srbský spisovatel a překladatel především z ruštiny. Patřil k stěžením autorům srbské literatury 80. let 20. století Jeho nejznámějším dílem je Chazarský slovník.\n\nByl profesorem Bělehradské filozofické fakulty (Bělehradská univerzita). Zabýval se historií srbské literatury, o níž napsal několik prací. Kromě toho vydal i beletristická díla a dvě sbírky básní.\n\n\n\n"}
{"id": "30016", "url": "https://cs.wikipedia.org/wiki?curid=30016", "title": "Velký rybník", "text": "Velký rybník\n\nNázev Velký rybník nese více rybníků:\n\n… nebo také sídel:\n"}
{"id": "30022", "url": "https://cs.wikipedia.org/wiki?curid=30022", "title": "Kryptografie", "text": "Kryptografie\n\nKryptografie neboli šifrování je nauka o metodách utajování smyslu zpráv převodem do podoby, která je čitelná jen se speciální znalostí. Slovo kryptografie pochází z řečtiny – \"kryptós\" je skrytý a \"gráphein\" znamená psát. Někdy je pojem obecněji používán pro vědu o čemkoli spojeném se šiframi jako alternativa k pojmu kryptologie. Kryptologie zahrnuje kryptografii a kryptoanalýzu, neboli luštění zašifrovaných zpráv.\n\nKryptografie se po staletí vyvíjela k větší složitosti zároveň s lidskou civilizací a mnohokrát ovlivnila běh dějin. Zejména utajení či vyzrazení strategických vojenských informací může mít zásadní vliv. Ale také prozrazení politických intrik, přípravy atentátů nebo i jen prozrazení milenců a podobně, to vše může úzce záviset na bezpečném přenosu informací a na schopnostech protivníka šifru rozbít. První doložení o zašifrování zprávy pochází z roku 480 př. n. l. z období řecko-perských válek v bitvě u Salamíny. \n\nDo historie kryptografie se zapsal i významný římský vojevůdce a politik Julius Caesar, a to vynalezením šifry, která byla pojmenována jako Caesarova šifra. Ta byla ovšem dosti primitivní, nicméně obor šifrování se velice rychle rozvíjel a již na přelomu středověku a novověku dosáhl pozoruhodných pokroků a šifry nečekaného stupně odolnosti. Např. expertům španělské tajné služby trvalo v roce 2017 i s veškerým moderním vybavením celého půl roku, než prolomili šifrování korespondence mezi španělským králem Ferdinandem Aragonským a jeho generálem Gonzalem Fernándezem de Córdoba, který vedl tažení španělských vojsk na Apeninském poloostrově na přelomu 15. a 16. století. \n\nCelé období kryptografie lze rozdělit do dvou částí. První je klasická kryptografie, která přibližně trvala do poloviny 20. stol. První část se vyznačovala tím, že k šifrování stačila pouze tužka a papír, případně jiné jednoduché pomůcky. Během 1. poloviny 20. stol. ale začaly vznikat různé sofistikované přístroje, které umožňovaly složitější postup při šifrování. Tím přibližně začala druhá část, která se nazývá moderní kryptografie. V dnešní době se k šifrování zpravidla nepoužívají žádné zvlášť vytvářené přístroje, ale klasické počítače.\n\nSlovem \"šifra\" nebo \"šifrování\" se označuje kryptografický algoritmus, který převádí čitelnou zprávu neboli \"prostý text\" na její nečitelnou podobu neboli \"šifrový text\". Opačný postup se nazývá \"dešifrování\". Protože algoritmus dešifrování není možné dlouhodobě udržet v tajnosti, není utajovaným prvkem dešifrovací algoritmus, ale parametr šifrování, který se nazývá \"klíč\". Množina možných klíčů musí být tak velká, aby nebylo možné zprávu rozluštit postupným zkoušením všech klíčů.\n\nTradiční šifry používají pro šifrování i dešifrování stejný klíč; takové šifry se nazývají \"symetrické\". \"Asymetrické šifry\" používají dvojice klíčů, z nichž jeden slouží pro šifrování a druhý pro dešifrování. Pokud z šifrovacího klíče nelze určit dešifrovací (je sice možné generovat dvojice šifrovacích a dešifrovacích klíčů, ale spočítat z jednoho z nich druhý je „dostatečně“ složité), pak může majitel dvojice klíčů svůj šifrovací klíč zveřejnit – to je tak zvaný \"veřejný klíč\". Druhý klíč z dvojice sloužící pro dešifrování je \"soukromý klíč\".\n\nPokud se šifrování na danou zprávu použije vícekrát, jedná se o vícenásobné šifrování.\n\n\"Hašovací funkce\" je způsob, jak z libovolně dlouhého textu vytvořit krátký řetězec, který s velmi velkou pravděpodobností text identifikuje; pro kryptografii musí být hašovací funkce speciálně navržené (kryptografická hašovací funkce), aby nebylo možné vytvořit jiný text, který bude mít stejnou hodnotu hašovací funkce.\n\n\"Elektronický podpis\" pak umožňuje ověření \"autenticity\", tedy prokázání, kdo zprávu vytvořil (nebo spíše podepsal) a že nebyla po podepsání změněna. Při využití asymetrické kryptografie pak mohou zajišťovat i \"nepopíratelnost\" – autor později nemůže popřít, že zprávu podepsal (protože jeho soukromý klíč nikdo jiný nezná a nemohl tak podpis podvrhnout).\n\n\"Digitální certifikát\" je prostředek, kterým lze prokázat totožnost jeho majitele díky tomu, že je certifikát elektronicky podepsán autoritou, které důvěřuje.\n\nStarší sestrou kryptografie je steganografie neboli ukrývání zprávy jako takové. Sem patří různé neviditelné inkousty, vyrývání zprávy do dřevěné tabulky, která se zalije voskem apod. V moderní době lze tajné texty ukrývat například do souborů s hudbou či obrázky.\n\nJohannes Trithemius (* 1. únor 1462 v Trittenheimu; † 13. prosinec 1516 v Würzburgu), opat a mnohostranný učenec, byl známý také jako teoretik kryptografie, steganografie. Vydal tři svazky díla \"Steganographia\" (napsána roku 1499 a vydána ve Frankfurtu roku 1606, na \"Index Librorum Prohibitorum\" umístěna roku 1609).\n\nSubstituční šifra obecně spočívá v nahrazení každého znaku zprávy jiným znakem podle nějakého pravidla.\n\nCaesarova šifra je pojmenovaná po Juliu Caesarovi, který ji pravděpodobně používal jako první. Každé písmeno tajné zprávy je posunuto v abecedě o pevný počet pozic. Šifra je z dnešního pohledu velmi snadno luštitelná, protože je jen málo možných klíčů. Ve své době ale představovala nevídanou metodu a osvědčila se velmi dobře.\n\nŠifrování pomocí tabulky záměny, které je založeno na záměně znaku za jiný bez jakékoli vnitřní souvislosti či na základě znalosti klíče (hesla).\nnebo\n\nJedná se o speciální případ polyalfabetické šifry. Vigenèrova šifra používá heslo, jehož znaky určují posunutí otevřeného textu a to tak, že otevřený text se rozdělí na bloky znaků dlouhé stejně jako heslo a každý znak se sečte s odpovídajícím znakem hesla. Caesarova šifra je tedy speciální případ Vigenèrovy šifry s heslem o délce jeden znak. Vigenèrova šifra způsobuje změny pravděpodobnosti rozložení znaků a tím podstatně znemožňuje kryptoanalýzu na základě analýzy četnosti znaků v textu. Luštění je založeno na vyhledávání vzdálenosti bigramových či trigramových dvojic v šifrovém textu a určováním jejich společného dělitele vedoucího k zjištění délky hesla.\n\nVernamova šifra je anglicky často nazývaná \"one-time pad\", v českém překladu \"jednorázová tabulková šifra\". Jde o jedinou známou šifru, o níž bylo dosud exaktně dokázáno, že je nerozluštitelná. Podobně jako Vigenèrova šifra i tato spočívá ve sčítání písmen otevřeného textu a hesla, avšak heslo je blok náhodně zvolených dat o stejné velikosti jako je otevřený text. Pokud jsou splněny podmínky zcela náhodného klíče o stejné délce jako zpráva sama (a není použit opakovaně), je tato šifrovací metoda absolutně bezpečná. Délka klíče však pro běžné účely použití této metody zpravidla znemožňuje, metoda se používá hlavně pro velice specializované účely, např. tzv. \"horká linka\" spojující za dob studené války Moskvu a Washington používala Vernamovu šifru. Dnes se využívá v kombinaci s kvantovou kryptografií.\n\nTranspozice neboli přesmyčka spočívá ve změně pořadí znaků podle určitého pravidla. Například tak, že otevřený text je zapsán do tabulky po řádcích a šifrový text vznikne čtením sloupců téže tabulky.\n\nSkytalé je šifra, která používá válec a na něm navinutý papyrus či pergamen, na kterém je napsaný vzkaz. Skytalé používali Řekové, zejména Sparťané, kteří ji využívali během válek.\n\nTabulka, v níž jsou některá políčka vystřižena a do těchto je vpisován otevřený text. Po zaplnění všech políček je tabulka otočena o 90° a postup se opakuje. Tuto šifru použil Jules Verne ve své knize Matyáš Sandorf (Nový hrabě Monte Christo). Jsou možné i jiné tvary tabulky než čtverec. Například lze použít šestiúhelník se šestiúhelníkovými políčky, který se 5× otáčí o 60°. Klíčem této šifry je rozložení vystříhaných políček.\n\nFunguje na principu přepsání kódovaného textu do tabulky o počtu sloupců, který se rovná počtu písmen v klíčovém slově nebo slovech, a následném přeskupení sloupců na základě znalosti klíče.\n\nNevýhody či slabiny jednotlivých šifer je možné alespoň částečně odstranit kombinací šifer. Je však potřeba vzít v úvahu, že kombinací stejných druhů šifer zesložitění luštění nedocílíme. Např. následné použití dvou tabulek záměn k zašifrování textu je pro potenciálního útočníka to samé, jako použití jedné tabulky s jiným rozložením.\n\nPoužití mechanických a elektronických strojů přineslo do šifrování zcela nové možnosti. Zejména proto, že stroje jsou schopny velkého počtu opakování určitého úkonu v krátkém čase.\n\nNěmecko za 2. světové války používalo k utajování zpráv mechanický stroj Enigma, který prováděl poměrně složité operace se vstupním textem, ale zároveň se dal poměrně snadno ovládat. Poláci ovšem ještě před vypuknutím války pracovali na prolomení šifry a jejich zjištění byla později nedocenitelná pro spojenecké armády. Šifra byla již během války zlomena a poskytovala tak německé straně pouze falešný pocit bezpečí. Nutno ovšem dodat, že prolomení Enigmy bylo ve své době možné pouze díky nevhodným a nedostatečně propracovaným postupům při jejím používání jako byly např. nevyužití maximálního možného zabezpečení poskytovaného propojovací deskou (Steckerbrett), opakování tříznakového klíče na začátku každé zprávy, snadno odhadnutelné fráze v textu apod. Pokud je Enigma používána správně, není rozluštění jejich zpráv triviální záležitostí ani při použití dnešní výpočetní techniky.\nEnigma měla původně 3 rotory, které se otáčely, podobě jako mechanické počítadlo a každý měl jinak propojené vstupní a výstupní kontakty, tím se měnil průběh proudu a i výsledné písmeno zašifrovaného textu. Později začalo ponorkové námořnictvo používat čtyřrotorové Enigmy a stroj byl zdokonalován i zaváděním dalších prvků (Uhr Box a.j.).\n\nI v současné době mohou mít šifry zadní vrátka. Síla šifrování závisí také na tom, zda generátor pseudonáhodných čísel je kvalitní.\n\n\nAsymetrická kryptografie – používá soukromý a veřejný klíč\n\nSoučasné asymetrické šifrovací systémy používají hybridní šifrování, které kombinuje výhody asymetrického šifrování s rychlostí symetrických šifer. Zpráva samotná se zašifruje symetrickým šifrováním s náhodně vygenerovaným klíčem (tzv. klíč sezení, ), který, zašifrovaný pomalou asymetrickou šifrou, se přiloží k zašifrované zprávě. \n\n\n\n\n"}
{"id": "30030", "url": "https://cs.wikipedia.org/wiki?curid=30030", "title": "List Aristeův", "text": "List Aristeův\n\nList Aristeův nebo také jen Aristeas nese název podle jména (fiktivního?) autora, který tento spis napsal. Jedná se o židovský apokryfní (pseudoepigrafní) spis vyprávějící o vzniku řeckého překladu židovských písem, tzv. Septuaginty, přesněji o vzniku překladu Pentateuchu.\n\nAutor je neznámý, jméno Aristeas může být jak skutečné, tak fiktivní. Sám autor se prezentuje spíše jako pohan silně sympatizující s židovstvím, ale jeho podrobná znalost zákona hovoří spíše pro židovský původ. Problematická je i datace, v podstatě známe jen \"terminus a quo\", kterým je samotný překlad Septuaginty (3. stol. př. n. l.) a \"terminus ad quem\", kterým jsou zřejmé citace tohoto \"Listu\" u Filóna Alexandrijského a Josefa Flavia. Místem sepsání je téměř jistě egyptská Alexandrie, hlavní město ptolemajovské říše.\n\n\"List Aristeův\" není ve skutečnosti dopisem, nýbrž vyprávěním o vzniku překladu. Zahrnuje v sobě kromě samotného klíčového vyprávění i několik rozsáhlých odboček. Jsou jimi vyprávění o propuštění všech židovských otroků v Egyptě za Ptolemaia II. Filadelfa, popis Ptolemaiových darů židovskému veleknězi Eleazarovi, popis Jeruzaléma a Palestiny, Eleazarova dlouhá odpověď o smyslu židovských zákonů a sedm dní rozhovorů mezi Ptolemaiem a židovskými překladateli.\n\nSamotná legenda o vzniku překladu Septuaginty byla později rozšířena Filónem Alexandrijským. Zatímco podle \"Aristeova listu\" na překladu pracovalo 72 učenců vyslaných z Jeruzaléma (po 6 z každého kmene), kteří každý den svou práci konfrontovali a zapisovali to, na čem se shodlo nejvíce překladatelů, až po 72 dnech svou práci dokončili, podle Filóna pracovali všichni po 72 dní v naprostém odloučení, a když po 72 dnech své dílo srovnali, zjistili, že se shoduje ve všech detailech. Tato legenda dala též jméno řeckému překladu. \"Septuaginta\" znamená latinsky „sedmdesát“, což pochází ze (zaokrouhleného) počtu překladatelů (72).\n\nPrvořadý účel spisu je zdůraznit kvalitu a autoritu septuagintálního překladu Tóry (či později v případě křesťanů Starého zákona), potlačit pozdější korekce a opravy v překladu (jak činili v 2. století n. l. např. Aquila nebo Theodotion). Současně s tím však \"Aristeův list\" prezentuje židovské písmo a zákon pohanskému publiku a zdůrazňuje, že židovství i se svou psanou tradicí, která se nyní nachází i v jazyce vzdělanců (tj. řečtině), není v ničem pozadu za řeckou kulturou, ba naopak vyniká a je hodno stát se její významnou součástí. Vyplývá to především z toho, že spis kromě samotné obhajoby překladu (a zákazem jakýchkoli budoucích změn) zdůrazňuje v dlouhých, ryze sapienciálních pasážích (viz sedmidenní rozhovory) všeobecnou moudrost židovských učenců, která se týká běžného života a nad kterou žasnou všichni přítomní pohanští filozofové, a symbolickým výkladem židovských zákonů o pokrmech (Eleazarova odpověď na Aristeovu otázku o smyslu těchto zákonů).\n\nZ hlediska stylu je spis čtivý, neboť používá mnoha literárních prvků a nástrojů:: fiktivní dopisy, výtahy a opisy z egyptských análů, opisy královských výnosů, rozhovory při hostině, dialogy v přímé řeči atd.\n\n"}
{"id": "30032", "url": "https://cs.wikipedia.org/wiki?curid=30032", "title": "Mandava", "text": "Mandava\n\nMandava () je řeka ve Šluknovské pahorkatině a v Horní Lužici v Sasku. Jako levý přítok Lužické Nisy náleží k povodí Odry.\n\nMandava pramení ve výšce 521 m n. m. západně od Starých Křečan, severně od Vlčí hory. Poté teče jihovýchodním směrem do Rumburka, kde poprvé opouští české území, aby se do Česka po protečení německou obcí Seifhennersdorf opět vrátila. Dále protéká českým Varnsdorfem, kde se do ní vlévá hraniční Zlatý potok, opouští podruhé české území a stáčí se směrem na východ. Ke státní hranici ve Varnsdorfu má délku 21 km, z toho na českém území 16 km, povodí má k tomuto místu plochu 101,7 km² (na území Německa 30,9 km²), průtok pak 1,20 m³/s. Za státní hranicí protéká německým městem Großschönau bezprostředně navazujícím na český Varnsdorf, kde se do ní vlévá pod vrchem Hutberg její největší přítok – potok Lužnička dlouhý 11,95 km. Po dalších přibližně 20 km toku na německém území se vlévá do Lužické Nisy v nadmořské výšce 228 m n. m. v Žitavě. V povodí Mandavy se nachází 252 vodních ploch na území České republiky o celkové výměře 104,22 ha. Největšími vodními plochami v povodí Mandavy jsou Rybnišťský velký rybník, Světlík a Varnsdorfský rybník.\n\nVe dnech 7. a 8. srpna 2010 se povodím Mandavy a dalších řek v Ústeckém a Libereckém kraji prohnala tzv. Blesková povodeň. Bezpečnostní rada Ústeckého kraje proto přijala doporučení Povodňové komise ÚK vyhlásit stav nebezpečí, který hejtmanka vyhlásila pro území okresu Děčín na dobu od 7. srpna 2010 od 20:00 hodin do 21. srpna 2010 do 24:00 hodin. Voda v Mandavě ve Varnsdorfu začala kulminovat cca v 17:30 v sobotu 7. srpna 2010, kdy dosáhla svého maxima – tj. 245 cm a průtoku více než 65 m³/s. Povodně si vyžádaly velké škody na majetku a v několika případech i na životech.\n\n"}
{"id": "30034", "url": "https://cs.wikipedia.org/wiki?curid=30034", "title": "Hraniční rybník", "text": "Hraniční rybník\n\nHraniční rybník je lesní rybník v Lužických horách, ležící mezi Srní horou (654 m) a Velkým Bukem (736 m), 1,5 km jižně vzdušnou čarou od nádraží Jedlová, poblíž železniční tratě č. 081 a u silnice vedoucí přímo po rybniční hrázi mezi Novou Hutí a Kytlicemi (do jejichž katastru rybník náleží). Rybník se dříve německy jmenoval Waldsteinteich („Rybník Lesního kamene“) nebo Waldteich („Lesní rybník“); po roce 1945 byl přejmenován na Hraniční rybník, protože kolem něj prochází hranice mezi okresy Česká Lípa a Děčín, která v podstatě sleduje dřívější hranici mezi panstvími. Rybník slouží jako zásobárna pitné vody (na severozápadním břehu je vodárna), proto je v něm zakázáno koupání. Dříve zadržená voda sloužila k pohonu hamru na drcení železné rudy a k plavení dřeva na pilu v Dolním Falknově (dnes součást Kytlic).\n\nV říjnu 2013 byl v lese na levé straně hráze rybníka umístěn nevelký kříž, připomínající šest německých obyvatel Kytlic, kteří zde byli zastřeleni při divokém odsunu dne 19. června 1945.\n\nPřijímá několik menších potoků, vytéká z něj Kamenice, která je ovšem tady ještě malým potokem.\n\n"}
{"id": "30035", "url": "https://cs.wikipedia.org/wiki?curid=30035", "title": "Seznam srbských spisovatelů", "text": "Seznam srbských spisovatelů\n\n\n\n\n\n\n\n\n\n\n\n\n\n\n\n\n\n\n"}
