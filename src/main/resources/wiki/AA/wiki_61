{"id": "36153", "url": "https://cs.wikipedia.org/wiki?curid=36153", "title": "Kleť", "text": "Kleť\n\nKleť ( ) je s nadmořskou výškou 1084,2 m n. m. nejvyšší hora Blanského lesa, který je součástí Šumavského podhůří. Leží 6 km severozápadně od Českého Krumlova a 18 km na jihozápad od Českých Budějovic.\n\nNa jejím vrcholu stojí nejstarší kamenná rozhledna v Čechách – Josefova věž, a roubená horská chata s restaurací chráněná jako kulturní památka – Tereziina chata.\n\nHora Kleť nese jedno z vůbec nejstarších zaznamenaných pojmenování hor v Čechách. První písemná zmínka o jejím jménu pochází z roku 1263, kdy je uváděna jako \"mons Nakletti\", další záznam z roku 1318 ji zmiňuje jako \"mons Naclati\". Z těchto dokladů se usuzuje na původ jména ze staročeského slova \"klětЬ\" ve významu bouda, komůrka, sklep zřejmě podle nějaké skalní skrýše a nebo ze staročeského slova \"klatЬ\" ve významu hrot, špice. Německý název Schöninger vznikl překladem z pojmenování Krasletínská hora (po blízké vsi Krasetín – dříve Krasletín), neboť \"verschönen\" znamená krášlit (krasliti).\n\nNa severozápadním úbočí hory se nachází přírodní rezervace Kleť, kde jsou chráněny přirozené bučiny s jedlí bělokorou a suťové lesy vyšších poloh. Tato rezervace si zachovala původní bukový les-prales, takový jaký se v podhorských polohách vyskytoval na mnoha místech střední Evropy, ale na většině míst byl nahrazen např. smrkovými porosty. Některé rostliny a mravenci jsou glaciálním reliktem a jinde než v Blanském lese se u nás nevyskytuji. V rezervaci se nacházejí i geologické zajímavosti. Na jihozápadním svahu hory se rozkládá jedno z nejvýznamnějších mravenčích superkolonií v Evropě.\n\nNa vrcholu hory byla v letech 1822–1825 vystavěna knížetem a vévodou krumlovským Josefem II. ze Schwarzenbergu, vůbec první kamenná rozhledna v Čechách. Kníže tímto krokem cílil na rozvoj místní turistiky, neboť byl sám vášnivým milovníkem cestování a turismu. Rozhledna, která byla pojmenována na počest svého stavitele – \"Josefova věž\", nabízí za příznivého počasí rozhled až k Alpám, na Lipno, či elektrárnu Temelín. Je vysoká 20 metrů a na její vrchol vede 110 schodů.\n\nU Josefovy věže stojí roubená horská restaurace Tereziina chata s ubytovacím zařízením, vybudovaná v roce 1925. Tereziina chata, pojmenována podle své patronky – manželky jihočeského mecenáše Jana Nepomuka II. ze Schwarzenbergu, bývá hlavním cílem místní turistiky.\n\nV blízkosti chaty a rozhledy se nacházejí i nejvýše položené sluneční hodiny v Čechách. Na vrcholu nelze přehlédnout televizní vysílač pro jižní Čechy vysoký 175 metrů, který byl postaven roku 1978.\n\nKousek pod vrcholem stojí hvězdárna, která náleží ke světové špičce v oblasti zkoumání planetek. Na její počest je nazvána planetka (2199) Kleť. Byla postavena v letech 1957–1958.\n\nNa vrchol Kleti lze vystoupat pěšky, vyjet na kole či se nechat vyvézt lanovkou.\n\nTuristické stezky vedou na Kleť ze všech světových stran:\n\nPro cyklisty vede na Kleť odbočka z cyklotrasy č. 1166. Tato odbočka je jedinou asfaltovou přístupovou trasou na vrchol. Od jihu z Českého Krumlova lze vyjet na vrchol zhruba po následující v tabulce uvedené trase s téměř 5% průměrným stoupáním. Závěrečný úsek výše uvedená odbočka z cyklotrasy 1166: Plánský – Kleť je nejnáročnější partií cyklovýstupu s nejvyšším stoupáním okolo 6%.\nNa svahu hory se nachází sjezdovka a lyžařský vlek. Z Krasetína na severovýchodním úbočí vede na vrchol sedačková lanová dráha, dlouhá 1 792 m a překonávající během 15 minut převýšení 383 m.\n\nV okolí Českého Krumlova se pěší výstupy na Kleť těší velké oblibě. Počet výstupů se oficiálně eviduje od roku 2000. Jedním z iniciátorů této aktivity byl krumlovský ultramaratónec Zdeněk Přívratský, jehož nápadem bylo zavedení tzv. \"Knihy výstupů\", do níž se výstupy zaznamenávají a která byla po rekonstrukci Tereziiny chaty umístěna v místní restauraci. V roce 2007 Přívratský s kamarády a příznivci výstupů založil Svobodnou společnost Kokosi na Kleti a v témže roce byl zaregistrován Klub přátel hory Kleť – obě sdružení dlouhodobě evidují výstupy na Kleť během kalendářního roku.\nV Tereziině chatě lze své aktivity zaznamenávat v tzv. \"Knize výstupů\". Na konci roku je pak vyhlášen \"Král\" a \"Královna\" s nejvyšším počtem výstupů za celý rok. Do počtu výstupů za rok se započítávají také výstupy dosažené v průběhu akcí Himálajský tygr a Himálajský medvěd. Himálajský tygr se koná vždy 1. května a úkolem je během devíti hodin, co nejvíc krát vystoupit z parkoviště pod lanovkou na vrchol Kleti (převýšení 419 m). Historie akce sahá do osmdesátých let 20. století. Martin Tomka, další ze zakladatelú Kokosů na Kleti a Klubu přátel hory Kleť, ji obnovil v roce 2002. O dva roky později zavedl Martin Tomka i zimní obdobu nazvanou Himálajský medvěd, při které mají účastníci časový limit šest hodin.\n\nOd roku 2004 do roku 2017 byl nepřetržitým Králem na Kleti Roman Hommer, který měl na konci roku 2017 na svém kontě celkem 5 111 evidovaných výstupů. V roce 2004, kdy se započítavalo více výstupů v kterýkoliv den v roce si Hommer připsal 420 výstupů za rok. V dalších letech již to nebylo možné a Hommerův rekord podle stávajících pravidel byl 392 výstupů. V roce 2018 vytvořil nový rekord Václav Bauer z Chlumu u Křemže, který dosáhl 395 výstupů za rok, z toho čtrnáctkrát vyběhl na Kleť při jarním Himálajském tygru a desetkrát při zimním Himálajském medvědu (obojí znamenalo překonání dosavadních rekordů o 1 výběh navíc).\n\nAsi 500 m jihovýchodně od hlavního vrcholu se nachází vedlejší vrchol Malá Kleť (1042 m, souřadnice ). Jde o zalesněnou vyvýšeninu s balvany a vrcholovou skalkou, nedaleko rozcestí Pod Kletí, kde se spojují červená a žlutá značka.\n\n\n"}
{"id": "36155", "url": "https://cs.wikipedia.org/wiki?curid=36155", "title": "Luna 9", "text": "Luna 9\n\nLuna 9 (někdy se o ní můžeme dočíst také jako o sondě Lunik 9, či 01954) byla první sondou ze Země, která měkce přistála na Měsíci.\nLuna 9 startovala na svoji cestu k Měsíci dne 31. ledna 1966 v 11:45:00 UTC času ze Sovětského svazu a na povrch dosedla 3. února 1966 v 19:45:45 středoevropského času v Oceánu bouří (Oceanus Procellarum). Luna 9 poskytla kvalitní detailní snímky povrchu.\n\nCelkově sonda vážila 1 580 kilogramů, z čehož automatický přistávací modul měl hmotnost 99 kilogramů. Do vesmíru byla sonda vynesena čtyřstupňovým raketovým nosičem A-2-E (Molnija) z kosmodromu Bajkonur.\n\nPrvní korekce dráhy byla provedena 1. února večer, druhá hodinu před dopadem ve výši 8300 km nad povrchem Měsíce. Pak řídící systém snížil rychlost pádu a v poslední fázi se od rakety oddělilo přístrojové pouzdro s ochranným obalem a dopadlo na povrch. Modul přistál v západní části Oceánu bouří (Oceanus Procellarum), přesně na souřadnicích 7,08 stupně severní selenografické šířky a 295,63 stupně východní selenografické délky, tedy nedaleko kráteru Cavalerius. Místo dostalo název Planitia Descensus.\n\nPo přistání se otevřely čtyři lopatky - „okvětní lístky“ sondy, které měly za úkol sondu na měsíčním povrchu stabilizovat, aby mohla začít vysílat fotografie měsíčního povrchu zpět na Zem do řídícího střediska. Po stabilizaci se aktivovaly antény s pomocí zmíněných lopatek a tak přenos mohl být zahájen. Kvůli poloze Slunce byl zahájen až 4. února, poslední o den později. Sonda uskutečnila celkem šest rádiových relací v celkové době trvání 8 hodin a 5 minut.\n\nBěhem této doby se podařilo sestavit tři krátké filmy s tematikou měsíční krajiny (jednalo se o zachycení nejbližšího okolí sondy, o nedaleké skály a o natočení 1,4 kilometry vzdáleného horizontu). Na snímcích byly pozorovány milimetrové podrobnosti povrchu. Sonda byla hermeticky uzavřený kontejner, který dále obsahoval na palubě vlastní zdroj energie, vědecké aparatury, hlavní kontrolní systém a kamerový systém.\n\nÚspěšné přistání sondy definitivně potvrdil předpoklad, že povrch Měsíce je pevný a že je tedy možné, aby se po něm procházeli lidé. Do této doby se totiž část odborné veřejnosti domnívala, že povrch Měsíce je sypký a že se každý předmět bude muset zákonitě do moře prachu potopit a případní návštěvníci by tak zahynuli. Poslední kontakt se sondou proběhl v 22:55 UT dne 6. února 1966.\n\n"}
{"id": "36156", "url": "https://cs.wikipedia.org/wiki?curid=36156", "title": "Oldřich Mikulášek", "text": "Oldřich Mikulášek\n\nOldřich Mikulášek (26. května 1910, Přerov – 13. července 1985, Brno) byl moravský básník.\n\nOldřich Mikulášek se narodil v Přerově jako syn železničáře. Po základní škole absolvoval roku 1927 obchodní školu. Na živobytí si nejprve vydělával jako dělník a zaměstnanec, od roku 1933 pracoval mj. také v Československém rozhlase a roku 1937 se stal redaktorem \"Lidových novin\". Po válce působil v redakci deníku Rovnost (1945–1948), dále ve Svobodných novinách, později přejmenovaných opět na Lidové noviny (1948–1952), Československém rozhlasu (1952–1956) a v redakci časopisu Host do domu (1957–1964). Roku 1965 nastoupil pětiletou tvůrčí dovolenou (stipendium Českého literárního fondu). O dva roky později se těžce zranil a následky nehody ho sužovaly až do konce života. Po roce 1969 se stal samizdatovým spisovatelem a teprve po roce 1980 mu bylo umožněno publikovat.\n\nNa začátku 50. let si vzal svoji druhou ženu, redaktorku Československého rozhlasu, Věru, která se později stala dramaturgyní a ředitelkou brněnské České televize.\n\nK jeho nejbližším přátelům patřili Jan Skácel, Klement Bochořák, Adolf Kroupa, Josef Kainar, Ludvík Kundera a Milan Uhde.\n\nJeho poezie patří mezi komplikované, že ani socialističtí kritici nevěděli jak se k O. Mikuláškovi postavit, nakonec o něm nepsali, ale zpravidla nebyl ani zakazován. Jeho poezie se často jakoby konfrontuje s okolním světem, vystupuje proti všednosti a obyčejnosti. Jeho poezie je přemýšlivá a reflexivní, zdůrazňuje rozdíl mezi životem a smrtí, aby se nakonec dobral ke smyslu lidského bytí.\n\n\n\n\n\n"}
{"id": "36157", "url": "https://cs.wikipedia.org/wiki?curid=36157", "title": "Program Luna", "text": "Program Luna\n\nProgram Luna byla série nepilotovaných vesmírných misí Sovětského svazu, která byla v letech 1959 až 1976 zaměřena na dosažení a prozkoumání Měsíce. Přinesly řadu informací o Měsíci, o jeho složení, teplotě či gravitaci. Z celého programu 24 misí bylo 15 úspěšných, ačkoliv celkový počet misí byl vyšší. Mise, které nedosáhly orbitu, však nebyly do programu započítávány. Jedna mise skončila na suborbitě.\n\nKosmický výzkum na konci padesátých let znamenal pro Sověty vše, na co mohli být hrdí. Do konce roku 1958 byly do kosmu vypuštěny čtyři stroje (Sputnik 1, Sputnik 2, Sputnik 3 a Explorer), z toho první tři sovětské. V dobývání vesmíru nad Američany jasně vedli a nechtěli polevit. Začali proto vypouštět k Měsíci řadu sond s poetickým názvem Luna (rusky Měsíc). První oficiálně přiznaný let (předcházely mu tři neúspěšné pokusy) byl označen Luna 1. Odstartoval 2. ledna 1959 a cílem sondy bylo dopadnout na povrch Měsíce. Díky špatnému výpočtu rychlosti nosné rakety se tak však nestalo.\n\nNa povrch Měsíce dopadla až sonda Luna 2 a to 13. září 1959. Cílem Luny 3 nebylo přistání na Měsíci, ale jako první přinesla fotografie odvrácené strany Měsíce. Z dalších letů byl zajímavý let Luna 16, který jako první v rámci programu Luna přivezl vzorky hornin a Luna 17, která na povrch Měsíce dopravila vozítko Lunochod. Sovětský svaz na Měsíc nikdy nevyslal kosmonauta (utajený projekt byl po řadě neúspěchů zrušen), ale přesto program Luna přinesl řadu důležitých informací a zkušeností.\n\nV rámci programu Luna bylo vypuštěno z Bajkonuru mnoho dalších sond. Ty neúspěšné nebyly tehdy vůbec oznámeny, nebo získaly označení programu Kosmos.\n\nSovětský svaz počítal s vynesením jaderné bomby a zasažení Měsíce. Z projektu sešlo z důvodu rizika při vynášení jaderné bomby na oběžnou dráhu. Podobný projekt byl diskutován (a zavržen) i v USA.\n\nRoskosmos plánuje nové mise Luna, jako součást ruského lunárního programu, na kterých se podílí i evropská kosmická agentura ESA. Jedná se o několik průzkumných robotických misí k Měsíci.\n\n\n"}
{"id": "36161", "url": "https://cs.wikipedia.org/wiki?curid=36161", "title": "Szolnok", "text": "Szolnok\n\nSzolnok (, česky \"Solník\") je maďarské město a správní centrum župy Jász-Nagykun-Szolnok, 95 km jihovýchodně od Budapešti, na soutoku Tisy a Zagyvy ve Velké dunajské kotlině. V roce 2018 zde žilo 71 521 obyvatel a bylo tak 11. největším maďarským městem.\n\nOblast dnešního Szolnoku byla osídlena již od nepaměti, sídlili zde Keltové i Avaři. Maďaři sem přišli v 10. století. Během mongolské invaze do Panonské nížiny bylo město opuštěno, ale král Béla IV. sem vyslal nové osadníky a Szolnok obnovil - avšak jen jako malou vesnici. 4. září 1552 se Szolnok vzdal postupující osmanské armádě. Za vlády Osmanské říše byla postavena mešita s minaretem a turecké lázně. Mnoho budov z předcházející éry bylo zbouráno.\n\nRoku 1685 bylo město od Turků osvobozeno, neutrpělo při tom žádné větší škody. Zničeno bylo opět až během revoluce na začátku 18. století. Obnova a růst přišel s rozvojem průmyslu. Paroplavba na Tise a zavedení železnice v roce 1847 se staly hlavními akcelerátory rozvoje. Roku 1879 mělo město 16 000 obyvatel. V roce 1944 bylo mnohokrát bombardováno a značně poškozeno. Ve zdejším pracovním táboře byli shromažďováni maďarští Židé před transportem do Mauthausenu.\n\nV poválečném období se díky termálním lázním začal rozvíjet turistický ruch. 13. listopadu 1990 se stalo župním městem.\n\n\n"}
{"id": "36164", "url": "https://cs.wikipedia.org/wiki?curid=36164", "title": "Lunochod", "text": "Lunochod\n\nLunochod, rusky Луноход, bylo označení sovětských dálkově ovládaných vozidel, která na pokyny z pozemského řídicího střediska prováděla průzkumnou činnost měsíčního povrchu. Byla vyrobena v konstrukčním středisku OKB Lavočkina, což je dnešní NPO Lavočkina v Chimkách. Šlo o historicky vůbec první vozidlo, které kdy jezdilo po povrchu mimozemského kosmického tělesa, ve své době se jednalo o zcela unikátní počin i průkopnické dílo na poli kosmické robotiky.\n\nZnačná část povrchu byla pokryta solárními panely pro zajištění dostatku energie pro pohon. Lunochod byl vybaven dvěma televizními kamerami, spektrometrem k chemické analýze, francouzským laserovým odražečem a řadou dalších přístrojů. Délka vozítka činila 2218 mm, hmotnost 756 kg, jeho unikátní výkyvný podvozek byl osmikolový. Řízení bylo dálkové na pokyn ze Země. Jeho hlavním konstruktérem byl profesor Alexandr Kemurdžjan.\n\nÚplně první verze Lunochodu byla vyslána na Měsíc 19. února 1969, ovšem nosná raketa krátce po startu explodovala a stroj byl zničen. Sovětský svaz účel mise rakety utajil, takže za první Lunochod vyslaný na Měsíc byl dlouhá léta považován úspěšný Lunochod 1. \nPrvní na Měsíc dopravená verze, označená jako Lunochod 1, (dopravena sondou Luna 17) pracovala od roku 1970, přičemž do 14. září 1971 vozidlo urazilo vzdálenost 10 540 metrů a předalo 20 000 snímků a 25 chemických rozborů. To vše za deset a půl měsíce. Přečkal 11 lunárních nocí, než zeslábly jeho akumulátory. Ve dvanáctém lunárním dnu se nepodařilo navázat s vozidlem spojení a 4. října 1971 řídící středisko zastavilo pokusy o spojení a prohlásilo misi za ukončenou.\n\nLunochod 2 vysazený sondou Luna 21 (15. ledna 1973) v měsíčním kráteru Le Monnier (u jeho jižního okrajového valu) na západním okraji pohoří Montes Taurus pracoval 4,5 měsíce, pořídil kolem 80 000 snímků a ujel 37 km.\n\nLunochod 3 se na Měsíc nikdy nedostal a je umístěn v Lavočkinově muzeu v Chimki.\n\nDíky kosmickým sondám jsou dnes známy přesné polohy obou nefunčních lunochodů na měsíčním povrchu. Sonda LRO zjistila přesnou polohu Lunochodu 1 na Měsíci, dne 22. dubna 2010 byl znovu použit laserový odražeč, který se užívá k velmi přesnému měření vzdálenosti Země a Měsíce.\n\nVýsledky vědeckého bádání při vývoji Lunochodu pak posloužily i při výrobě dvou automatických pozemských robotických buldozerů STR-1, které v roce 1986 pomáhaly odklízet vysoce radoaktivní trosky při havárii 4. atomového reaktoru v Černobylu.\n\n"}
{"id": "36166", "url": "https://cs.wikipedia.org/wiki?curid=36166", "title": "Divadlo F. X. Šaldy", "text": "Divadlo F. X. Šaldy\n\nDivadlo Františka Xavera Šaldy (též Šaldovo divadlo, nebo častěji pouze F. X. Šaldy) je liberecké městské divadlo, jehož zřizovatelem je – jako příspěvkové organizace – Magistrát města Liberec.\n\nPředchůdce dnešní divadelní budovy – \"Soukenické divadlo\" – bylo za účasti veřejnosti slavnostně otevřeno 15. října 1820. Divadlo mohlo pojmout 760 diváků, avšak místa byla z velké části jen ke stání. Budova Soukenického divadla byla převážně dřevěná (celá zadní část a dřevěný vnitřek), zděné bylo pouze průčelí. Hlediště tvořilo přízemí a dvě galerie, z nichž na horní byl přístup pouze po strmém žebříku. Sál byl osvětlován olejovými lampami – plyn byl v divadle zaveden až roku 1860. Divadlo přestalo poměrně brzy vyhovovat jak z hlediska pohodlí diváků, tak i z bezpečnostních důvodů, proto v roce 1872 vznikl Divadelní spolek, který měl připravit stavbu nového divadla. Spolek po třech letech ukončil svou činnost, znovu ji však obnovil, když v noci z 23. na 24. dubna 1879 vypukl v budově divadla z neznámých příčin požár, který stavbu zcela zničil.\n\nSpolek se tedy rozhodl uspořádat sbírku mezi občany na výstavbu divadla nového. Vybráno bylo víc než městskou radou požadovaných 50 000 zlatých a k těmto penězům přispěla navíc Liberecká spořitelna částkou 60 000 zlatých. Celkem bylo vybráno asi 150 000 zlatých. Žádný ze dvou vítězných návrhů vzešlých z architektonické soutěže však dle názoru přizvaných odborníků nebylo z této částky možné realizovat, a že by bylo třeba získat nejméně dvojnásobnou sumu. Proto byli o vypracování nového projektu požádání slavní vídeňští architekti Ferdinand Fellner a Hermann Helmer, jejichž firma Fellner & Helmer stavěla divadla po celé monarchii i mimo ni. Koncem srpna roku 1881 dodali architekti projekt, podle kterého byly náklady na novou budovu vyčísleny na 237 358 zlatých a 30 krejcarů. Stavba samotná pak byla zadána liberecké firmě Sachers a Gärtner. Základní kámen nové budovy byl položen 15. září 1881 a 29. září byly zahájeny zemní práce. Kvůli svažitosti terénu musely být základy vykopány až do desetimetrové hloubky.\n\nV prosinci 1881 vypukl požár ve vídeňském Ringtheateru, při němž přišlo o život na 400 osob. Tato tragická událost měla za následek všeobecné zvýšení nároky na bezpečnost divadelních budov v zemi. Proto bylo třeba přepracovat plány stavby tak, aby byla zvýšena propustnost únikových cest. Protože však již byly vykopány celé základy a nebylo možné zvětšit obrys stavby, byla snížena kapacita divadla z původních 1050 na 850 a vynechána plánovaná restaurace v suterénu. Tím se náklady na stavbu zvýšily o dalších 14 000 zlatých. Stavba pokračovala podle nových plánů (dodaných v únoru 1882) a 10. srpna 1882 dosáhla svého nejvyššího bodu.\n\nSouběžně s tím probíhaly práce také na vybavení interiéru. Vídeňské firmy dodaly ústřední horkovzdušné topení a vybavení jeviště, železnou oponu zhotovila berlínská firma Putthofr a Golf, kamenické práce prováděl Michael Link z Jítravy, žulové desky dodal Ignaz Wundrak z Vratislavic, umělý kámen na schodech a ve foyeru vytvořil drážďanský sochař Karl Hauer.\n\nKdyž se i přes velké úsilí všech zúčastněných osob nepodařilo dokončit stavbu v původně plánovaném termínu 31. července 1883, rozhodlo se městské zastupitelstvo s ohledem na vzniklé komplikace tuto lhůtu o 3 týdny prodloužit. Budova tak byla městu předána 29. srpna, náklady na její výstavbu stouply až na 280 000 zlatých. Za ředitele tohoto městského zařízení byl vybrán tehdejší ředitel městského divadla v Olomouci a letního divadla v Karlových Varech, Emanuel Raul.\n\nZávěrečný kámen byl položen dne 29. září 1883 a v 17 hodin téhož dne se konalo slavnostní zahajovací představení. Zazněla předehra „\"Umění jeden domov\"“ (\"\") a po Rossiniho ouvertuře k opeře\"Vilém Tell\" následovalo Schillerovo drama \"Vilém Tell\".\n\nDivadlo mělo svůj vlastní soubor, nebylo závislé na zájezdových hereckých skupinách a mohlo si tak vytvářet vlastní repertoár. Nejčastěji byly uváděna díla německá, zastoupení však měla i kultura rakouská, francouzská a po roce 1918 také česká. V původních dramaturgických plánech před rokem 1918 měl velký prostor Richard Wagner, hrál se ovšem také Richard Strauss, dobrou návštěvnost měly italské opery. Největší obliby ovšem u obecenstva měly operety a nejhranějším autorem byl Franz Lehár. Liberecké městské divadlo bylo jedním z mála, která se udržela i během první světové války. Divadlo plynule navázalo na svou tradici také po roce 1918, kdy se zvýšil počet českých děl hraných tímto souborem.\n\nKritické období nastalo pro divadlo po skončení druhé světové války. Na jejím konci sloužilo divadlo údajně jako ubikace velitelství leteckého oddílu. První představení po osvobození Liberce se v divadle odehrálo již 13. května a šlo o první ze dvou představení ruských. Prvním českým vystoupením byl koncert pro Rudou armádu dne 20. 5. Při návštěvě tehdejšího ministra školství a osvěty Zdeňka Nejedlého a ministra informací Václava Kopeckého bylo přislíbeno, že v Liberci bude činoherní a operní soubor. Nové Zemské oblastní divadlo v Liberci zahájilo svou činnost 15. září 1945 Jiráskovým dramatem „\"Gero\"“. Již první sezóna skončila finančním schodkem a zemský národní výbor se zřekl jeho provozování. Dočasným vedením byla pověřena podniková rada a ta provedla rozsáhlá úsporná opatření: například zrušila operetní scénu v Jablonci. Došlo také k přejmenování divadla na Severočeské národní divadlo a k utvoření stejnojmenného družstva, jehož dozorčí radu a představenstvo tvořili z poloviny zaměstnanci divadla. Součástí těchto orgánů bylo město, ONV, Obchodní komora a také liberecké podniky, které scénu dotovaly. Družstvo zaniklo s rokem 1949, kdy provozování divadla převzal KNV.\n\nDivadlo bylo přejmenováno na Divadlo F. X. Šaldy dne 22. prosince 1957, kdy v něm měla premiéru Šaldova hra „\"Dítě\"“.\n\n"}
{"id": "36167", "url": "https://cs.wikipedia.org/wiki?curid=36167", "title": "Ribozom", "text": "Ribozom\n\nRibozom je ribonukleoprotein nacházející se ve vysokých počtech v cytoplazmě všech známých buněk, u eukaryot také na povrchu hrubého endoplazmatického retikula. Jejich funkcí je tvorba proteinů – bílkovin. Probíhá na nich tzv. translace, při níž je z řetězce RNA syntetizován polypeptid.\n\nRibozomy jsou poměrně velké komplexní struktury složeny zejména z rRNA a proteinů. Dělí se na dvě podjednotky, menší a větší.\nK ribozomu se napojuje mediátorová RNA (mRNA), která obsahuje přepis genetické informace např. z jaderného genomu. Podle pořadí trojic bází v této genetické informaci přichází k ribozomu na základě genetického kódu jednotlivé aminokyseliny napojené na tRNA; tyto aminokyseliny jsou následně díky katalytickým vlastnostem ribozomu spojeny v jeden polypeptid, resp. protein, který pak (někdy po jistých úpravách) vykonává svou funkci v organizmu.\n\nVelkou výzvou vždy bylo určit přesnou atomární strukturu ribozomu. Za objevy na tomto poli byla roku 2009 udělena Nobelova cena za chemii třem významným vědcům na tomto poli: Venkatramanu Ramakrishnanovi z Cambridge, Thomasovi Steitzovi z Yalu a Adě Jonat z izraelského WIS. Každý z nich pocházel z jiné výzkumné skupiny, všem se nezávisle na sobě podařilo určit trojrozměrnou stavbu malé a velké podjednotky prokaryotických ribozomů. Všichni však využívali metodu rentgenové krystalografie. Velkým oříškem bylo zejména nejprve získat krystaly ribozomů, o což se Ada Yonath pokoušela již od 80. let 20. století. Používala k tomu ribozomy z termofilních bakterií a halofilních archeí. Během let se jí podařilo postupně zvyšovat přesnost a byl získáván stále kvalitnější obraz difraktujícího krystalu. K jeho analýze přispěli zejména další dva jmenovaní laureáti, Ramakrishnan a Steitz.\n\nRibozom se ze dvou třetin skládá z ribonukleové kyseliny (konkrétně tzv. rRNA, tedy ribozomální RNA), jen z jedné třetiny pak z různých proteinů. Všechny organizmy mají stavbu ribozomů podobnou. Například základní rozdělení části ribozomu je vždy na dvě části, malou a velkou podjednotku. Přesto však lze zejména mezi prokaryotickým a eukaryotických ribozomem nalézt určité rozdíly ve stavbě.\n\nRozdíly mezi ribozomy se velmi často udávají pomocí tzv. sedimentačního koeficientu, tedy veličiny, která udává čas, za který proběhne v ultracentrifuze sedimentace ribozomu. Jednotkou je Svedberg (S), tato jednotka představuje čas 10 sekundy. Prokaryotický ribozom se na základě těchto veličin označuje jako 70S, eukaryotický je 80S. Také obě podjednotky vykazují určité rozdíly, pokud se srovnávají sedimentační koeficienty eukaryotických a prokaryotických ribozomů. Malá podjednotka prokaryot má koeficient 30S, u eukaryot je tato podjednotka 40S. Velká podjednotka ribozomu je u prokaryot 50S, u eukaryot 60S.\n\nRibozomální RNA je esenciální složkou ribozomů. Bylo zjištěno, že právě rRNA je zodpovědná za funkčnost ribozomu, tedy schopnost přepisovat mRNA do proteinů. Z tohoto hlediska je ribozomální RNA vlastně enzym a říká se jí proto ribozym. Tato funkce byla zpočátku překvapivá, protože se myslelo, že enzymatické aktivity jsou schopné jen proteiny. Ribozomální RNA však tvoří prostorové struktury, podobné aktivním místům proteinů fungujících jako enzymy. Je díky tomu schopná například správně navázat tRNA a také zajišťuje vznik peptidových vazeb mezi aminokyselinami vznikajícího řetězce (druhou z jmenovaných ovládá u prokaryot především 23S rRNA).\n\nProkaryotický a eukaryotický ribozom se však v obsahu rRNA liší. Zatímco prokaryotický obsahuje v malé podjednotce 16S  rRNA (1540 nukleotidů) a ve velké podjednotce 5S rRNA (120 nukleotidů) a 23S rRNA (2900 nukleotidů), eukaryotický obsahuje v malé podjednotce 18S rRNA (1900 nukleotidů) a ve velké podjednotce 5S rRNA (120 nukleotidů), 5,8S rRNA (160 nukleotidů) a 28S rRNA (4700 nukleotidů).\n\nDále se ribozomy skládají z proteinů. Prokaryotické ribozomy obsahují 55 proteinů (21 v malé a 34 ve velké podjednotce), eukaryotické ribozomy mají dokonce 82 proteinů (33 v malé a 49 ve velké podjednotce).\n\nPlatí, že malá podjednotka (30S–40S) slouží především k tomu, aby se v daný okamžik ocitly na jednom místě mRNA, tRNA s přinášenými aminokyselinami i translační faktory. Velká podjednotka (50S–60S) má katalytickou funkci, pracuje jako peptidyltransferáza umožňující vznik peptidové vazby ve vznikajícím polypeptidu.\n\nTransferová RNA (tRNA), která se váže svým antikodonem na kodon mRNA, musí být velmi přesně rozeznána, jinak by došlo k záměnám aminokyselin a chybnému čtení genetického kódu. To umožňuje RNA v malé podjednotce (16S u bakterií), která se označuje také jako tzv. „molekulární pravítko“. Jeho nukleotidy tvoří vodíkové můstky s nukleotidy kodonu i antikodonu pouze v případě, že se správně navázaly a prostorově zorientovaly. Jeden krok má tedy ribozom za sebou, ale teď je ještě nutné navázat aminokyselinu na prodlužující se polypeptid. To zase umožňuje „peptidyl-transferázové centrum“ ve velké ribozomální podjednotce. Katalytickou funkci zde má zejména opět ribozomální RNA (u bakterií 23S RNA) a dále také molekula tRNA nesoucí aminokyselinu, molekuly vody a různé ribozomální proteiny.\n\nPro buňku je zcela zásadní, aby měla v každém okamžiku dostatek ribozomů pro svou činnost, a tak jsou tyto struktury neustále syntetizovány ze svých stavebních součástí.\n\n"}
{"id": "36177", "url": "https://cs.wikipedia.org/wiki?curid=36177", "title": "Virilista", "text": "Virilista\n\nVirilista (někdy taky virilní hlas) (z latinského \"virilis\" od \"vir\" - muž, viz také triumvirát, virtuóz; v angličtině se místo toho používá latinský výraz \"ex officio\") je osoba zastávající nějakou funkci, úřad z titulu jiné funkce. Podobně jako kooptace je existence virilistů v podstatě nedemokratická a v moderních demokraciích se příliš nevyužívá.\n\nSmysl však může mít v orgánu, kde je z hlediska podstaty jejich fungování přínosná přítomnost funkcionářů, jejichž funkce a náplň práce v jiných orgánech je blízká a přínosná rovněž pro fungování tohoto orgánu.\n\nPoužívá se zpravidla ve společenských organizacích, církvích a podobných institucích, které nejsou primárně postaveny na demokratických principech.\n\n\n"}
{"id": "36180", "url": "https://cs.wikipedia.org/wiki?curid=36180", "title": "Brno-Líšeň", "text": "Brno-Líšeň\n\nBrno-Líšeň je městská část na severovýchodním okraji statutárního města Brna. Je tvořena městskou čtvrtí Líšeň (německy \"\"), původně samostatným městysem, který byl k Brnu připojen v roce 1944. Její katastrální území má rozlohu 15,71 km². Samosprávná městská část vznikla 24. listopadu 1990. Žije zde přes 26 000 obyvatel.\n\nČtvrť lze rozdělit na starou Líšeň (původní zástavba vesnického charakteru) a novou Líšeň (sídliště vybudované v 80. letech 20. století). Pro účely senátních voleb je území městské části Brno-Líšeň zařazeno do volebního obvodu číslo 58.\n\nNázev Líšeň, v nejstarší podobě Leschzen, se odvozuje od přídavného jména líščen, tedy lískový, staročesky leščeny, ve významu též lískový háj nebo porost, hrad v lískoví apod.\nNěmecké tvary názvu jsou Lesch, nověji Lösch.\n\nÚzemí Líšně bylo osídleno již v pravěku. Na lokalitě Staré Zámky, nacházející se na ostrohu Říčky severovýchodně od nynější Líšně, bylo archeologickými nálezy doloženo osídlení slovanskými kmeny, které tam přetrvalo až do 12. století. Následně se sídliště přesunulo do současné lokality.\n\nLíšeň je poprvé v pramenech zmiňována k roku 1261, kdy byla Smilem ze Střílek darována cisterciáckému klášteru ve Vizovicích. Jde však o falzum z poloviny 14. století. První spolehlivý doklad je z roku 1306, kdy je zmiňován zdejší filiální kostel. Po zániku vizovického kláštera koncem 15. století připadla do světského držení a v roce 1520 vzniklo samostatné líšeňské panství. V roce 1558 byla povýšena na městečko a obdržela pečeť a znak. Mezi často se střídající majitele líšeňského panství patřili páni z Budče, Pergarové z Pergu, Libštejnští z Kolovrat a další. Roku 1714 od Libštejnských zakoupil panství Jan Kryštof z Freyenfelsu, který nechal vybudovat nový barokní zámek. Po vymření Freyenfelsů zdědili panství Belcrediové, kteří jej drželi až do zrušení patrimoniální správy v roce 1848.\n\nRozvoj převážně zemědělské Líšně v 19. století brzdilo nedostatečné komunikační spojení s Brnem. Teprve v roce 1905 vznikla místní dráha Brno–Líšeň. Počátkem 20. století začal velký stavební rozmach městečka, který vyvrcholil za první republiky. Ve 20. letech došlo k elektrifikaci městečka, roku 1934 zřízena kanalizace hlavních ulic, vznikaly novostavby veřejných budov. Během druhé světové války byla na líšeňský velkostatek Belcrediů uvalena nucená správa. Koncem války Líšeň značně utrpěla spojeneckým bombardováním.\n\nModerní městská část Brno-Líšeň zahrnuje vedle velké většiny původního katastru bývalého městyse Líšně také některé okrajové části původních katastrů Židenic a Horákova.\n\nK Brnu byla Líšeň (v původních hranicích) připojena 1. ledna 1944, původně židenické části moderního katastru Líšně, zahrnující i okrajovou západní část dnešního sídliště Nová Líšeň, však byly k Brnu připojeny již 16. dubna 1919. Po druhé světové válce zde byl ustaven revoluční MNV Líšeň, který do roku 1946 spravoval celé tehdejší katastrální území Líšeň. Tehdy židenické pozemky dnešní městské části spravoval revoluční MNV Židenice. Ještě v letech 1947-1949 bylo celé tehdejší katastrální území Líšeň spravováno jako jeden městský obvod Brna - Brno X, přičemž tehdy židenické pozemky i nadále spravovala obvodní rada v Židenicích. Od 1. října 1949 do roku 1971 pak bylo dnešní území městské části Brno-Líšeň vždy součástí dvou brněnských městských obvodů: jeden se sídlem v Židenicích, či později jinde (postupně městské obvody Brno IX, Brno VI, Brno VI-Židenice a Brno IV.), spravoval tehdy židenické pozemky a líšeňský areál Malé Klajdovky; zatímco druhý, se sídlem v Líšni \"(postupně Brno XII, Brno XII-Líšeň či prostě Líšeň)\", spravoval zbytek území moderní městské části Brno-Líšeň a dále též tehdy líšeňské pozemky sahající k severní straně silnice v dnešní Hviezdoslavově ulici na území moderní městské části Brno-Slatina. Naopak tehdy líšeňské pozemky od této silnice na jih, byly od roku 1949 také součástí mimolíšeňských obvodních národních výborů: nejprve do roku 1954 součást městského obvodu Brno X (\"neplést s obvodem Brno X z let 1947-1949!)\" a poté součást městských obvodů či částí se sídlem ve Slatině \"(postupně Brno XI, Brno XI-Slatina a Slatina)\"\n\nPři radikální úpravě katastrálního členění Brna v rámci reambulace, provedené koncem 60. let 20. století, získala Líšeň současnou jižní a jihozápadní hranici, a v okolí Bílé Hory a Malé Klajdovky i část současné západní hranice. Menší jižní část původního líšeňského katastru byla tehdy připojena ke Slatině, zahrádky na severovýchodním svahu Bílé hory zase k Židenicím, naopak k Líšni byly připojeny některé okrajové části židenického katastru - malé území západně od Stránské skály, či pozemky přiléhající k severnímu svahu Stránské skály. Došlo však tehdy i k nevýrazné úpravě hranice podél staré silnice z Ochozi u Brna. Přibližně ve stejné době došlo i k úpravě katastrální hranice s Horákovem a Podolím. Další změna hranice Líšně, v rámci Brna, následovala roku 1979, kdy Líšeň získala své současné hranice - tehdy některé domy právě vybudovaného panelového sídliště Nová Líšeň přesáhly na tehdejší katastr Židenic a z praktických důvodů bylo proto rozhodnuto posunout západní hranici Líšně, na úkor Židenic, tak že nová hranice kopírovala západní okraj nové silnice v Jedovnické ulici. 26. listopadu 1971 pak městská část Líšeň získala název Brno XII. Líšeň \"(od 1. května 1972 změněno na Brno-Líšeň)\" a zároveň byly hranice území pod správou zdejšího MNV dány do souladu s katastrálními hranicemi Líšně z konce 60. let. K 1. prosinci 1975 byl v Líšni zrušen Místní národní výbor a celý katastr Líšně pak byl až do roku 1990 součástí tehdejšího městského obvodu Brno IV.\n\nNa severozápadě Líšeň sousedí s obcí Kanice, na západě s brněnskými městskými částmi Brno-Vinohrady a Brno-Židenice; na jihu s městskou částí Brno-Slatina; na jihovýchodě s obcí Podolí; na východě s obcí Mokrá-Horákov; a na severu s obcí Ochoz u Brna.\n\nDominantou staré Líšně je zámek Belcrediů, nacházející se v jejím centru, východně od náměstí. Trojkřídlý jednopatrový barokní zámek vznikl po roce 1714 přestavbou starší renesanční tvrze, na počátku 19. století prošel klasicistní úpravou. Jižně od zámku se rozkládá krajinářský park, založený v roce 1727 jako barokní zahrada francouzského typu.\n\nNa návrší severovýchodně od centra staré Líšně, na místě zvaném Kostelíček, stojí kaplí Panny Marie Pomocnice. Kaple byla postavena na počest zázraku, který se údajně stal na kopci nad starou Líšní: Slepý syn místní kněžny prý na tomto místě přišel opět ke zraku, kněžna zde proto nechala postavit kapličku.\n\nK dalším památkám Líšně patří kostel Sv. Jiljí na náměstí Karla IV, postavený brněnským stavitelem Františkem Benediktem Klíčníkem.\n\nNejdůležitější líšeňskou firmou je Zetor Tractors a. s., vyrábějící traktory.\n\nV Líšni se nachází 7 základních škol v ulicích Horníkova, Holzova, Pohankova (detašované pracoviště školy na Holzově ulici), Masarova, Novolíšeňská a soukromá Křesťanská ZŠ a MŠ Jana Husa také na Masarově ulici a ZŠ Akademia na Rašelinové ulici. Střední školy jsou tu tři: Gymnázium Akademia na Rašelinové ulici, SOŠ a SOU strojírenské a elektrotechnické na Trnkově ulici a Střední zdravotnická škola Evangelické akademie na Šimáčkově ulici. Na Trnkově ulici je také Základní umělecká škola Antonína Doležala.\n\nV severní části katastru Líšně se nacházejí poměrně rozsáhlé lesy a zasahuje sem jižní část CHKO Moravský kras. Na východní hranici katastru se nachází překrásné Mariánské údolí, jež je často využíváno ke kulturním účelům, a Brňany využíváno k rekreaci a relaxaci. Celé údolí je průjezdné jak na kole tak autem s povolením. Za komunismu bylo údolí přejmenováno na Gottwaldovo údolí, a ve zdejším k tomu účelu vybudovaném areálu byly každoročně koncem června pořádány „mírové slavnosti“, kterých se zúčastňovala řada komunistických funkcionářů (například Gustáv Husák), vystupovala zde i celá řada zpěváků (například Miroslav Žbirka) a bývaly tu i různé pouťové atrakce. Údolím protéká potok Říčka, na němž se zde nachází 3 údolní nádrže vybudované v letech 1961-1967, několik mlýnů a výletních restaurací. V oblasti Mariánského údolí se nachází velká chatařská oblast.\n\nLíšeň je se zbytkem města propojena dvěma čtyřproudými silnicemi; po jejím severním okraji vede silnice II/373 Brno - Ochoz u Brna. Na jihu je napojena na Olomouckou radiálu.\n\nOd roku 1905 vedla do Líšně místní dráha z Černovic. V roce 1942, v souvislosti s připojením k Brnu, ji převzaly brněnské Dopravní podniky, trať byla elektrifikována a zdvojkolejněna, ovšem roku 1964 byla zkrácena jen na Stránskou skálu a úsek do Líšně byl opuštěn. Dnes je v prostoru bývalého nádraží muzeum MHD.\n\nMěstská hromadná doprava v Líšni je tvořena šesti denními (55, 58, 78, 82, 151) a třemi nočními (N97, N98, N99) autobusovými linkami, dvěma trolejbusovými linkami (25, 26) a jednou linkou tramvaje (8). Tramvaj číslo 8 patří ke stěžejním a nejvytíženějším tramvajovým linkám v Brně, v Líšni je vedena Líšeňskou roklí a tvoří osu nové Líšně. Podzemní zastávka Jírova v Líšni je nejvýše položenou stanicí tramvaje v Brně. V letech 1998-2004 zde byla úvraťová konečná stanice, která se po dostavbě úseku Jírova – Mifkova (rovněž úvraťová konečná, jediná v Brně) posunula až na hranici staré Líšně. V plánu je obnova trati ze Stránské skály k muzeu dopravy v Líšni.\n\n\n\n"}
{"id": "36181", "url": "https://cs.wikipedia.org/wiki?curid=36181", "title": "Visoko", "text": "Visoko\n\nVisoko je město a středisko općiny ve střední Bosně a Hercegovině. Leží na řece Bosně asi 25 km severozápadně od Sarajeva v nadmořské výšce 439 m.\n\nPodle údajů ze sčítání lidu roku 1991 mělo město kolem 15 tisíc obyvatel, celá općina pak 46 tisíc obyvatel. Visoko administrativně náleží do Zenicko-dobojského kantonu muslimsko-chorvatské Federace Bosny a Hercegoviny. Město je významným střediskem kožedělného průmyslu.\n\nNedaleko od města se nachází hora Visočica, která má jehlanovitý tvar. Mnoho lidí jí proto označuje za pyramidu záhadného původu či za mimozemskou stavbu.\n\nOpčina, které je Visoko hlavním městem, má rozlohu 231 km² a nachází se ve střední části Bosny a Hercegoviny. Hraničí s opčinami Kiseljak, Busovača, Kakanj, Vareš, Breza, Ilijaš a Ilidža. Územím visocké opčiny prochází důležitý silniční (do Sarajeva) a železniční (k Jaderskému moři) koridor, vedený údolím řeky Bosny. Kromě těchto tudy ale procházejí i komunikace regionálního významu, a to všemi směry.\n\nPřírodní poměry opčiny jsou ovlivněny údolími řek Bosny a Fojnice; krajina přechází z úrodných rovin na březích řek do vyšších zalesněných poloh. Nadmořská výška kolísá od 399 až k 1050 m, což v porovnání se zbytkem země je relativně málo a celé oblasti to pomáhá k rozvoji jak zemědělství, tak další infrastruktury, tj. i průmyslu a služeb. Území samotného města se nachází v nadmořské výšce 422 m.\n\nNejstarší osídlení se datuje do dob třetího tisíciletí př. n. l. V časech Římské říše, která zde získala moc v roce 9 tu žili Ilyrové (Dassaretae), během stěhování národů se sem pak dostali Slované.\n\nV dobách středověku bylo Visoko královským městem; z těchto privilegií také těžilo. Poprvé je zmiňováno v listině, vydané dubrovnickým obchodníkům bánem Kulinem v roce 1355.\n\nVisoko bylo také centrem bosenské církve, v době před jejím zánikem s nástupem Osmanů. Název Visoko pochází z umístění města – staré, královské město se nachází na kopci \"Visoki\", nové nese název \"Podvisoki\" – leží pod kopcem. Díky své příhodné poloze mohlo prosperovat z přes něj vedoucích obchodních cest. V 15. století bylo jedním z významných center středověké Bosny, sepsáno zde bylo mnoho tehdejších důležitých dokumentů. Nějakou dobu zde také pobýval i Tvrtko I. Kotromanić, v zmíněné době vládce země. V okolí města vznikly mnohé osady a kostely.\n\nVisoko dobyla Osmanská říše roku 1463. V této době se vlády nad městem ujal paša Ajas-beg, za jeho vlády v 70. letech 15. století vznikl harém, mekteb (základní náboženská škola), medresa (vyšší islámská škola), byla přemostěna Bosna a zajištěn byl také i přívod vody do města. Zřízena byla i vakufská nadace a tekije. Zanedlouho se Visoko stalo řemeslným, kulturním i duchovním centrem celé svojí oblasti.\n\nZměnu přinesl až rok 1878, kdy Visoko obsadila, stejně jako celou tehdejší Bosnu a Hercegovinu rakousko-uherská vojska. Odpor některých osmanských sil byl tehdy velmi malý. Habsburkové však mnoho převratných změn hned neuskutečnili; Visoko si stále drželo svůj orientální islámský ráz. Zvýšení kontaktů se západními zeměmi však vedlo postupně k rozvoji města; postavily se nové čtvrti. Roku 1882 sem byla zavedena železnice, též v tomto roce se dokončila i Mešita Tabhana, dnešní pamětihodnost. Od roku 1895 tu existuje soudní budova, od roku 1900 pak gymnázium. Budovy byly stavěny v pseudo-maurském slohu, který byl pro Rakousko-Uherskou vládu v Bosně a Hercegovině typický. V prvním desetiletí tu vznikla ještě další základní škola a otevřela se nová správní budova pro přilehlou oblast.\n\nV roce 1911 město zachvátil velký požár; zničil kompletně historické jádro Visoka, spolu s nějakými cca 450 obytnými domy vyhořelo mnoho obchodů. Zničena byla také i místní vysoká škola a Šadrvanská mešita. S obnovou města se začalo roku 1912, zemská vláda přislíbila, že nové stavby budou postaveny v bosenském stylu. Po dokončení rekonstrukce se tak město ukázalo jako mix orientální i západní kultury (podobně jako jiná okolní města, mezi které patří například Sarajevo či Travnik). Ještě v dnešní době některé z těchto budov stojí, a to i přesto, že přežily celkem tři války.\n\nPrvní z těchto válek byla samozřejmě první světová válka, která vedla k pádu dosud vládnoucího Rakousko-Uherska. V oblastech, kde žili jižní Slované se zformovalo Království SHS, jehož součástí se stalo i Visoko. V meziválečných letech však ekonomický rozvoj vzhledem k zaostalosti země nijak nepokročil.\n\nTěsně před začátkem druhé světové války bylo město připojeno k fašistickému Chorvatsku. Visoko bylo bombardováno spojeneckými silami (Chorvatsko tehdy spolupracovalo s Německem), svrženo bylo dohromady devět bomb a zničeny byly některé strategické cíle. Visokem se sice nepřehnala fronta a v porovnání s jinými městy nebylo silně poškozeno, 1205 vojáků odsud však bojovalo a 145 z nich padlo. 7. dubna 1945 město osvobodila 7., 9. a 17. krajinská brigáda desáté divize Jugoslávských partyzánů.\n\nBěhem poválečné doby přibyly další významné budovy a instituce, nutné pro fungování moderního menšího města. Otevřena byla pošta, vznikla policejní budova, dále pak požární stanice, poliklinika, objevil se také hotel, supermarkety a stadiony. Vybudování divadla pomohlo zdejšímu kulturnímu rozvoji. V oblasti školství vznikly tři nové školy – jednalo se \"základní školu Safvet-bega Bašaviće\", dvě střední školy, nové gymnázium a jednu vysokou školu. Sportovní aktivity byly podpořeny založením fotbalového klubu NK Bosna (spojily se dva tehdejší kluby \"Jadran\" a \"Radnički\").\n\nRoku 1983 získal architekt Zlatko Ugljen cenu Agy Khana za architekturu; oceněna byla bílá mešita, kterou ve městě zbudovali podle jeho návrhů.\n\nZastavěno bylo okolí Visoka podél řek Bosny a Fojnici. Usídlila se tu společnost KTK, největší výrobce v oblasti kožedělného průmyslu v Jugoslávii; mezi zdejší menší firmy také patřily ještě Vispak, Vitex, Velepromet, GP Zvijezda a Kovina. Dalšími významnými odvětvími ale byl také průmysl textilní a potravinářský. Díky tomu se tak Visoko stalo jedním z nejvíce vyvážejících měst v SFRJ. Roku 1991 odsud bylo vyvezeno zboží v celkové hodnotě 92,5 milionů USD, z čehož 80 milionů tvořila produkce právě firmy KTK. Visoko jako ukázku úspěšného města navštívil jedenkrát i tehdejší vůdce země Josip Broz Tito.\n\nTehdejší rozvoj, který však již v pozdější době měl stejně klesající tendenci, zcela zastavila válka, kterou vyvolal rozpad Jugoslávie. 6. dubna 1992 byla vyhlášena na území tehdy již nezávislé BiH Republika srbská; touto dobou se již srbské jednotky rozmístily v okolí města do bojových pozic. Místní obyvatelé, převážně Bosňáci, se také vyzbrojovali; v tom jim pomohla tehdejší bosňácká Stranka demokratske akcije (SDA). Někteří z nich zformovaly také i oddíly tzv. Patriotské ligy. Místním se podařilo obsadit zdejší vojenská zařízení JNA ve snaze ztížit obsazení města Srby a získat další potřebné bojové vybavení. Tento krok vedl k zvratu celé bojové situace ve Visoku a jeho okolí. Jakmile bylo Visoko obsazeno čistě muslimskými silami, bylo možné postoupit dále na jih k obleženému Sarajevu.\n\nBěhem bojů sloužilo Visoko jako centrála bosňáckých sil; převážně díky své pozici ve středu bojující země s relativně dobrou infrastrukturou a improvizovaným letištěm. Město se také stalo útočištěm mnoha uprchlíků z míst, kde byla situace mnohem horší. Přesto se město ze severu snažily obklíčit srbské síly; v vesnice Zimča probíhaly velmi těžké boje.\n\nDalší boje však propukly poté, co bylo ukončeno spojenectví mezi HVO a bosňáckou Armádou Bosny a Hercegoviny; válčilo se v okolí Busovači na jih od města. To ale netrvalo příliš dlouho; v posledních dnech roku 1994 bylo vyhlášeno příměří mezi Bosňáky a Chorvaty, kterého bylo využito pro boj proti tehdy lépe vyzbrojenému Vojsku republiky srbské.\n\nVálečné události ukončila až Daytonská smlouva. Po vyhlášení míru ale bylo Visoko těžce poškozeno, největší ztráty utrpěl samozřejmě průmysl, který byl zničen již v počátku války vzhledem ke svému strategickému charakteru. Celkové ztráty byly odhadnuty na zhruba 200 milionů amerických dolarů. V bojích padlo 297 místních vojáků, dalších 600 bylo zraněno či se nikdy nevrátili. Podle dohody město připadlo Federaci Bosny a Hercegoviny; dnes tak ve Visoku žije 96 % Bosňáků, roku 1991 to bylo 74 %.\n\nVisoko v časech socialismu prošlo rozsáhlou industrializací a roku 1991 patřilo k městům s největší produktivitou. Celkem to fungovalo zhruba 20 různých společností, (největší z nich již byly zmíněny) jednalo se například o koženářskou firmu KTK, dále pak Vitex a mnoho dalších. Kromě toho bylo Visoko též ale i centrem v zemědělství, stavebnickém průmyslu a některých dalších odvětvích.\n\nBěhem války v 90. letech došlo k velkým škodám; jen ve Visoku byly vyčísleny na zhruba 400 milionů KM. Přesto zde fungovala ale i válečná výroba, avšak samozřejmě jen v těch kapacitách, které nebyly postiženy.\n\nPo uzavření míru se začalo s obnovou; přistěhovala se nová společnost \"Prevent\", která do své nové provozovny ve Visoku investovala 5 milionů KM. Proslavila se i zdejší společnost Vispak, která se 29. června 2005 výrobou největšího kávového šálku na světě zapsala do Guinnesovy knihy rekordů.\n\nVisoko se nikdy neřadilo mezi turisticky velmi atraktivní města; většina lidí tudy projede po okolní silnici do známějšího Sarajeva. Přesto se zde nachází jisté množství pamětihodností, hlavně z časů předosmanské Bosny. Například na hoře Visočica (dnes mimochodem vlastně největší turistické atrakci, která Visoko proslavila po světě) se nacházela v dobách středověku pevnost; pod ní se pak rozkládá pohřebiště, kde jsou pochováni tehdejší vladaři středověké Bosny.\n\n"}
{"id": "36185", "url": "https://cs.wikipedia.org/wiki?curid=36185", "title": "Čiernohronská železnica", "text": "Čiernohronská železnica\n\nČiernohronská železnica je úzkokolejná lesní dráha o rozchodu 760 mm, jezdící mezi obcemi Podbrezová, Hronec a Čierny Balog ve Slovenském rudohoří. V době největšího rozmachu měla její síť, rozvětvená do okolních dolin, 131,98 km. V současnosti na ní probíhá sezónní turistický provoz na 20 km zachovaných tratí. V roce 1982 byla prohlášena národní kulturní památkou.\n\nTratě této železnice vedly v údolích Čierného Hronu a jeho přítoků. Dodnes se zachovala a je provozována 10 km hlavní trať z Hronce do Čierného Balogu, 2 km prodloužení této trati z Hronce do Chvatimechu, 4 km odbočka z Čierného Balogu do Vydrovské doliny a 4 km nově obnovená trať do Dobroče.\n\nNejdelší odbočka vedoucí podél Kamenistého potoka měla téměř 20 km délky a síť v tomto údolí měla 40 km. Zachovaly se z ní kromě zbytků náspů i dva ocelové mosty. První přes údolí Čierného Hronu, nedaleko odbočky z hlavní trati a druhý přes Kamenistý potok, blízko přehrady Hrončok. \n\nExistují plány na obnovení odbočky do Osrblí, kde se nachází velký biatlonový areál, avšak jejich realizace je zatím v nedohlednu.\n\nV letech 2011–2012 byl postaven 4 km úsek trati do Dobroče (místní část Čierného Balogu). V roce 2013 proběhla rekonstrukce 2 km úseku Čierny Balog – Vydrovo skanzen. \nV roce 2014 byla dokončena obnova úseku Vydrův skanzen – Vydrova dolina (dnes Vydrova konečná), přičemž cestující jsou od sezóny 2018 přepravováni v celém úseku.\n\nOd roku 2016 je z důvodu zhoršujícího se stavu trati přerušen provoz pravidelných vlaků v úseku Šánske – Chvatimech. Nadále jsou zde v provozu pouze pracovní vlaky a mimořádné vlaky na objednávku.\n\nNa podzim roku 2017 byla znovu zprovozněna parní lokomotiva ČKD C 760/90d č. 1, přezdívaná „Kolbenka“. Veřejnosti se poprvé představila v rámci Mikulášských jízd. V roce 2018 se předpokládá její turnusování na červené a modré trase.\n\nV hlavní sezóně 2018 jsou v provozu tři trasy. Zelená (Čierny Balog – Vydrův skanzen – Vydrova konečná), modrá (Čierny Balog – Dobroč) a červená (Čierny Balog – Šánske). V úseku Šánske – Hronec – Chvatimech není zavedena pravidelná doprava.\n\nTrasování železnice začalo v roce 1901. Stavba prvního (dodnes zachovaného) úseku začala v roce 1908, v roce 1909 začal pravidelný provoz mezi pilami v Čiernom Balogu a Hronci. Síť se postupně rozrůstala, aby bylo možno svážet dřevo přímo z lesů. Zpočátku výstavbu trati zajišťovalo místní obyvatelstvo, během 1. světové války byli na stavbě využiti ruští zajatci. \n\nZ počátku provozu, kdy Slovensko bylo součástí Uher, měla železnice oficiální maďarský název \"Fekete Garami Vasút\". Na některých místech se lze ještě setkat s původní zkratkou F.G.V.\n\n19. července 1927 byla na trati Čierny Balog – Hronec povolena omezená osobní doprava. V šedesátých letech 20. století byl ale postupně provoz utlumován v souvislosti s rozvojem silniční dopravy. V roce 1982 byl provoz železnice oficiálně ukončen, ale železnice byla zapsána do seznamu kulturních památek. O rok později začala obnova za pomoci dobrovolníků. \n\nDíky bezplatné práci stovek brigádníků z mnoha zemí se podařilo železnici obnovit. V roce 1992 byl provoz znovu zahájen, nejprve na polovině zachovalé trati, další rok na 10 km trati Čierny Balog – Hronec. Na jeden rok se dokonce podařilo obnovit i přepravu dřeva, která však skončila s uzavřením pily Jánošovka.\n\nProvoz i opravy trati jsou nadále zajišťovány jak několika stálými zaměstnanci, tak brigádníky.\n\n\n"}
{"id": "36186", "url": "https://cs.wikipedia.org/wiki?curid=36186", "title": "Čierny Balog", "text": "Čierny Balog\n\nČierný Balog je obec ležící ve Slovenském rudohoří, asi 6 km jižně od města Brezno. Se svými 5 081 obyvateli je jednou z největších vesnic na Slovensku.\n\nObec vznikla spojením 13 osad rozložených na horním toku Čierného Hronu a jeho přítoků. Tradičním zaměstnáním místního obyvatelstva je pastevectví a těžba dřeva (sekera a capín jsou i v jejím znaku). První osada - Krám začala vznikat v roce 1563, ale první písemná zmínka o obci pochází z roku 1607. Jednalo se o písemné pokyny Rudolfa II. pro funkci lesního šafáře v Brezně.\n\nBěhem 2. světové války byla obec zapojena do Slovenského národního povstání.\n\nV obci se nachází nádraží a expozice Čiernohronské železnice, která zde tvoří hlavní turistickou atrakci a také Lesnický skanzen Vydrovo ležící ve Vydrovské dolině, kde se každoročně koná jedna z nejoblíbenějších každoročních akcí na Slovensku – Ďeň Stromu.\n\nPrvní zmínka o obci se datuje k roku 1607 kdy 11.6.1607 vydal Rudolf II. listinu pokynů pro lesního šafáře v Brezně. První osada Krám vznikla ovšem už roku 1563 Tento šafář měl kontrolovat 4 dřevorubecké mistry, aby nepodváděli s vyplácením peněz svým učňům.\n\nNejstarší osada je osada Krám. Postupem času vznikaly ostatní osady v tomto pořadí: Jergov (1615), Balog (1615), Medveďov (1621), Fajtov (1635), Komov (1635), Dobroč (1700), Závodie (1753), Dolina (1787), Pustô (1811), Vydrovo (1836) a Látky (1896). Za 2. světové války byla obec (v té době už celá sjednocena) zapojena do Slovenského národního povstání. Důkazem je Památník Slovenského národního povstání tyčící se nad obcí a dělo pár metrů od něj.\n\n\nV obci se nachází 2 fotbalové kluby Tatran Čierny Balog a Partizán Čierny Balog - dlouhověcí rivalové. V obci se také nachází Biatlonový klub, Volejbalový klub, Hokejový klub, Turistický klub, Cyklistický klub (\"vychoval\" např. Petera Sagana) a Lyžařské středisko.\n\nV obci je 1 základní škola a několik mateřských škol.\n\nV obci jezdí autobusová linka na trase Dobroč - Brezno a 2 výletní vlakové linky, jezdící každý den vyjma svátků na trase Dobroč - Chvatimech (nedaleko Podbrezové), na trase Balog - Vydrovo a na trase Balog - Dobroč. Na trase Balog - Dobroč vlak prochází přes areál fotbalového hřiště.\n\n"}
{"id": "36187", "url": "https://cs.wikipedia.org/wiki?curid=36187", "title": "Čakovec", "text": "Čakovec\n\nČakovec (maďarsky Csáktornya) je město v Chorvatsku, leží na severu země, mezi řekami Murou a Drávou v Mezimuřské župě. Žije zde 15 147 obyvatel, s předměstími pak 27 280 obyvatel.\n\nKromě samotného Čakovce jsou administrativní součástí města i vesnice Ivanovec, Krištanovec, Kuršanec, Mačkovec, Mihovljan, Novo Selo na Dravi, Novo Selo Rok, Savska Ves, Slemenice, Šandorovec, Totovec a Žiškovec.\n\nV době Římské říše, v 1. století se zde nacházelo město \"Aquama\". Tam byly hlavně tábory pro legionáře, podpora pro jejich vpády do provincií Pannonia a Dacia. Dnešní název Čakovec pochází zkomolením jména maďarského hraběte Dimitria Csákyho; ten právě zde vybudoval ve 13. století opevnění. Roku 1328 je tak Čakovec poprvé zmíněn již ve své moderní podobě.\n\nRozvoj nastal od roku 1547, v době, kdy k moci se zde dostal Nikola Šubić Zrinski - hrad byl podstatně vylepšen, byl vybudován park se sochami různých vladařů. V roce 1579 se Čakovec stal městem volného obchodu, datum 29. 5. je dodnes Dnem města.\n\nVelkou pohromou pro město byla zemětřesení, která ho postihla v letech 1738 a 1880 (to druhé postihlo i dnes hlavní město Záhřeb). Na konci 18. století se majiteli města stala rodina Feštetić, během jejich vlády byla zahájena industrializace - vznikly továrny, závody a postavily se domy pro dělníky. Od roku 1860 je sem zavedena železnice, od roku 1893 elektřina. Na konci 2. světové války byl osvobozen Rudou armádou, předtím byl okupován Maďarskem.\n\n"}
{"id": "36191", "url": "https://cs.wikipedia.org/wiki?curid=36191", "title": "Jezu Kriste, ščedrý kněže", "text": "Jezu Kriste, ščedrý kněže\n\nJezu Kriste, ščedrý kněže je jeden z nejstarších staročeských církevních chorálů, vznikl pravděpodobně ve 2. pol. 14. století. Autorství písně je někdy připisováno Janu Husovi (mj. na základě Jistebnického kancionálu). Z Jistebnického kancionálu se rovněž dochoval notový zápis (kolem roku 1420), z něho pochází 1.–21. sloka, 22.–29. sloka pochází z jiného rukopisu z 15. století.\n\nMelodie chorálu se užívá např. při promocích na Univerzitě Karlově.\n\nLatinský chorál \"Jesus Christus nostra salus\" je doložen již v rukopise z roku 1410 z vyšebrodského kláštera. Má deset slok, z nichž prvních osm slok vytváří akrostich Johannes, z čehož se někdy usuzuje, že poslední dvě sloky a refrén byly novějšího původu. Autorství latinské verze je někdy připisováno Janu z Jenštejna, někdy i Janu Husovi. Melodie je doložena z Hohenfurthu rovněž roku 1410, ale lze ji vysledovat zpětně až do 13. století. Obsahově je hymnus srovnáván s eucharistickou písní Lauda Sion Salvatorem (Sióne, chval Spasitele), která byla napsána roku 1264 Tomášem Akvinským na objednávku papeže Urbana IV.\n\nNěmečtí luteráni píseň znají s textem \"Jesus Christus, unser Heiland, der von uns den Gotteszorn wandt\", který je připisován Martinu Lutherovi a nejstarší doklad o něm je z roku 1524, kdy byla prezentována jako vylepšená píseň svatého Jana Husa. Z 16. století jsou doloženy též finská verze \"Jeesus Kristus Elämämme\" a švédská verze \"Jesus Kristus är vår hälsa\" a na počátku 17. století \"Jesus Christus, lunastajam\". V anglickém překladu, jehož autorem byl R. F. Littledale, vyšla píseň roku 1864 pod názvem \"Jesus Christ our true salvation\" v Lyra Eucharistica. \n\n\nV této podobě je píseň zahrnuta v Jednotném kancionálu pod číslem 706. \n\n"}
{"id": "36196", "url": "https://cs.wikipedia.org/wiki?curid=36196", "title": "Jan Trefulka", "text": "Jan Trefulka\n\nJan Trefulka (15. května 1929 Brno – 22. listopadu 2012 Brno) byl český spisovatel, překladatel, publicista a literární kritik. Byl moravským patriotem.\n\nRoku 1948 odmaturoval na brněnském reálném gymnáziu. Poté začal studovat na Filozofické fakultě UK, z níž byl z politických důvodů vyloučen. Po vyloučení pracoval jako dělník, traktorista a roku 1953 se dostal na Filozofickou fakultu Masarykovy univerzity v Brně. Roku 1957 z fakulty odešel a stal se šéfredaktorem Krajského nakladatelství v Brně. V letech 1962 až 1968 redigoval literárně-kulturní časopis \"Host do domu\". V roce 1968 byl spolu se svým přítelem Jaroslavem Šabatou jedním z delegátů Vysočanského sjezdu KSČ. V roce 1969 byl z KSČ vyloučen a zbaven možnosti publikovat. Jeho dílo vycházelo pouze samizdatem a v zahraničí. Byl jedním ze spisovatelů, kteří podepsali Chartu 77. Po roce 1989 se veřejně angažoval, stal se předsedou Obce moravskoslezských spisovatelů. Byl také členem první Rady České televize. V roce 1996 neúspěšně kandidoval do Senátu v senátním obvodu č. 55 - Brno-venkov za Moravskoslezskou koalici '96.\n\nJeho dědečkem byl architekt Antonín Blažek.\n\n\n"}
{"id": "36200", "url": "https://cs.wikipedia.org/wiki?curid=36200", "title": "Teknival", "text": "Teknival\n\nTeknival je velký festival freetekno hudby, konaný v létě pod širým nebem za účasti mnoha soundsystémů a účastníků v různých zemích Evropy. Největších teknivalů se účastní desítky až stovky soundsystémů a desítky tisíc lidí. Teknival je otevřený pro všechny pozitivně naladěné účastníky – každý může přijet a hrát. Neexistuje ani žádné omezení ohledně hudebního stylu.\nTeknivaly se pořádaly v Česku, Velké Británii, Kanadě, Itálii, Německu, Španělsku, Portugalsku, Ukrajině, Polsku, Bulharsku, Rumunsku, Rakousku, Slovensku a Japonsku.\n\n\n\n\n\n\n\n\n\n\n\n\n\n\n\n\n\n"}
{"id": "36202", "url": "https://cs.wikipedia.org/wiki?curid=36202", "title": "FishBase", "text": "FishBase\n\nFishBase je internetová encyklopedie s informacemi a obrázky o 32100 druzích ryb.\n\n"}
{"id": "36205", "url": "https://cs.wikipedia.org/wiki?curid=36205", "title": "Milan Jungmann", "text": "Milan Jungmann\n\nMilan Jungmann (18. ledna 1922 Hořany – 27. ledna 2012 Praha) byl český literární kritik a překladatel.\n\nV říjnu 1938 (po zabrání Sudet) se přestěhoval do Prahy, kde vystudoval gymnázium. Po gymnáziu ještě absolvoval roční knihovnickou školu. Po druhé světové válce se stal knihovníkem ministerstva informací a osvěty. Od roku 1946 studoval na Filozofické fakultě Univerzity Karlovy slovanské literatury, filozofii a estetiku. Poté, co ukončil studia (1954), se stal redaktorem časopisu \"Praha–Moskva\". Pak krátce působil jako ředitel pražské Národní knihovny. Od roku 1955 byl redaktorem \"Literárních novin\" a šéfredaktorem od roku 1964 až do jejich zrušení v roce 1969. Po zrušení \"Literárních novin\" měl zákaz publikační činnosti. \n\nOd roku 1972 pracoval jako čistič výloh v podniku, toto povolání vykonával až do roku 1982. Během této doby překládal pod cizím jménem z ruštiny.\n\nOd roku 1982 publikoval své literární kritiky v samizdatovém časopise \"Obsah\". V roce 1990 se stal předsedou Obce spisovatelů; funkci zastával až do roku 1994.\n\n\n\n"}
{"id": "36206", "url": "https://cs.wikipedia.org/wiki?curid=36206", "title": "Sever", "text": "Sever\n\nSever, ve staré češtině též půlnoc, je jedna z hlavních světových stran. Ve většině zemí jde o primární světovou stranu. Zkratkou je písmeno „S“ nebo „N“ z německého slova „Nord“ či anglického „North“.\n\nSkutečný sever je směr k severnímu pólu Země (nebo i jiného rotujícího tělesa), který se nachází na vaší levé straně pokud stojíte na rovníku ve směru otáčení.\n\nSměr k severnímu magnetickému pólu, tedy kam ukazuje střelka kompasu. Odchylka mezi zeměpisným a magnetickým severem se nazývá magnetická deklinace.\n\nPravděpodobně proto, že zdánlivá osa podle které se na obloze otáčejí hvězdy byla pro většinu obyvatel Země na severu, většina národů na Západě uznává sever jako hlavní směr. Díky tomu:\n\n\nSever lze určit mnoha způsoby\n"}
{"id": "36214", "url": "https://cs.wikipedia.org/wiki?curid=36214", "title": "Lazare Carnot", "text": "Lazare Carnot\n\nLazare-Nicolas-Marguerite hrabě Carnot (13. května 1753 Nolay, Francie – 2. srpna 1823 Magdeburk, dnes Německo) byl francouzský politik, vědec, pevnostní stavitel a generál.\n\nLazare Carnot se narodil ve středostavovské rodině města Nolay v Burgundsku (nyní departement Côte-d'Or). Otec se jmenoval Claude Carnot a matka Claude-Marie Carnot-Feulins. Již od dětství projevoval nadání, zejména v oblasti techniky a matematiky a proto studoval slavnou inženýrskou školu v Mézières. Tam byl jeho učitelem nejslavnější geometr tehdejší doby Gaspard Monge. Školu absolvoval roku 1773 a poté byl ženijním důstojníkem královské armády. Nadání se projevilo a Lazare pomalu stoupal v žebříčku hodností. Roku 1783 byl kapitánem. Sloužil v četných posádkách (Calais, Cherbourg, Béthune) a po přeložení do Arrasu se seznámil s Maximilienem Robespierrem, který zásadně ovlivnil jeho světonázor a po vypuknutí revoluce se Carnot stal nadšeným příznivcem nových myšlenek. Roku 1791 se stal poslancem Ústavodárného shromáždění a byl i poslancem Konventu, který se poprvé sešel 21. září 1792. V něm Carnot hlasoval 15. ledna 1793 pro smrt krále. \n\nOd 4. srpna 1793 byl členem Výboru pro všeobecnou bezpečnost a zde zodpovídal za otázky armády (vykonával de facto funkci ministra války). V této funkci měl zásadní zásluhy na zvýšení úderné síly armády. Zcela reorganizoval armádu a odvodní systém zavedením branné povinnosti (23. srpna 1793) každého muže ve věku 18 až 25 let (Levée en masse), provedl čistky v důstojnickém sboru (kromě šlechticů vyřadil všechny důstojníky, kteří neuměli číst a psát), nařídil promíchání dobrovolníků s vojáky, prováděl četné inspekční cesty a založil topografickou kancelář, která byla určitým předchůdcem generálního štábu. Robespierrova vláda teroru však byla proti jeho přesvědčení a proto se podílel na jeho pádu (27. července 1794). Přestože na něm lpělo odium předchozí úzké spolupráce s Robespierrem, sám nebyl souzen a naopak pro svou odbornost byl již 26. záři 1795 zvolen členem Direktoria, kde mu byla opět svěřena agenda armády. Tento post zastával dva roky, ale po převratu 18. fructidoru (4. září 1797) abdikoval a byl nucen emigrovat do tehdy ještě nezávislého Švýcarska, kde krátce žil v Ženevě, poté pobýval v Bavorsku (Augsburg, Norimberk). Do Francie se vrátil až po 18. brumairu VIII (9. listopadu 1799). Napoleon Bonaparte jej jmenoval 2. dubna 1800 ministrem války, ale po několika měsících Carnot odstoupil a zastával jen nevýznamný post jako člen tribunátu. Tam hlasoval proti doživotní konzulské funkci pro Napoleona a později i proti zřízení císařství a stáhl se z politického života. \n\nVěnoval se vědecké činnosti. V době ohrožení Francie spojenci roku 1814 nabídl opět své služby Napoleonovi, který jej s otevřenou náručí přijal a povýšil do hodnosti divizního generála. Jako předního odborníka opevňovacích prací jej pověřil obranou Antverp, obležených Prusy a později Brity. Carnot se úkolu zhostil a kapituloval až po pádu Napoleona. Za restaurace Bourbonů se Carnot opět stáhl do soukromí, ale během Sta dnů jej Napoleon jmenoval pairem, povýšil jej do šlechtického stavu s titulem hrabě a pověřil jej řízením ministerstva vnitra. Po bitvě u Waterloo (14. června 1815) byl ještě krátce členem prozatímní vlády, ale pak před hněvem Bourbonů byl nucen opět emigrovat. S pomocí cara Alexandra I. žil ve Varšavě, ale brzy přesídlil do Pruska, kde se usadil v Magdeburku a byl poradcem pruské vlády v otázkách vojenského školství a pevnostního stavitelství. V Magdeburku vysoce vážen se věnoval dále vědecké činnosti a tam též zemřel. Pochován byl nejprve v Německu, ale roku 1889 francouzská vláda při příležitosti stého výročí revoluce vyzvedla slavnostně jeho ostatky a přenesla je do Pantheonu v Paříži, kde spočívají dodnes. \n\nLazare Carnot je jedním ze 72 významných mužů, jejichž jméno je zapsáno na Eiffelově věži v Paříži.\n\nLazare Carnot byl jedním z nejvýznamnějších matematiků-inženýrů své doby, zejména však vědecky pracoval v geometrii. V projektivní geometrii (speciálněji pak v eukleidovské geometrii a trigonometrii) je dodnes známá a významná Carnotova věta o transversále trojúhelníka, která zobecňuje důležitou Menelaovu větu pro případ transversály, tvořené obecnou rovinnou křivkou namísto přímkou. Často bývá s jeho jménem spojovaná i jiná \"Carnotova věta\" v trigonometrii, spojující poloměry kružnice opsané a vepsané trojúhelníku. (Neplést tyto geometrické věty s Carnotovou větou v termodynamice, která souvisí s prací jeho syna - fyzika Sadi Carnota). Byl však i nejvýznamnějším odborníkem pevnostního stavitelství (Carnotova zeď, Carnotova kasemata). Jak v oboru matematiky a mechaniky, tak v oblasti stavitelství uveřejnil řadu odborných článků a monografií, které byly vysoce ceněny a ještě za Carnotova života překládány do světových jazyků. Další práce byly věnovány politice a pokoušel se i o krásnou literaturu (poesie). Zcela mimořádné jsou jeho zásluhy organizátorské při reformách armády. Ony byly hlavní příčinou záchrany revoluce proti intervenci a plným právem obdržel Carnot čestný titul \"„Organizátor vítězství“\".\n\nJeho syn Nicolas Léonard Sadi Carnot (1796–1832) se stal též slavným vědcem a je považován za zakladatele termodynamiky (Carnotův cyklus), jeho další syn Hypolyte Carnot (1801–1888) byl známým francouzským politikem a jeho vnuk Marie François Sadi Carnot (1838–1894) byl zvolen roku 1887 prezidentem Francie.\n"}
{"id": "36215", "url": "https://cs.wikipedia.org/wiki?curid=36215", "title": "Kyselina jodovodíková", "text": "Kyselina jodovodíková\n\nKyselina jodovodíková je vodný roztok jodovodíku (HI). Má velmi silné korozivní vlastnosti. Její soli se nazývají jodidy. Koncentrovaný roztok ve vodě je azeotrop s teplotou varu 127 °C.\n\n"}
{"id": "36222", "url": "https://cs.wikipedia.org/wiki?curid=36222", "title": "Přestupek", "text": "Přestupek\n\nPřestupek je deliktní jednání nižšího stupně závažnosti než trestný čin, které je společensky škodlivé a které je výslovně za přestupek označeno zákonem. Klasickými přestupky jsou přestupky dopravní, proti veřejnému pořádku nebo proti občanskému soužití. Přestupku se dopouští přestupce, což může být jak fyzická, tak právnická osoba či podnikající fyzická osoba.\n\nSlovo \"přestupek\" se někdy používá i v mimoprávním prostředí v přeneseném významu, kdy označuje nějaký nedovolený, nemorální, neetický nebo zakázaný čin apod. V tomto případě vždy záleží na celkovém kontextu sdělení.\n\nPojem přestupku se objevuje už ve \"všeobecném zákoníku o zločinech a trestech\" z roku 1787, stejně jako v \"zákoníku o zločinech a těžkých policejních přestupcích\" z roku 1803, včetně jeho podstatné novelizace z roku 1852. Tehdy šlo o klasický trestný čin, který se podle stupně závažnosti rozlišoval na zločin a právě přestupek, později zločin, přečin a přestupek. Nicméně trestní soudy soudily zpočátku jen zločiny a přečiny, přestupky posuzovaly správní orgány, až od roku 1873 se i přestupky staly soudní agendou.\n\nTakový stav vydržel až do roku 1950, kdy byl vydán jak \"trestní zákon\", který upravoval jen trestné činy, tak \"trestní zákon správní\", regulující pouze přestupky. Přestupkem tehdy bylo každé v tomto zákoně uvedené jednání, které ale nemohlo být stíháno jako trestný čin. Řízení o nich pak vedly „v těsné součinnosti s pracujícím lidem“ národní výbory, které rozhodovaly nálezy o vině a o případném trestu. Tato zákonná úprava byla nahrazena hned roku 1961 \"zákonem o úkolech národních výborů při zajišťování socialistického pořádku\", který zdůrazňoval preventivní a výchovné působení národních výborů, jež měly dbát o to, aby „budování vyspělé socialistické společnosti nebylo narušováno projevy nekázně“, a podle kterého bylo přestupkem jen zaviněné jednání, taxativně uvedené v tomto či v jiném zákoně.\n\nTento zákon byl zrušen \"zákonem o přestupcích\" č. 200/1990 Sb., který byl sám od 1. července 2017 zrušen a nahrazen novými přestupkovými zákony č. 250/2016 Sb., o odpovědnosti za přestupky a řízení o nich (tj. obecná část) a č. 251/2016 Sb., o některých přestupcích (tj. některé skutkové podstaty).\n\nAby určité jednání naplnilo skutkovou podstatu nějakého přestupku, a jeho pachatel tak mohl být za tento přestupek případně postižen, musí být vždy takové jednání za přestupek výslovně označeno v nějakém zákoně a vykazovat všechny znaky, které daný zákon pro tento přestupek stanoví. Jde o formální pojetí přestupku, z něhož přesto vyplývá, že takový protiprávní čin je společensky škodlivý. Jednání pachatele může spočívat jak v přímém konání, tak v opomenutí právní povinnosti konat. Sankcionován může být i jen pokus o přestupek, pokud to zákon výslovně stanoví, ledaže pachatel od něj dobrovolně upustí a odstraní vzniklé nebezpečí. Co se týče zavinění pachatele, který je fyzickou osobou, pak postačuje i jen pouhá nedbalost, ledaže zákon výslovně vyžaduje úmyslné jednání. U podnikatelů a právnických osob se zavinění nevyžaduje. Stejně jako přímý pachatel je za přestupek odpovědný také organizátor, návodce nebo pomocník.\n\nShodně jako u trestných činů zákon stanoví výjimečné situace, kdy jednání, které má všechny znaky přestupku, přestupkem přesto není. Je to nutná obrana, krajní nouze, svolení poškozeného, přípustné riziko a oprávněné použití zbraně. Také nemůže spáchat přestupek z hlediska přestupkového práva deliktně nezpůsobilá fyzická osoba, kterou je ten, kdo v době jeho spáchání nedovršil 15 let věku nebo kdo byl kvůli duševní poruše nepříčetný a nemohl proto ovládnout své jednání nebo rozpoznat jeho nebezpečnost.\n\nOdpovědnost za přestupek zaniká (kromě smrti či zániku právnické osoby bez právního nástupce) navíc v případě účasti na vyhlášené amnestii či po uplynutí promlčecí doby. Ta je obecně jednoletá, v případě závažných přestupků tříletá, a běží od spáchání přestupku. Zahájením přestupkového řízení nebo vydáním rozhodnutí se ale přerušuje a začíná běžet od začátku, ovšem i tehdy lze přestupek projednat nejdéle do doby uplynutí tří, resp. pěti let od jeho spáchání.\n\nPřestupky v České republice, rozdílně od úpravy v některých jiných zemích, neprojednávají soudy, ale většinou obecní úřady, které k tomu ovšem mají jako zvláštní orgány obce zřízeny \"komise pro projednávání přestupků\" o lichém počtu členů, jimž má předsedat osoba s právnickým vzděláním. K projednávání některých přestupků jsou příslušné i jiné úřady, např. přestupky týkající se ochrany osobních údajů projednává Úřad pro ochranu osobních údajů.\n\nPřestupky se projednávají z úřední povinnosti, pokud nejde o přestupky, které se projednávají jen na návrh osoby přímo postižené. Souhlasí-li s tím pachatel, lze přestupek projednat i ve zjednodušeném řízení vydáním tzv. příkazu na místě. Rozhodnutí o přestupku se vydává ve správním řízení, je správním aktem, lze se proti němu odvolat a proti pravomocnému rozhodnutí lze ještě vždy podat správní žalobu k soudu. Je-li pachatel shledán vinným, musí státu nahradit náklady řízení, jež jsou stanoveny paušální částkou. Přestupkové řízení může být stejně jako trestní řízení spojeno s adhezním řízení, v němž poškozený uplatňuje po pachateli nárok na náhradu škody nebo vydání bezdůvodného obohacení.\n\nČástečné odchylky platí v případě, kdy obviněným ze spáchání přestupku je mladistvý: věc nelze projednat v příkazním řízení, horní hranice pokuty se snižuje na polovinu, ale nikdy nesmí být vyšší než 5 000 Kč, a zákaz činnosti mu lze uložit maximálně na dobu jednoho roku a nesmí mu bránit v přípravě na budoucí povolání.\n\nZa přestupek lze uložit tyto správní tresty:\nKaždý z nich lze uložit samostatně nebo v kombinaci s jiným trestem, výjimkou je napomenutí, které nelze uložit spolu s pokutou. Při určení správního trestu a jeho výměry se má kromě polehčujících i přitěžujících okolností přihlédnout zejména k povaze a závažnosti přestupku, tedy ke způsobu a okolnostem jeho spáchání, k jeho následkům i k míře zavinění pachatele. Od uložení správního trestu lze také např. upustit, jestliže k nápravě pachatele postačí samotné projednání přestupku.\n\nKromě správních trestů je možné uložit tzv. ochranná opatření, která primárně nemají pachatele trestající charakter, ale která jsou nutná pro ochranu společnosti. Jde o \"omezující opatření\", které spočívá v maximálně ročním zákazu navštěvovat určitá veřejně přístupná místa nebo místa, kde se konají veřejné sportovní, kulturní nebo jiné společenské akce, případně v povinnost zdržet se styku s určitými osobami či v povinnosti podrobit se programu pro zvládání agrese. Dále je to \"zabrání věci nebo náhradní hodnoty\", které lze uložit, pokud nebyl uložen správní trest propadnutí věci, ale vyžaduje to bezpečnostní nebo jiný obecný zájem.\n\n"}
{"id": "36233", "url": "https://cs.wikipedia.org/wiki?curid=36233", "title": "Chvalovice (okres Znojmo)", "text": "Chvalovice (okres Znojmo)\n\nChvalovice (německy ) jsou vinařská obec v jižní části okresu Znojmo, 8 kilometrů jižně od Znojma, na hranicích s Rakouskou republikou. Obec Chvalovice se skládá ze dvou částí – Chvalovice a Hatě. V obci je evidováno 307 domů, žije zde obyvatel. Její katastrální území zaujímá 884 ha a PSČ všech adres je 669 02. Obcí protéká potok Daníž a prochází silnice I/38, na níž se nachází silniční hraniční přechod Hatě – Kleinhaugsdorf. Obec je zakládajícím členem Dobrovolného svazku znojemských vinařských obcí Daníž.\n\nObec byla založena pravděpodobně starými Slovany, s příchodem německého obyvatelstva do pohraničních oblastí v průběhu kolonizační vlny 13. století se poněmčuje. První doložená písemná zmínka o Chvalovicích se nachází v listině z 30, června 1279 vydané v obci Dyjákovičky. Listina uvádí, že za svědka byl v rozhodování této pře opatem Dětřichem povolán jistý Pihan z Chvalovic (Pihan de Qualndorf). Tento spor byl nakonec rozhodnut ve prospěch premonstrátského kláštera v Louce u Znojma, kterému byly desátky z Němčic přiřčeny. V průběhu doby se obec často ocitla v zástavním majetku mnoha šlechtických rodů v okolí, v 16. století zcela přešla do majetku louckého kláštera a zůstala v něm až do jeho zrušení během josefínských reforem.\n\nV roce 2005 zde žilo 446 obyvatel, o deset let později už 605 obyvatel.\n\nPod patronát louckých opatů patřil téměř celou dobu také chvalovický Kostel sv. Markéty. První písemná zmínka o něm pochází z listiny z 1. července 1284, kterou olomoucký biskup Dětřich potvrdil louckému klášteru právo na desátek, mj. také z kostela ve Chvalovicích. Obvodové zdivo, kněžiště a věž dnešního kostela pochází z doby kolem roku 1500. Roku 1690 je přistavěna předsíň a roku 1766 zaklenuta původní plochostropá loď. Věž je ukončena cimbuřím a uprostřed je zděný jehlan. Hlavní vchod do kostela je obdélníkovým portálem ze znakem louckého opata Řehoře Lambecka s letopočtem roku 1766.\n\nDalší výraznou stavbou v centru obce je tzv. Zámeček, součást areálu rozlehlého hospodářského dvora, dříve sídlo správy velkostatku ve vlastnictví louckých premonstrátů. Po zrušení kláštera v Louce v roce 1784 statek připadl náboženské matici. V roce 1850 je jako vlastník doložen Johann Fichtel. Jeho potomci zde sídlili do odsunu německého obyvatelstva po druhé světové válke. V letech 1946 byl v areálu zřízen jeden z dvanácti justičních statků na území tehdejší ČSR. Od roku 1952 jej užívalo jednotné zemědělské družstvo. V 90. letech 20. stol. byl objekt Zámečku adaptován na Hotel Alt. V roce 2016 byla provedena kompletní rekonstrukce a funguje zde penzion s restaurací „Daníž“\n\n\nSoučást československého opevnění. Je typickým představitelem těžkých objektů, kterými byla zesilována linie lehkého opevnění. Stavěla jej pražská stavební firma Konstruktiva a. s., betonáž proběhla ve dnech 12. až 17. září 1938. Při postoupení pohraničí na základě Mnichovské dohody v říjnu 1938 byla Německu předána hrubá stavba pevnosti. Během okupace došlo k vytržení střílen hlavních zbraní, jinak srub výrazněji poškozen nebyl. Teprve po druhé světové válce byl stavba objekt dokončen po stavební stránce, v 50. letech 20. stol. probíhala jeho reaktivace. Ještě v roce 1998 objekt Armáda ČR udržovala v bojeschopném stavu. Od roku 2008 je objekt v péči klubu Vojenské historie ROTO Chvalovice.\n\n\n"}
{"id": "36234", "url": "https://cs.wikipedia.org/wiki?curid=36234", "title": "Lilek černý", "text": "Lilek černý\n\nLilek černý (\"Solanum nigrum\") je jednoletá jedovatá bylina z čeledi lilkovitých. Vyskytuje se téměř v celé Evropě (s výjimkou nejsevernějších částí Britských ostrovů a Skandinávie), na západní a jihozápadní Sibiři, ve Střední Asii, v Indii, ve východní Číně, na Sachalinu, v Japonsku a v severovýchodním cípu Afriky (Niger, Nigérie, Somálsko aj.). Do USA, Austrálie a na Nový Zéland byl tento druh zřejmě jen zavlečen.\nVýskyt na Madagaskaru, uváděný v \"Květeně ČR\" (viz literatura), může být mylný vzhledem k tomu, že zřejmě došlo ke kolizi vědeckých jmen \"Solanum nitens\" Opiz, 1843 pro rostliny vyskytující se v Česku a \"Solanum nitens\" Baker, 1882; druhé z nich má synonymum \"Solanum madagascariense\" Dammer, 1906 var. \"nitens\" D'Arcy et Rakot, 1994, který se skutečně vyskytuje na uvedeném ostrově. Pravděpodobně se tedy jedná o různé druhy.\n\n\n\n\nJde o jednoletou 20–50 cm vysokou tmavozelenou bylinu s přímou nebo poléhavou lodyhou.\n\nListy jsou řapíkaté, široce vejčité nebo trojúhelníkovité, obvykle celokrajné, na bázi klínovité. Varieta \"atriplicifolium\" má listy výrazně laločnaté.\n\nKvete od června do října. Pětičetné květy s bílou korunou jsou shromážděny v řídkých vrcholových květenstvích.\n\nPlodem je kulatá bobule, zralé jsou většinou černé, někdy s nazelenalým, nafialovělým či nažloutlým nádechem, u formy \"chlorocarpum\" zůstávají zralé zelené, nebo zelenožluté. S výjimkou speciálně vyšlechtěných kultivarů je plod jedovatý.\n\nJde o nitrofilní a synantropní druh, který roste od nížin až do podhůří na rumištích a na polích a zahradách jako obtížný plevel, zejména v teplejších oblastech u širokořádkových kultur. Je také hostitelem chorob a škůdců jiných lilkovitých rostlin. Nadzemní orgány lilku černého jsou jedovaté, a proto jeho výskyt v porostech pícnin je nebezpečný.\n\nNa našem území se vyskytuje podobně jedovatý polokeř lilek potměchuť, jehož plody jsou červené a podlouhlé.\n\n\n\n\nK otravě může dojít zejména u dětí po požití bobulí (existují však kulturně vyšlechtěné odrůdy, jejichž plody jsou vhodné k nakládání a následné konzumaci). Otrava se projevuje po požití většího množství plodů křečemi v hrdle a ústech, nevolností, zvracením, průjmem, zvýšeným tepem (podrobnosti viz heslo solanin).\n\nV malých dávkách působí uklidňujícím vlivem na centrální nervovou soustavu. U extraktů z lilků rostoucích v Číně byly zjištěny kancerostatické účinky, zatím však nebyly žádné přípravky z lilku černého v humánní medicíně aplikovány.\n\nDroga ze sušené byliny je mj. součástí přírodních přípravků pro snižování menstruačních potíží; přitom podíl z lilku má mírně zklidňující účinky a potlačuje tak stavy podrážděnosti a emocionální lability před nástupem menstruačního krvácení.\n\nNa Novém Zélandu Maorové konzumují plody a listy lilku u odrůd, které obsahují snížené množství jedovatých látek.\n\n\n\n \n"}
{"id": "36245", "url": "https://cs.wikipedia.org/wiki?curid=36245", "title": "Mistrovství světa v orbě", "text": "Mistrovství světa v orbě\n\nMistrovství světa v orbě je mezinárodní soutěž, která se koná každoročně od roku 1953. \nV roce 2005 proběhlo poprvé i v České republice.\n\nSoutěží se v orbě s dvouradličními pluhy ve dvou disciplínách. Hodnotí se kvalita a přesnost orby.\n\n\nOtec dvou dětí, které jsou hlavními hrdiny dětské knihy Bohumila Říhy \"Adam a Otka\", se podle knihy stal v době jejich návštěvy u příbuzných v Praze mistrem světa v orbě. Podle knihy byl natočen stejnojmenný film.\n\n\nhttp://www.worldploughing.org/ - mezinárodní organizace oráčů\n\nhttps://web.archive.org/web/20180726233935/http://www.orba-cr.cz/index.html - Společnost pro orbu ČR\n"}
{"id": "36246", "url": "https://cs.wikipedia.org/wiki?curid=36246", "title": "Lilek potměchuť", "text": "Lilek potměchuť\n\nLilek potměchuť (\"Solanum dulcamara\") je vytrvalý jedovatý polokeř z čeledi lilkovitých. Vyskytuje se s výjimkou nejsevernějších oblastí prakticky po celé Evropě (po Skotsko, jižní Norsko, střední Švédsko až po Kavkaz a Zakavkazí), v severní části Malé Asie, na jižní části Sibiře až po Bajkal, v severovýchodní Africe, roztroušeně na Blízkém Východě a ve Střední Asii. Výskyt je hlášen i v mírném pásu Severní Ameriky (severní polovina USA a jižní části Kanady); někteří autoři však považují tamější rostliny za samostatné druhy.\n\n\nLilek potměchuť je vytrvalý polokeř s popínavými nebo poléhavými větvemi 30–200 cm dlouhými, na bázi dřevnatějí. Listy jsou řapíkaté, střídavé, tmavě zelené, celistvé až široce vejčité, nebo hrálovitě ouškaté.\n\nKvete od května do září. Květ se člení na vytrvalý kalich a kolovitou, modrofialovou korunu s nazpět ohnutými cípy. Květy jsou nahloučeny v řídkých latovitých květenstvích. Plodem je kulatá až protáhlá a zašpičatělá lesklá bobule červené barvy obsahující 30–45 semen.\n\nRoste v pobřežních křovinách, na okrajích lesů, v příkopech a na rumištích.\n\n\n\n\n\n\n\nK otravě může dojít zejména u dětí po požití bobulí (není to však příliš časté, neboť zpočátku sice chutnají sladce, posléze se však chuť změní na odporně hořkou. Otrava se projevuje po požití většího množství plodů křečemi v hrdle a ústech, nevolností, zvracením, průjmem, zvýšeným tepem (podrobně viz heslo solanin). Na našem území se vyskytuje podobně (trochu méně) jedovatá bylina lilek černý, jehož plody jsou černé.\n\nSušená droga má silně baktericidní, fungicidní (protiplísňové) a antiflamatorické (protizánětlivé) účinky. Údajně působí též kancerostaticky.\n\nJako droga se užívají sušené výhonky větví bez listů (\"Stipites sensu caules dulcamarae\") sbírané na jaře před olistěním, nebo na podzim po opadání listí. Používá se především zevně při ekzémech, některých formách lupenky (psoriasis) a při zánětech kůže. Tlumí záněty dýchacího ústrojí a pomáhá při astmatu. Zmírňuje též projevy epilepsie. Užívá se ve formě prášku, nálevu nebo tinktury.\n\nZnačné použití našla v homeopatii.\n\nVzhledem k vysokému obsahu jedovatých látek by neměla být používána laiky bez dohledu lékaře.\n\n\n"}
{"id": "36251", "url": "https://cs.wikipedia.org/wiki?curid=36251", "title": "Staré sídelní území", "text": "Staré sídelní území\n\nStaré sídelní území je souhrnný název pro oblasti na území dnešní České republiky, které byly tradičně osídleny většinou pravěkých zemědělských kultur a také během raného středověku.\n\nV Čechách se jednalo především o úrodné nížiny kolem Labe, dolní Vltavy, střední a dolní Ohře a kolem dolní Jizery a Bíliny. Na Moravě staré sídelní území zahrnovalo jihomoravské úvaly a nivy střední a západní Moravy. Malá ale významná stará sídelní oblast, známá jako tzv. Malá Haná, se nacházela na severozápadě Moravy v Boskovické brázdě. Na území českého Slezska se pak jedná o území především na levobřeží řeky Opavy v pásu od Krnova dále na Opavsko a Hlučínsko. Toto území představuje však zlomek větší sídelní enklávy na Horním Slezsku, které se rozprostírá především na levobřeží Odry v pásu Hlubčické pahorkatiny.\n\nSpíše výjimečně bývaly během pravěku a raného středověku osídleny i jiné oblasti. Většina zbytku Čech a Moravy byla zalesněna anebo pokryta pahorkatinami a horami, a tudíž k zemědělství tehdejší úrovně nezpůsobilá. \n\nAž v 11. a 12. století se vlivem vnitřní kolonizace začalo osídlení posouvat za hranice starého sídelního území. S tímto procesem souviselo systematické klučení lesa. K osídlení ostatních částí Čech a Moravy došlo nezvratně v 13. a 14. století během tzv. velké kolonizace vrcholného středověku.\n\nSe starým sídelním územím souvisí kmenové oblasti. Pojem \"kmenová oblast\" poprvé použil geograf Jaromír Korčák v roce 1938 v práci \"Geopolitické základy Československa\" pro centrální území Čech (Polabí, dolní Povltaví, Pojizeří a Poohří), Moravy (oblasti Horno a Dolnomoravského úvalu a Boskovická brázda s tzv. Malou Hanou) a Slezska (pás od Hlučínska přes Opavsko ke Krnovu součást většího celku Horního Slezska) osídlené kontinuálně již od neolitu (někdy lze najít i pojem mateřské populační oblasti). Tyto oblasti jsou genetickým jádrem osídlení, součástí etnického celku odkud se postupně osídlení šířilo do oblasti druhotného osídlení, která je označována pojmem rámcové oblasti. \"Kmenové oblasti\" jsou v podstatě staré sídelní oblasti Františka Říkovského (1939) nebo stará kulturní území Jána Hromádky (1943). Za \"kmenovou oblast\" (v dřívějších dílech mateřské oblasti populační) se v Korčákově jeho pojetí považuje území nejstaršího souvislého osídlení, v níž se geografická souvislost obyvatelstva projevuje i geneticky. Vychází z teorie o genetické kontinuitě populací v oblastech pravěkého osídlení opírající se o syntetické vzájemné působení zemského povrchu (přírodních podmínek) a souvislého osídlení obyvatelstva. Ve vývoji trvajícím nepřerušeně po dobu nejméně 200 pokolení spatřuje nositele samostatného vývoje etnického typu. Taková kmenová oblast je ovšem jen částí etnického celku, jeho genetickým jádrem, nejstarší základnou, odkud se osídlení rozšířilo do oblastí druhotného osídlení označovaných Korčákem za oblasti rámcové (v moderní terminologii bychom řekli periferní).\n\n"}
{"id": "36252", "url": "https://cs.wikipedia.org/wiki?curid=36252", "title": "Orba", "text": "Orba\n\nOrba je způsob úpravy zemědělské půdy. Tažený pluh vodorovně odřezává pluhovým ostřím asi 30 cm široký pruh zeminy (tloušťka odřezávaného pruhu je nastavitelná). Tento pruh zeminy, tzv. skýba najíždí na spirálovitě stočenou ohrnovací desku, postupně se staví, až se obrátí o 180°.\n\nÚčelem orby je rozrušit a provzdušnit povrch zeminy do hloubky, zapravit (nebo také zaorat) posklizňové zbytky, statková a průmyslová hnojiva, zelené hnojení a zamezit růstu plevelů.\n\nOrba se provádí radličnými či talířovými pluhy.\n\nVe střední Evropě se oře na konci léta a na podzim po sklizni plodin.\n\nNěkdy se používají též bezorební kombinátory, které šetří počet pojezdů zemědělské techniky po poli aj., a tedy i náklady.\nV minulosti bylo využíváno jednodušší rádlo, které na rozdíl od pluhu neobrací zeminu.\n\n\n\nPoznámka: Zemědělská literatura je nejednotná v pojmech. V některých publikacích je jako radlice označováno pluhové ostří, v jiných komplet pluhového ostří s ohrnovací deskou.\n\n\n"}
{"id": "36253", "url": "https://cs.wikipedia.org/wiki?curid=36253", "title": "Barva", "text": "Barva\n\nBarva je vlastnost světla resp. látky, ze které toto světlo vychází. Vyjadřuje vjem, který je vytvářen na sítnici oka viditelným elektromagnetickým zářením, které je vyzářeno pozorovanou látkou, odrazilo se od ní, případně jí prošlo (v případě průhledných materiálů, jako jsou některé kapaliny, plyny nebo sklo).\n\nBarevný vjem závisí na spektrálním složení přicházejícího světla (závislosti světelného toku na frekvenci či vlnové délce) a jeho intenzitě vzhledem k pozadí. Barevné vidění lidského oka zprostředkují receptory zvané čípky trojího druhu – citlivé na tři základní barvy: červenou, zelenou a modrou (anglická zkratka RGB). Existují i živočichové se čtyřmi nebo jen dvěma typy čípků v sítnici.\n\nTabulka uvádí barevné spektrum světla rozdělené podle barev, odpovídající vlnové délky a frekvence monochromatické záření. Za hranicemi na straně červené resp. fialové barvy leží pásma infračerveného a ultrafialového záření, které již lidské oko nevnímá, ale jsou ho schopni vnímat někteří jiní živočichové vybavení čípky příslušného rozsahu.\n\nDalší možné barvy či odstíny vznikají skládáním základních (spektrálních) barev. Tak např. pozorujeme bílou barvu v případě, že dopadající záření vnímají všechny tři druhy čípků, a černou, pokud záření nevnímají žádné z nich.\n\nBarevný vjem světla může být odlišný vzhledem ke světlému nebo tmavému pozadí či okolí předmětu. Například barva vnímaná jako žlutá či oranžová vzhledem k relativně tmavému pozadí/okolí se vzhledem ke světlému (jasnějšímu) pozadí/okolí jeví jako hnědá, i když daný světelný tok je stejný.\n\nBarva objektu záleží na jeho fyzikálních vlastnostech a na vnímání pozorovatele. Z hlediska fyzikálního můžeme říci, že povrch má barvu světla, které odráží nebo vyzařuje. V případě odrazu závisí na složení spektra dopadajícího světla a na tom které složky spektra tohoto světla povrch odráží a které pohlcuje a s jakou intenzitou. Stejně tak záleží na úhlu pozorování objektu.\n\nVnímání barev je subjektivní záležitost, protože přechody mezi jednotlivými barvami barevného spektra jsou plynulé. Podle studie Berlina a Kaye (1969) každý jazyk na světě rozlišuje 2 – 12 základních barev. Základní barvy se skládají z jednoho slova (tedy ne např. světlezelená), užívají se s vysokou frekvencí a o jejich užívání panuje mezi mluvčími jazyka shoda.\n\nJazyky, které rozlišují mezi pouze dvěma barvami, vždy nejprve rozlišují mezi tmavou barvou a světlou barvou. Posléze se k nim vždy přidává červená – tím pádem tři nejzákladnější barvy jsou černá, bílá a červená. Následuje zelená nebo žlutá, pak druhá z dvojice těchto barev, a následně modrá. Všechny jazyky se šesti barvami obsahují černou, bílou, červenou, zelenou, žlutou a modrou.\n\nPozději se vyvinou i názvy pro ostatní barvy. Čeština má, podobně jako angličtina a němčina, jedenáct základních barev: černou, bílou, červenou, zelenou, žlutou, modrou, hnědou, šedou, oranžovou, růžovou a fialovou.\n\nRuština a italština mají dvanáct barev – rozlišují mezi světle modrou (rusky \"goluboj\") a tmavě modrou (rusky \"sinij\"). Vyčlenění světle modré jakožto tyrkysové mezi základní barvy bylo nedávno potvrzeno i pro angličtinu, a to spolu s barvou lila (světle fialová) – podle studie z r. 2015 tak má současná angličtina 13 základních barev.\n\nColorterapie, také jinak léčení pomocí barev, je technika, která se využívala již ve starém Egyptě. Barvy vyzařují různé elektromagnetické vlnění s rozdílným působením na lidskou mysl. Právě tohoto působení se využívá při colorterapii.\n\nU této terapie záleží na barvě pokoje, oblečení či ložního povlečení. Proto jsou například v nemocnicích převážně zelené, modré nebo žluté stěny, protože ty navozují u člověka pocity klidu a míru. Dále si můžeme dopřát colorterapii v relaxačních centrech jako jsou solné jeskyně, sauny, vířivky atd.\n\n\n"}
{"id": "36258", "url": "https://cs.wikipedia.org/wiki?curid=36258", "title": "Přátelé čistých účtů", "text": "Přátelé čistých účtů\n\nPřátelé čistých účtů – anglicky Friends of Clean Accounts – je skupina evropských politiků, zasazující se za „čistotu účetnictví“ EU. Tím je míněno řádné hospodaření s penězi, vedení řádného účetnictví a controllingu Evropské unie, a řádný dohled nad nimi, v neposlední řadě díky otevřeným a jasným (transparentním) informacím.\n\nTato skupina sice vznikla z iniciativy EU-kritické skupiny SOS demokracie (anglicky \"SOS Democracy\"), ale – na rozdíl od ní – jsou v ní angažovaní i zastánci EU. Zasedání Přátel čistých účtů většinou předsedá Gabriele Stauner, členka Kontrolního výboru rozpočtu parlamentu EU, setkání organizuje mluvčí skupiny Jens-Peter Bonde a Chris Heaton-Harris.\n\nTato skupina také podporuje a brání tzv. „whistle-blowers“ v jejich činnosti proti korupci v institucích a projektech EU. Tak se zasadila například o to, aby nebyl propuštěn Paul van Buitenen, který vedoucím členům Evropského parlamentu prezentoval případy korupce v Evropské komisi. Nebo o to, aby hlavní auditorka (účetní) Marta Andreasenová mohla přednést její rozbor závažných problémů a návrhy jak je řešit parlamentu EU poté, co jí její odpůrci v Komisi a institucích EU zakázali o nich mluvit a nařídili její propuštění. Nebo o to, aby Hans-Martin Tillack, reportér \"Sternu\", byl propuštěn z vazby a nebyl ani jinak protiprávně šikanován belgickou policií, což se stalo na podnět jeho odpůrců v protikorupčním úřadě – Evropském úřadu pro boj proti podvodům. Tillak také odhalil skandál Eurostatu a, spolu s Andreasem Oldagem, publikoval knihu reportáží a rozborů \"Kosmická loď Brusel\".\n\nPřátelé čistých účtů se také zasadili o to, aby Santerova komise odstoupila v březnu 1999, následkem korupčního skandálu, který dodnes nebyl vyšetřen. Dále v roce 2004 Přátelé čistých účtů započali sběr podpisů za vyslovení nedůvěry Komisi Evropským parlamentem, kvůli její neochotě nechat prošetřit skandál Eurostatu.\n\n"}
{"id": "36261", "url": "https://cs.wikipedia.org/wiki?curid=36261", "title": "Barva (rozcestník)", "text": "Barva (rozcestník)\n\nBarva je pojem užívaný ve více významech:\n\n\n"}
{"id": "36265", "url": "https://cs.wikipedia.org/wiki?curid=36265", "title": "Taipan", "text": "Taipan\n\nTaipan (\"Oxyuranus\") je rod hadů z čeledi korálovcovitých. Jeho zástupci jsou velcí, až ke třem metrům dorůstající, prudce jedovatí hadi, kteří se řadí mezi nejjedovatější hady světa. V současné době rozeznáváme tři druhy taipanů. Úmrtnost na následky neošetřeného uštknutí se blíží sto procentům, nicméně existuje vysoce účinné sérum, které při včasné aplikaci poskytuje značné šance na záchranu. Hadi nejsou příliš útoční a od vynalezení antiséra bylo zaznamenáno jen málo smrtelných uštknutí lidí. Živí se převážně menšími savci jako jsou myši, krysy a bandikuti.\n\n\n\n\n\n"}
{"id": "36269", "url": "https://cs.wikipedia.org/wiki?curid=36269", "title": "Ed (editor)", "text": "Ed (editor)\n\ncodice_1 je standardní unixový interaktivní řádkový textový editor a je prvním programem, v němž byly implementovány regulární výrazy. Jeho původním autorem je Ken Thompson, který při svém návrhu vycházel ze staršího editoru QED. ed sám se stal inspirací pro mnoho pozdějších unixových programů; jeho příkazy převzal editor vi (později i vim) a vychází z něj i neinteraktivní programy sed a grep.\n\nPodobně jako většina programů z té doby (namátkou třeba kalkulátor dc), vyznačuje se ed extrémní stručností. Například dojde-li k chybnému zadání nebo při ujištění, že chce uživatel program ukončit bez uložení, vypíše ed prosté „?“. Nezmiňuje název editovaného souboru, číslo řádku, ani editovaný řádek samotný, není-li k tomu explicitně vyzván. Všechny příkazy jsou jednoznakové.\n\nJelikož je ed standardní součástí unixových a linuxových distribucí, ovládají lidé, kteří pracují s různými verzemi Unixu, alespoň základní příkazy, protože v některých situacích může být jediným dostupným editorem. Krom interaktivní editace lze ed využít i v shellových skriptech.\n\nPráci s editorem ilustruje následující příklad (výstup editoru ed je vyznačen tučně):\n\nVýsledkem je prostý textový soubor pojmenovaný „text.txt“ s následujícím obsahem:\n\nZačínáme s prázdným souborem. Příkaz \"a\" slouží k přidání textu; tím se přepneme do vkládacího režimu, můžeme zapisovat normální text. Vkládací režim ukončíme tečkou na samostatném řádku. Námi zadané dva řádky jsou uloženy v souborovém bufferu. Příkaz \"2i\" nás přepne do vkládacího režimu a vloží zadaný text (jímž je v našem případě prázdný řádek) před řádek číslo 2. Všem příkazům může předcházet číslo řádku.\n\n\"l\" v zápisu \"1,$l\" znamená příkaz pro výpis, tentokrát ale příkazu předchází rozsah řádků, kde \"$\" označuje poslední řádek, takže se vypisuje od prvního do posledního řádku. Dojde k vypsání obsahu našeho souborového bufferu, přičemž konce řádků jsou označeny znakem \"$\", aby byly jasně vidět tzv. bílé znaky.\n\nPro změnu textu \"dve\" na \"tri\" použijeme příkaz pro substituci, \"3s/dva/tri/\". Poté opět vypíšeme všechny řádky pomocí \"1,$l\" a přesvědčíme se, že je vše v pořádku.\n\nPříkaz \"w text.txt\" uloží obsah bufferu do souboru nazvaného „text.txt“. Číslem 68 ed sděluje počet znaků, které byly uloženy. Příkaz \"q\" ukončí práci s editorem.\n\n"}
{"id": "36271", "url": "https://cs.wikipedia.org/wiki?curid=36271", "title": "Seznam světového dědictví v ohrožení", "text": "Seznam světového dědictví v ohrožení\n\nSeznam světového dědictví v ohrožení je zvláštní seznam světového dědictví UNESCO zahrnující přírodní a kulturní památky, kterým hrozí akutní nebezpečí zániku. Toto nebezpečí může mít velmi různorodý původ, jedná se o hrozbu zničení památek např. v důsledku válečného konfliktu, ohrožení rozsáhlými veřejnými či soukromými projekty rychlého urbanistického či turistického rozvoje, hrozbu v podobě povodní a dalších přírodních katastrof, drancování apod. K datu 4. 7. 2018 bylo na Seznamu světového dědictví v ohrožení 53 položek.\n\nV následujícím seznamu je u každé položky uvedena země, český název lokality, oficiální anglický název dle seznamu UNESCO, důvod zařazení na Seznam světového dědictví v ohrožení a odkaz na podrobnější informace na stránkách UNESCO. Číslo v odkazu je současně číslo, pod kterým je lokalita vedena v Seznamu světového dědictví.\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nNěkteré památky ze Seznamu světového dědictví v ohrožení byly z různých důvodů z tohoto seznamu smazány. Jejich seznam následuje níže, v závorkách jsou uvedeny roky, mezi kterými byly na tomto seznamu zapsány:\n\nZe Seznamu světového dědictví byly zcela vyškrtnuty pouze dvě památky: Labské údolí v Drážďanech, Německo (2004-2009) a Útočiště přímorožce arabského, Omán (1994-2007). Gruzínská památka „katedrála Bagrati a klášter Gelati“ byla na seznamu dědictví v ohrožení mezi roky 2010-2017, v roce 2017 byla katedrála Bagrati zcela z UNESCO vyřazena, zatímco klášter Gelati zůstává pod ochranou UNESCO, již mimo ohrožení.\n\n"}
{"id": "36273", "url": "https://cs.wikipedia.org/wiki?curid=36273", "title": "Kobry", "text": "Kobry\n\nKobry představují skupinu jedovatých hadů z čeledi korálovcovitých. V této skupině se vyskytuje řada smrtelně jedovatých druhů. Slovo kobra představuje české rodové jméno pro více rodů dle vědecké klasifikace. Je vejcorodá. Dorůstá téměř 2 m délky, kobra královská až 5,7 metru. Živí se hlodavci, obojživelníky, ještěrkami a ptačími vejci. Kobra královská jí jiné druhy hadů. Kobra královská se vyskytuje v Asii, v Indii a Filipínách. Při nebezpečí roztahují kápi a zvedají své tělo do výšky.\n\nNejpočetnějším a „nejznámějším“ rodem je rod \"Naja\" (tzv. „pravé kobry“), k němuž náleží i kobra indická (\"Naja naja\").\n\nZa vysoce zajímavou je považována podskupina tzv. plivajících kober, které dokážou svůj jed plivat (či přesněji vystřikovat) na někdy překvapivě velkou vzdálenost. Zahrnují různé druhy a poddruhy rodu Naja a druh kobra obojková (\"Hemachatus haemachatus\").\nKobry z Indie dokáží zabít svým jedem člověka za pouhých 15 minut. Některé druhy kober vystřikují jed, který není pro člověka nebezpečný, pokud se nedostane do očí nebo do úst. I přestože jsou kobry nebezpečné, jsou v některých případech chovány jako domácí zvířata. Indičtí zaříkávači hadů předvádějí tanec kober při hře na flétnu. Ve skutečnosti však had pouze sleduje pohyby hudebního nástroje, protože je hluchý.\nV podobě kobry byla uctívána staroegyptská bohyně Vadžet.\n\n"}
{"id": "36276", "url": "https://cs.wikipedia.org/wiki?curid=36276", "title": "Jana Tichá", "text": "Jana Tichá\n\nJana Tichá (* 6. května 1965 České Budějovice) je česká astronomka a objevitelka řady planetek.\n\nOd roku 1992 je ředitelkou Hvězdárny a planetária v Českých Budějovicích s observatoří na Kleti. Pod jejím vedením byl modernizován kleťský program pro astrometrická pozorování planetek a komet zavedením CCD kamer a počítačů. V rámci projektu KLENOT, který Tichá vede, byl na Kleti instalován nový teleskop se zrcadlem o průměru 1,06 m určený pro sledování blízkozemních asteroidů a dalších planetek a komet s neobvyklými drahami. Na výzkumu dlouhodobě spolupracuje s dnes již bývalým manželem Milošem Tichým. Do 17. května 2006 bylo 63 jí objeveným planetkám přiděleno definitivní označení.\n\nJana Tichá je od roku 2000 jako první Češka členkou Committee on Small Body Nomenclature IAU, komise pro pojmenovávání planetek a komet Mezinárodní astronomické unie, a od roku 2003 této komisi předsedá.\n\nPodle Jany Tiché je pojmenována planetka (5757) Tichá objevená roku 1967 C. U. Cescou a A. R. Klemolou v El Leoncitu.\n\n"}
{"id": "36280", "url": "https://cs.wikipedia.org/wiki?curid=36280", "title": "Vzácné plyny", "text": "Vzácné plyny\n\nVzácné plyny (neboli \"ušlechtilé plyny\") jsou členy 18. skupiny periodické tabulky. Mezi vzácné plyny patří helium, neon, argon, krypton, xenon a radon. Někdy se k nim připojuje ještě Oganesson, který patří do stejné skupiny, ale jehož vlastnosti zatím nejsou známy.\n\nTyto prvky jsou velmi málo reaktivní, ale nejsou zcela netečné, takže označení netečné či inertní plyny je nepřesné. Příčinou nízké reaktivity a dalších specifických chemických vlastností je dokonalé zaplnění vnější elektronové slupky, protože atom se zaplněným valenčním orbitalem jen velmi těžko přijímá či ztrácí vazebný elektron.\n\nObjevitelem většiny ušlechtilých plynů byl britský chemik William Ramsay, první sloučeniny vzácných plynů vytvořil v laboratoři angloamerický chemik Neil Bartlett.\n\nVšechny jsou plynné látky, bez barvy a zápachu. Velmi dlouho se předpokládalo, že se nezúčastňují žádných chemických reakcí. V šedesátých letech minulého století se však podařilo vytvořit některé sloučeniny např. fluorid kryptonu, xenonu a radonu. Chemická reaktivita těchto plynů je přesto velmi malá, protože mají zcela zaplněné valenční orbitaly sp (helium pouze s). V souvislosti s tím mají také velmi vysokou ionizační energii. Všechny se vyskytují v podobě jednoatomových částic. Mají nízké teploty tání a varu (helium dokonce za normálního tlaku nelze převést do tuhého stavu).\n\nSvými vlastnostmi je nejunikátnější helium, které za velmi nízkých teplot kapalní. V kapalném stavu má supratekuté a supravodivé vlastnosti. Jako jediný prvek nemá trojný bod (teplota při níž se látka může současně vyskytovat v plynném, kapalném a pevném stavu). Další základní informace k vzácným plynům jsou uvedeny v tabulce.\n\nVšechny vzácné plyny se vyskytují ve vzduchu. Nejzastoupenější je argon, který tvoří přibližně 0,93 objemových % zemské atmosféry. Kromě vzduchu se zejména helium vyskytuje v zemním plynu (až 25 %). Helium je druhým nejrozšířenějším prvkem vesmíru a jako takové se vyskytuje ve všech hvězdách. Radon v přírodě vzniká radioaktivním rozpadem radia, které je součástí hornin. Z těchto hornin se poté radon postupně uvolňuje, což může být problém pro obyvatele dané lokality, z hlediska zvýšeného množství radioaktivity.\n\nNeon, argon, krypton, xenon jsou získávány frakční destilací ze vzduchu. Helium se vyrábí oddělením od zemního plynu, radon je získáván z produktu radioaktivního rozpadu (radnaté soli). Tržní ceny vzácných plynů jsou ovlivněny jejich přirozeným výskytem v přírodě. Argon je nejlevnější a xenon nejdražší. Ceny za rok 2004 ve Spojených státech pro laboratorní množství každého plynu jsou uvedeny v tabulce vpravo (USD/m3).\n\nVšechny vzácné plyny, kromě radonu, se využívají v osvětlovací technice jako výplň výbojek. Helium se kromě toho také využívá při plnění balónů, balónků, vzducholodí a dalších nafukovacích předmětů - je lehčí než vzduch a na rozdíl od vodíku není výbušné. Dále se helium využívá v analytické chemii jako nosič v plynové chromatografii, dále při hmotnostní spektrometrii a při rentgenové fluorescenci. Kapalné helium se využívá při NMR (nukleárně magnetická rezonance). Navíc mimořádně nízká teplota varu předurčuje kapalné helium jako jedno ze základních médií pro kryogenní techniky, především pro výzkum i praktické využití supravodivosti a supratekutosti různých materiálů. Díky inertnosti se dají vzácné plyny použít jako inertní atmosféra - zejména argon ve směsi s dusíkem. Vzácné plyny se používají k hašení, zejména ve stabilních hasicích zařízeních. Nejčastěji používanými hasebními plyny v budovách jsou čistý dusík, Argonit a Inergen.\n\n\n"}
{"id": "36281", "url": "https://cs.wikipedia.org/wiki?curid=36281", "title": "Linie 1", "text": "Linie 1\n\nLinie 1 je název německého muzikálu z roku 1986, pojednávajícího o jedné z nejznámějších linek západoberlínské podzemní dráhy, o lince U1. Muzikál byl uveden ve známém divadle pro děti a mladistvé \"Grips-Theater\", získal však během krátké doby velikou oblibu ve všech kruzích obyvatelstva a stal se v té době jedním z nejnavštěvovanějších divadelních kusů.\n\nBerlínská linie nebo linka 1, která dříve (v době rozdělení města) spojovala čtvrtě Ruhleben a Kreuzberg, projížděla skutečnými protiklady berlínské společnosti v sociálním, hospodářském i kulturním smyslu. Západní úsek linky probíhal celkem dobře zabydlenými měšťanskými oblastmi. Přibližně v polovině linky, na stanici \"Zoologisches Garten\", se linka č. 1 dostala do problematických sfér, které se již tehdy, v osmdesátých letech minulého století, vyznačovaly problematikou sociálních rozdílů a zejména zneužívání drog. Dále na východ pak linie 1 vjížděla (a dodnes vjíždí) na území „skutečného“ Berlína, tedy Kreuzbergu, čtvrtě, která je jedinečná a která až dodnes hraje v Berlíně jistou roli.\n\nČtvrť Kreuzberg patří k oblastem v Berlíně, které mají tradičně nejvyšší podíl cizinců, zejména občanů turecké národnosti. To se projevuje zejména v těch oblastech Kreuzbergu, kudy projíždí linka 1, kde lze najít ulice s výlučně tureckými obchody a lokály. Linka č. 1 si proto již v sedmdesátých letech minulého století vysloužila přízvisko \"Orient express\", především pak \"Istanbulská dráha\". Tyto oblasti byly od konce 60. let 20. století velice oblíbené ve studentských kruzích a platily jako něco, co v Německu jinak není možné najít.\n\nDo tohoto prostředí přijíždí jedna mladá dívka odněkud ze západního Německa, která chce najít jednoho „přítele“, kterého kdesi potkala. Vystoupí na nádraží Zoologisches Garten a jede ho hledat, přičemž vstoupí přirozeně do linky č. 1. \n\nNa této cestě pak projíždí různými čtvrtěmi, poznává jejich obyvatele. Velice sarkastický pohled na ně byl mimo jiné příčinou velkého úspěchu muzikálu.\n\nRoku 1988 byl tento muzikál uveden ještě jednou v kinech jako film, režii vedl Reinhard Hauff.\n"}
{"id": "36282", "url": "https://cs.wikipedia.org/wiki?curid=36282", "title": "Korálovec (had)", "text": "Korálovec (had)\n\nKorálovci je skupina jedovatých hadů z čeledi korálovcovití. Vyskytují se v místech s větší vlhkostí, někdy poblíž lidských obydlí v Jižní a Střední Americe a na jihu USA. \n\nExistuje více než 65 uznávaných druhů korálovců ve třech rodech (Leptomicrurus, Micruroides a Micrurus).\n\nKorálovec je velmi podobný korálovce a lidé si je často pletou. Korálovka je na rozdíl od korálovce neškodná a má jiné poskládání barevných pruhů. Korálovec má na sobě černé pruhy ohraničené bílými nebo žlutými, kdežto korálovka má na sobě bílé pruhy ohraničené černými. Američané mají na jejich rozlišení mnemotechnickou pomůcku, kterou lze přeložit jako: \"Červená a černá – ten had jedu nemá. Červená a žlutá – smrt tu číhá krutá.\" (Jedna z anglických verzí: \"Red on yellow kills a fellow. Red on black, venom lack.\") Nicméně vědci zjistili, že rozpoznávání hadů podle vzoru není vždy zcela spolehlivé, protože někteří hadi nemusí nutně mít typické pruhy střídajících se barev.\n\nrod Micrurus – nejobsáhlejší skupina korálovců.\n\n"}
{"id": "36285", "url": "https://cs.wikipedia.org/wiki?curid=36285", "title": "Nová synagoga v Berlíně", "text": "Nová synagoga v Berlíně\n\nBerlínská Nová synagoga () byla vybudována mezi lety 1859 až 1866 v ulici Oranienburger Straße. Již od začátku byla plánována jako hlavní synagoga berlínské židovské obce. Je vystavěna v honosném orientálně maurském stylu, připomínajícího granadskou Alhambru.\n\nPlány pocházejí od architekta Eduarda Knoblaucha, v důsledku jeho onemocnění však stavbu provedl Friedrich August Stüler.\n\nBěhem takzvané křišťálové noci (z 9. na 10. listopadu 1938) byla synagoga zapálena, oheň však byl uhašen. Roku 1943 byla silně poškozena při bombardování města. Zachovala se jen přední část, zbytek areálu byl zničen, ruiny byly odstraněny až začátkem 70. let minulého století. V letech 1988 až 1993 byla nezničená budova restaurována a je používána židovskou obcí. Do hlavního sálu se vejde 3 000 lidí.\n"}
{"id": "36287", "url": "https://cs.wikipedia.org/wiki?curid=36287", "title": "Židovské muzeum (Berlín)", "text": "Židovské muzeum (Berlín)\n\nBerlínské Židovské muzeum (\"Jüdisches Museum Berlin\") patří k nejoblíbenějším ve městě a získalo též velkou reputaci v zahraničí. Základní kámen byl položen roku 1992, stavba byla dokončena roku 1999, kdy byla – ještě zcela bez exponátů – zprístupněna publiku; oficiální otevření následovalo 9. září 2001. Své veliké oblibě (a to zejména ještě jen jako stavba bez exponátů) vděčí muzeum zcela neobvyklé architektuře americko-židovského architekta Daniela Libeskinda.\n\nMuzeum se nachází ve staronovém centru Berlína, na třídě Lindenstrasse u Kollegienhausu (bývalá barokní pruská soudní budova). Je přístavbou Berlínského muzea (1734-35).\n\nAdresa: Lindenstrasse 9-14, Berlín-Kreuzberg\nAutor: Daniel Libeskind (Stefan Blach, David Hunter, Tarla MacGabhann, Noel McCauley, Claudia Reisenberger, Eric J. Schall, Solveig\nScheper, Iikka Tarkkanen)\nSoutěž: 1988 - 1989\nRealizace: 1993 – 1998\n\nŽidovské muzeum je jednou z budov, která neplní pouze svůj prioritní účel muzea, ale je založena na hlubokém myšlenkovém a duševním základě. Objekt se stává sám o sobě pomníkem. Symbolika čerpá z nejpohnutější kapitoly evropských dějin – genocidy židů za druhé světové války. Snaží se pochopit a zobrazit utrpení tisíců Berlínských židů, zahynuvších v koncentračních táborech. Tyto uplynulé události poskytují městu, které se stává hlavním městem spojeného Německa, širokou emoční základnu pro budování stavby takovéhoto typu.\n\nPůdorys připomíná rozložené fragmenty židovské hvězdy. Vnější fasáda je opláštěna kovem. Rozvržení okenních otvorů se řídí skladbou německého hudebníka židovského původu Arnolda Schönbergera, který již nestihl dokončit svou symfonii kvůli násilné deportaci do koncentračního tábora. Zajímavě je řešen vstup podzemím, vedoucím ze staré budovy Berlínského muzea.\n\nCelá stavba svým významem značně přesahuje svůj účel. Návštěvník si zde sám, na základě svých pocitů, vytváří vlastní expozici. Volí si cestu, myšlenky, medituje nad osudy židů – Berlíňanů, kteří toho tolik dali svému městu po stránce intelektuální i ekonomické. Stává se protestem genocidy a násilí. V průběhu projektování bylo třeba přistoupit k mnoha kompromisům a výsledná stavba se od původní studie liší. Architekt Libeskind sám se o stavbě vyjádřil takto:\n\n\"„Věřím, že projekt vtahuje architekturu do hledání odpovědí na otázky, které si klade celé lidstvo. Proto jsem se pokusil vytvořit novou architekturu pro dobu, která dokáže pochopit dějiny, bude nově chápat poslání muzeí a bude umět nově realizovat vztah mezi programem a architektonickým prostorem. Poloha tohoto muzea není motivována jen snahou splnit určité zadání, ale spíše symbolem naděje.“\" Daniel Libeskind\n\nInteriér stavby má navozovat pocit nicotnosti a rozpolcenosti, beznaděj víry trýzněných židů. V parteru je několik symbolicky abstraktních prvků, jako např. kolejnice, které naznačují deportaci. Vizuálně interiér působí velmi silně a blíží se svým charakterem sakrálnímu typu stavby. Světlo z exteriéru proudí úzkými okny – trhlinami v plášti budovy, protínající celá podlaží. Na nepravidelných stěnách se láme a vytváří zajímavé světelné efekty. Mnoho návštěvníků, kteří znají muzeum jak z doby po jeho otevření ještě bez výstav a exponátů tak i později často tvrdí, že všeobecný dojem z prázdného muzea, tedy pouze ze stavby, byl mnohem silnější.\n\nMuzeum je přístupné pouze podzemní chodbou, která tuto budovu spojuje s barokní starostavbou z roku 1735. Po dosažení novostavby se návštěvník setkává s třemi tzv. osami: s \"osou kontinuity\" (vedoucí ke stálé výstavě), s \"osou exilu\" a s \"osou holocaustu\".\n\nOsa exilu vede do tzv. \"zahrady exilu\" vně muzea. Nachází se níže než okolní prostory a betonové zdi zabraňují pohledu na okolí. Nachází se zde 49 betonových sloupů (vysokých 6 m), symbolizujících rok založení Státu Izrael (1948), uprostřed stojící 49. sloup symbolizuje Berlín. Návštěvník zde má možnost získat dojmy o „exilu“ - zprvu pocit cizosti a také nejistoty, vznikající šikmým povrchem zahrady.\n\nOsa holocaustu končí u \"věže holocaustu\". Jedná se o tmavý, chladný a vysoký prostor, do kterého proniká denní světlo pouze úzkou škvírou na stropě. Většinou vyvolává pocity nejistoty, nemožnosti celek pochopit, mnohé deprimuje.\n\nNa několika místech muzea se nacházejí prostory zvané „voids“ (prázdnota), které jsou naprosto prázdné, nejsou přístupné a je možno je nahlédnout pouze různými okny z chodem muzea. Mají upomínat na prázdnotu, kterou v Německu zanechal holocaust. Jedinou výjimkou je tzv. „memory void“ (prázdnota paměti), kde se nachází instalace „schalechet“ - „spadlé listí“, jejímž autorem je Menashe Kadishman. Jedná se o přibližně 10 000 obličejů, zhotovených ze železa a oceli, které mají upomínat na zavražděné Židy. Návštěvník se může rozhodnout do místnosti vstoupit a na obličeje šlapat; vznikají tak hlasité zvuky kdy se kov otírá o kov (čemuž není možno se vyhnout), podle úmyslu umělce se tak zavražděným vrací jejich hlas.\n\n"}
{"id": "36288", "url": "https://cs.wikipedia.org/wiki?curid=36288", "title": "Židovský památník (Berlín)", "text": "Židovský památník (Berlín)\n\nŽidovský památník v Berlíně, zvaný též Památník holocaustu (německy \"Holocaust-Mahnmal\" a \"Denkmal für die ermordeten Juden Europas\"), má velice pohnuté dějiny. První návrh na tento památník pochází již z roku 1988, po dlouhých a velice sporných diskusích bylo ke stavbě přikročeno až roku 2003, památník byl otevřen 10. května 2005 a získal si mezitím veliké obliby. Památník, který se nachází ve středu města, má upomínat na nacisty zavražděné židovské obyvatelstvo během holocaustu. Památník má rozlohu 13 100 m².\n\nJiž roku 1988 navrhla publicistka Lea Roshová postavit v Berlíně památník židovským obětem nacismu. Tento nápad jí prý zprostředkoval historik Eberhard Jäckel během společné návštěvy památníku Jad Vašem. Další plánování památníku a jeho uskutečnění však nestálo pod dobrou hvězdou.\n\nBylo založeno kuratorium, jehož členy (a podporujícími) bylo i město Berlín a SRN. Roku 1994 byla vypsána mezinárodní soutěž, vybrán byl návrh Christiny Jacobs-Marksové, asi 20 000 m² velká betonová plocha, do které měla být vryta jména všech obětí. Tento návrh však nenašel zalíbení tehdejšího spolkového kancléře Helmuta Kohla, který tento návrh v červnu 1995 zamítl. V dlouhých diskusích, zejména ve spolkovém parlamentu, se podařilo myšlenku na památník zachránit.\n\nRoku 1997 se sešlo opět několik návrhů. Vybrán byl návrh architekta Petra Eisenmanaa a sochaře Richarda Serra z New Yorku, kteří navrhli pole betonových kvádrů. Jejich návrh byl však vícekrát změněn. Došlo k rozšíření památníku o podzemní muzeum, počet kvádrů byl redukován a podle přání kancléře Kohla a proti vůli Eisenmana mělo být zasazeno 40 stromů. Během těchto jednání se sochař Serra zcela stáhl z projektu, ohledně stromů došlo k diskusím s architektem Libeskindem, který v tu dobu stavěl v Berlíně židovské muzeum, kde plánoval obdobné stromořadí.\n\nPřesto byla stavba památníku v červnu 1999 spolkovým parlamentem odhlasována, v důsledku chyb při vypsání soutěže pro stavební firmy však se stavbou bylo započato až v dubnu 2003. Již v říjnu téhož roku došlo k přerušení stavby poté, co vešlo ve známost, že chemický prostředek, který měl chránit kamenné bloky proti grafitti, pochází od společnosti Degussa AG, jejíž dceřiná společnost Degesch () vyráběla během druhé světové války plyn Cyklon B, používaný v koncentračních táborech pro otrávení Židů. Zde došlo k zajímavému skandálu. Lea Roshová, která sama není židovského původu, okamžitě a zásadně odmítla použití tohoto prostředku, zatímco sám židovský architekt Eisenman (jakož i mnoho dalších na projektu zúčastněných Židů) se vyslovil pro pokračování, a sice s argumentem, že společnost Degussa AG platí jako příkladná pro firmy, které se vypořádaly se svou minulostí.\n\nVe stavbě se pokračovalo, v prosinci 2004 byl památník v hrubých rysech hotov, památník byl otevřen 10. května 2005.\n\nK dalším kritikům patří i Ústřední rada německých Sinti a Romů, kterým se nelíbí, že památník je určen jen židovským obětem, přestože holocaust byl namířen i na Romy, homosexuály, postižené, Slovany a další.\n\nPamátníku se dostalo ihned po otevření velké pozornosti jak berlínského obyvatelstva tak i turistů a prostředků hromadného sdělování.\n\nPamátník se nachází ve středu města, prostranství je všeobecně přístupné 24 hodin denně, není chráněn žádným plotem apod. (pouze podzemní muzeum má otevírací hodiny).\n\nMnoho kritiků se již krátce po otevření památníku pozastavilo nad skutečností, že veřejnost neukazuje dostatečnou úctu k obětem nacismu: na sloupech skákaly děti a mladiství, návštěvníci kouřili nebo se na sloupech slunili a podobně. Uvažovalo se o ohrazení památníku a uvedení pravidel pro návštěvníky. Jedním z nejprominentnějších odpůrců a kritiků takových opatření byl i architekt památníku sám, Peter Eisenman, který při jedné příležitosti řekl: „Jsem sice Newyorčan, ale od nyní je část mé duše přítomna vždy zde v Berlíně“.\n\nV současné době je proto památník hlídán a návštěvníci, kteří si na bloky stoupnou, jsou rychle upozorněni, že takové chování je nepřípustné.\n\n\n"}
{"id": "36290", "url": "https://cs.wikipedia.org/wiki?curid=36290", "title": "Prijedor", "text": "Prijedor\n\nPrijedor (srbskou cyrilicí Приједор) je město v Bosně a Hercegovině.\n\nPrijedor leží na severu země v Republice srbské na řece Sana mezi Banja Lukou a Bosanski Novi. Ve městě samotném žije 70 000 obyvatel, dnes zde žijí také uprchlíci z dob Bosenské války. Spolu s blízkým okolím má Prijedor asi 112 000 obyvatel.\n\nPrijedor je poprvé zmíněn v historických dokumentech jako pevnost na konci 17. století; přesto mnoho důkazů svědčí o tom, že trvalé osídlení tu bylo již od doby Římské říše.\n\nBrzy po svém vzniku se stalo město důležitým řemeslným centrem; obchod usnadňovaly jak již existující cesty, tak i řeka Sana. K další akceleraci růstu města došlo v roce 1873, když za vlády Barona Hirsche sem byla otevřena železnice. Roku 1901 zachvátil město velký požár; následkem bylo vypracování plánu na výstavbu moderního města.\n\n"}
{"id": "36291", "url": "https://cs.wikipedia.org/wiki?curid=36291", "title": "Airbus A300", "text": "Airbus A300\n\nAirbus A300 je dvoumotorový proudový širokotrupý dopravní letoun vyvinutý a vyráběný společností Airbus. V září 1967 podepsali letečtí výrobci Spojeného království, Francie a západního Německa memorandum o porozumění pro vývoj velkého dopravního letadla. Německo a Francie dosáhly dohody 29. května 1969 poté, co Británie z projektu 10. dubna 1969 odstoupila. Evropský letecký výrobce Airbus Industrie byl formálně založen 18. prosince 1970, aby letoun vyvíjel a vyráběl. Prototyp poprvé vzlétl 28. října 1972.\n\nJedná se o první širokotrupý evropský letoun vůbec. Obvykle pojme 247 cestujících ve dvou třídách s doletem 5 375 až 7 500 km (2 900 až 4 050 nmi). Počáteční varianty byly poháněny dvouproudovými motory CF6-50 nebo JT9D a mají tříčlennou posádku. Vylepšený A300-600 má dvoučlennou pilotní kabinu a modernizované motory GE CF6-80 nebo PW4000. K první letu došlo 8. července 1983 a do služby vstoupil jěště tentýž rok. A300 také posloužil jako základ pro menší typ A310 (první let v roce 1982) a byl upravován i jako nákladní verze. Jeho trup se také stal základem pro větší A340 (1991) a A330 (1992). Je také základem letounu pro nadměrné náklady Airbus Beluga (1994).\n\nPrvní provozovatel Air France tento typ představil 30. května 1974. Po zpočátku omezené poptávce se prodeje zvýšily, jelikož se typ osvědčil už na začátku služby, čímž začaly tři desítky let trvalých objednávek. Má podobnou kapacitu jako Boeing 767-300, který byl představen v roce 1986, ale postrádá dolet verze 767-300ER. Během 90. let se stal A300 populárním u nákladních přepravců, ať už šlo o přestavby osobních dopravních letadel nebo jako původní konstrukce. Výroba skončila v červenci 2007, po 561 vyrobených letounech.\n\nV červnu 1965 se na aerosalónu v Paříži sešli zástupci leteckého průmyslu Francie a Západního Německa, aby projednali možnost společného vývoje velkokapacitního letounu pro krátké a střední tratě. V červenci se pak v NSR ustavila ze zástupců společností Bölkov/Siebel, Dornier, HFB, Messerschmitt, Union Süd a VFW studijní skupina pro vývoj nového dopravního letounu, Studiengruppe Airbus.\n\nPožadavky na nový evropský dopravní letoun byly dále projednávány na konferenci dopravních společností v Londýně v říjnu 1965. Konference přispěla ke sblížení zástupců britských a francouzských vládních i průmyslových kruhů a obě země začaly úzce spolupracovat. Západoněmecký partner se mezitím přeorganizoval na Arbeitsgemeinschaft Airbus, který se do projektu zapojil na státní úrovni až v lednu 1966.\n\nPro práci na projektu byly utvořeny dvě skupiny. Hawker Siddeley společně s firmou Breguet a Nord Aviation vypracovávaly projekty pod označením HBN, zatímco Sud Aviation společně s British Aircraft Corporation rozpracovávaly projekt Galion. Jako vítězný byl nakonec vybrán projekt HBN-100 a francouzská vláda pověřila garantem celého programu firmu Sud Aviation s britským partnerem Hawker Siddeley. V září 1966 se společně sešli s třetím partnerem Arbeitsgemeinschaft Airbus.\n\nV březnu 1969 britská vláda odstoupila z celého projektu pro neshody kvůli plánovaným pohonným jednotkám, avšak Hawker Siddeley nadále plnil své závazky jako soukromá firma. Po odchodu Velké Británie se celé sdružení reorganizovalo. V prosinci 1970 se v Paříži utvořila mezinárodní společnost Airbus Industrie se dvěma hlavními podílníky. Francouzská Aérospatiale jako nástupce Sud Aviation a Deutsche Airbus sdružující Messerschmitt-Bölkow-Blohm (MBB) a VFW-Fokker. Dalším podílníkem se stalo Nizozemsko s pracovním zástupcem Fokker/VFW a španělská CASA. Podvozek byl společnou konstrukcí firem Messier a Hispano, motory pak francouzské SNECMA a MAN-Turbo z tehdejší NSR.\n\nPrototyp \"Airbus A300B1\" (imatrikulace F-WUAB, později F-OACZ) vzlétl v roce 1972, druhý následoval 5. února 1973. Tyto stroje s celkovou délkou 50,97 m byly poháněny motory General Electric CF6-50A s tahem po 217,8 kN.\n\nTřetí a čtvrtý postavený letoun byly zalétány 28. června (F-WUAD) a 20. listopadu 1973 (F-WUAA) s prodlouženým trupem na 52,03 m. Představovaly již sériové provedení \"A300B2\" a byly určeny k letovým zkouškám a předvádění. Teprve další tři stroje byly určeny pro řadové použití, které koupila Air France. První z nich vzlétl 15. dubna 1974 a 23. května vstoupil do pravidelné dopravy na lince Paříž-Londýn. Byly vybaveny pro 26 osob v první a 225 v ekonomické třídě. Pohon zajišťovala dvojice pohonných jednotek CF6-50C po 226,7 kN a nesly 43 000 l paliva v integrálních nádržích křídla.\n\nDálková verze \"A300B4\" se stejnými motory a stejnou délkou nesla zásobu paliva 56 600 l a Krügerovy vztlakové klapky na náběžné hraně křídla. V roce 1977 vstoupil Airbus na severoamerický trh pronájmem čtyřech kusů A300B4 letecké společnosti Eastern Airlines. Zahájila s nimi pokusný provoz z letiště Newark a letiště LaGuardia na letiště Miami, Lauderdale, Orlando, Tampa a West Palm Beach.\n\nDélka a kapacita je různá u jednotlivých typů. Kapacita kolísá od 225 cestujících (A300B1) ke 375 cestujícím (\"A300-600\", první let 8. července 1983).\n\nVýroba byla ukončena v červenci roku 2007. Airbus nicméně prohlásil, že bude letadlům A300 poskytovat podporu minimálně do roku 2050.\n\n\n"}
{"id": "36293", "url": "https://cs.wikipedia.org/wiki?curid=36293", "title": "Koprivnica", "text": "Koprivnica\n\nKoprivnica je město v severním Chorvatsku. Žije zde 31 000 obyvatel. Je hlavním městem župy Koprivnica - Križevci.\n\nHistorie Koprivnice připomíná historii jiného chorvatského města, Varaždinu. První zmínka o městě je z roku 1272, z doby vlády krále Ladislava IV. V polovině 14. století, roku 1356 bylo tehdejším králem Ludvíkem I. prohlášeno svobodným obchodním městem, díky těmto privilegiím tak vzkvétalo. V 16. století se díky četným tureckým výbojům přiblížilo k hranici s touto říší; kvůli tomu mohly zde být zřízeny kasárny a ubytováni vojáci. Až dekret Marie Terezie z roku 1756 přesunul armádu jinam - Koprivnica se tak opět stala klidným, obchodujícím městem. Ve 20. století tu vznikly závody Podravky, dnes je tu i jí zasvěcené muzeum.\n\n"}
{"id": "36297", "url": "https://cs.wikipedia.org/wiki?curid=36297", "title": "Anarchistická kuchařka", "text": "Anarchistická kuchařka\n\nAnarchistická kuchařka (, ISBN 0-9623032-0-8) je kniha, kterou její autor, tehdy devatenáctiletý student William Powell (1949–2016), v roce 1969 uveřejnil jako protest proti vietnamské válce. Kniha obsahuje recepty a návody na výrobu zbraní (včetně jaderných), výbušnin, drog a řady nyní zastaralých zařízení k podvodnému používání telekomunikací a jiných kontroverzních témat. I přes svůj název nemá kniha nic společného s anarchistickým hnutím ani s vařením.\n\n"}
{"id": "36300", "url": "https://cs.wikipedia.org/wiki?curid=36300", "title": "Druhý demografický přechod", "text": "Druhý demografický přechod\n\nDruhý demografický přechod je proces významné změny demografických vlastností západní společnosti, který proběhl přibližně mezi roky 1965 a 1985 v severní a západní Evropě, ve zbytku Evropy s mírným zpožděním. Je charakteristický především významným poklesem porodnosti a to až pod hranici prosté reprodukce. Porodnost tak nestačí populaci obnovovat a ta vymírá. Tento proces se vysvětluje jako důsledek změny hodnot, především nárůstu individualismu. Změněné hodnoty přinesly změnu demografického chování lidí, například větší počet nesezdaných soužití, relativně větší počet dětí narozených mimo manželství a růst věku matek v době prvního porodu. Nezanedbatelný vliv se připisuje též masovému rozšíření antikoncepce. Dalším významným znakem druhého demografického přechodu je trvalé zlepšování naděje dožití v důsledku soustavného vzrůstu životní úrovně. Tento jev v kombinaci s poklesem porodnosti má za důsledek demografické stárnutí populace a její pomalé vymírání.\n\nOd konce druhého demografického přechodu došlo k menšímu nárůstu porodnosti, což bylo v zásadě neočekávané. Zda se však jedná pouze o výkyv, či nový směr, kterým se bude ubírat demografický vývoj, ještě není jasné. Samotný druhý demografický přechod je předmětem sporů mezi demografy. Někteří z nich ho nepovažují za tak důležitý, aby byl stavěn na roveň s demografickou revolucí, respektive prvním demografickým přechodem.\n\n"}
{"id": "36302", "url": "https://cs.wikipedia.org/wiki?curid=36302", "title": "Kevin Budden", "text": "Kevin Budden\n\nKevin Budden (1930 – 28. červenec 1950, Cairns) byl australský herpetolog a lovec hadů. Tento mladý nadšenec se opakovaně pokoušel o nalezení a odchycení taipana, aby tak umožnil zkoumání jeho jedu a vyvinutí séra proti taipanovu uštknutí. \n\n27. července 1950 se skutečně stal prvním lovcem hadů na světě, který odchytil živého dospělého taipana velkého (\"Oxyuranus scutellatus\"). Had jej ale ve chvíli, kdy se ho snažil umístit do pytle, zasáhl do ruky. Přestože mu byla ihned poskytnuta první pomoc a následně i lékařské ošetření, zemřel v \"Cairns Hospital\" 27 hodin po uštknutí. O jeho činu se mluví jako o \"hrdinské legendě\".\n\nPráce Kevina Buddena a jím odchycený jedinec hráli klíčovou roli pro vývoj séra proti taipanímu uštknutí, které začalo být k dispozici v roce 1955. Had se stal po smrti součástí sbírek Národního muzea ve Victorii, kde je k dispozici jako položka D 8175. Zachovaly se i vysušené vzorky jedu tohoto hada. Výzkumy z počátku 21. století prokázaly, že si uchoval smrtící sílu i po více než padesáti letech skladování ve vysušeném stavu v pokojové teplotě.\n\n"}
{"id": "36308", "url": "https://cs.wikipedia.org/wiki?curid=36308", "title": "Motorový vůz M 260.0", "text": "Motorový vůz M 260.0\n\nMotorový vůz řady M 260.0 (v současnosti administrativně řada 825) je rychlíkový motorový vůz určený pro Československé státní dráhy. Byl vyroben v jednom kusu podnikem ČKD, dokončen byl na přelomu let 1938 a 1939. Měl být konkurentem motorových vozů řady M 290.0 (tzv. „slovenským strelám“) z Tatry Kopřivnice, vzhledem k okupaci Česko-Slovenska Třetí říší ale nebyl projekt dokončen. Jediný vyrobený vůz M 260.001 je přezdíván „Stříbrný šíp“.\n\nJedná se o čtyřnápravový motorový vůz se samonosnou vozovou skříní, která byla aerodynamicky tvarována (podobného tvaru jako u „slovenských strel“). Vylehčená kostra z ocelových profilů byla elektricky svařena a oplechována hliníkovými plechy. Vůz byl vybaven dvěma osmiválcovými naftovými motory ČKD s válci do V o výkonu 168 kW při 1400 otáčkách. Motory byly umístěny samostatně v podvozcích a hnaly po jedné nápravě prostřednictvím mechanické šestistupňové planetové převodovky Praga-Wilson s hydrodynamickou spojkou. Konstrukce převodovky byla převzata z vyvíjeného středního tanku Praga V-8-H. Na šestý stupeň mohl vůz dosáhnout 130 km/h, pro nevyhovující brzdy měl však povolenu maximální rychlost pouze 90 km/h.\n\nInteriér vozu byl rozdělen symetricky podle osy v polovině délky vozu. Od čela vozidla to bylo stanoviště strojvedoucího, zavazadlový prostor, nástupní prostor s WC a velkoprostorový oddíl pro cestující. Obě čela vozu byla průchozí. Bočnice byly ozdobeny hliníkovou lištou a různými chromovanými doplňky (nápisy a uprostřed vozu státní znak).\n\nVůz M 260.001 byl dokončen již na konci roku 1938, různé zkušební a předváděcí jízdy se konaly na jaře 1939. V únoru toho roku úspěšně vykonal technicko-policejní zkoušku. Poté byl předán ČSD, které uspořádaly (po několika vlastních zkušebních jízdách) 14. března 1939 prezentační jízdu pro tisk v úseku Praha – Pardubice, kterou ujel za 68 minut. O den později však vznikl Protektorát Čechy a Morava a „Stříbrný šíp“ byl jako neukončený projekt odstaven. K jeho schválení do provozu došlo až v roce 1941, za války však nejezdil kvůli nedostatku nafty. Po ukončení války byla v ČKD provedena rekonstrukce motorů vozu M 260.001 a „Stříbrný šíp“ byl částečně nasazen i do pravidelného provozu, poměrně často byl ale odstaven. V roce 1953 byl odstaven definitivně, neboť měla u něj proběhnout rekonstrukce motorů a převodovek. Vůz byl převezen do ŽOS Šumperk, plánované opravy ale u něj neproběhly a z vozu se stal sklad materiálu. Interiér byl zničen, motory byly prodány Hudebnímu divadlu v Karlíně, odkud zmizely po povodních v roce 2002.\n\nV 70. letech jej objevili železniční modeláři z Ústí nad Orlicí, kteří ho převezli ze Šumperka do svého města, kde jim sloužil jako klubovna. Po plánované renovaci a zprovoznění vozu v něm mělo být postaveno modelové kolejiště. K tomu však nedošlo a v 90. letech již chátral v Praze-Libni. V roce 1999 byl převezen do železničního muzea v Lužné u Rakovníka. O dva roky později jej převzalo chomutovské depo, kde jej tamní pracovníci (tzv. Klub Stříbrný šíp) pomalu renovovali.\n\nKompletní rekonstrukce byla zahájena v DPOV Nymburk. Interiér byl z velké části vyráběn jako replika podle dochovaných fotografií, jako pohonné jednotky posloužily motory TEDOM. Renovace byla dokončena v roce 2016, celkové náklady dosáhly více jak 30 milionů korun. Vůz, administrativně označený 825.001, je využíván pro nostalgické a komerční jízdy.\n\n\n"}
{"id": "36309", "url": "https://cs.wikipedia.org/wiki?curid=36309", "title": "Szekszárd", "text": "Szekszárd\n\nSzekszárd je město v Maďarsku, ležící na jihu země. Je centrem župy Tolna a zároveň i okresním městem okresu Szekszárd. Žije v něm 32 156 obyvatel a má rozlohu 96,27 km².\n\nSzekszárd je poprvé zmíněn již v roce 1015. V roce 1061 zde byl založen benediktinský klášter králem Bélou I. V roce 1485 byl už velmi významným a velkým městem s trhy, jeho další rozvoj však přerušily turecké výpady a okupace. Po ní byl opuštěn, klášter byl zbořen. Obroda nastala až v 18. století; Szekszárd se stal centrem župy a měl i svůj znak. Avšak roku 1794 přišel požár, jenž město poškodil - nepodařilo se mu však zastavit prudký rozvoj města. Vznikla dnešní radnice, kostely a budova pro správu župy. Tehdy tu žilo 14 000 obyvatel.\n\nOdedávna celému městu dominovalo vinařství. Jsou zde také továrny na výrobu chemikálií, nábytku a strojů.\n\n\n"}
{"id": "36311", "url": "https://cs.wikipedia.org/wiki?curid=36311", "title": "Hirošima", "text": "Hirošima\n\nHirošima (: 広島市, \"Hirošima-ši\") je přístav, sídelní město prefektury Hirošima a největší město regionu Čúgoku na západě největšího japonského ostrova Honšú. Má 1,14 milionu obyvatel (odhad 2005).\n\nEtymologicky je slovo Hirošima složeno ze slova \"široký\" (hiro) a \"ostrov\" (šima), tj. široký ostrov.\n\nHirošima byla založena v 16. století jako opevněné město v deltě řeky Ota.\nMěsto smutně proslulo historicky prvním užitím atomové bomby s názvem Little Boy dne 6. srpna 1945. Město Hirošima bylo zvoleno jako primární cíl z několika důvodů:\nJako sekundární cíl bylo zvoleno město Kokura, v kterém se nalézaly velké vojenské sklady. Při explozi atomové bomby \"Little Boy\" o síle 12 až 20 kilotun TNT bylo z celkového počtu 90 tisíc budov zničeno 62 tisíc a okamžitě zemřelo 80 tisíc obyvatel, dalších 80 tisíc obyvatel bylo vážně zraněno.\n\nJako tiché memento ničivých účinků atomové bomby je dnes zachováván Památník míru v Hirošimě, který má varovat celé lidstvo před další válkou.\n\n\n\n\n"}
{"id": "36312", "url": "https://cs.wikipedia.org/wiki?curid=36312", "title": "Semej", "text": "Semej\n\nSemej (kazašsky Семей) je město na severovýchodě Kazachstánu, blízko hranice Sibiře. Do roku 2007 neslo město ruský název Semipalatinsk (Семипалатинск).\n\nPrvní osídlení se datuje do roku 1718, kdy Rusové postavili poblíž Irtyše pevnost, nedaleko ruin buddhistického kláštera. V roce 1778 byla kvůli častým záplavám pevnost přesunuta, a posléze se okolo ní utvořilo malé město, sloužící jako základna pro obchodníky, plavící se mezi územími nomádů ve střední Asii a Ruskem. Význam města jako dopravního uzlu mezi Sibiří a střední Asií dále posílilo vybudování železniční trati.\n\nOd roku 1949 probíhaly ve stepi asi 150 km západně od města na Semipalatinském jaderném polygonu testy sovětských jaderných zbraní. Do roku 1989 bylo provedeno 456 testů, z toho 340 podzemních a 116 atmosférických. Radioaktivní spad a vystavení pracovníků provozu (z nichž většina žila ve městě) záření se na obyvatelstvu projevilo značně velkým výskytem rakoviny, leukemie u dětí a vývojových anomálií.\n\nDnes je Semej univerzitním městem se 400 000 obyvateli.\n\n"}
{"id": "36313", "url": "https://cs.wikipedia.org/wiki?curid=36313", "title": "Hiroshima Semipalatinsk Project", "text": "Hiroshima Semipalatinsk Project\n\nHiroshima Semipalatinsk Project (\"HSP\", japonsky ヒロシマ・セミパラチンスク・プロジェクト, často také \"Hiro-Semi\" - ヒロセミ) je nevládní organizace, založená 7. září 1998 obyvateli města Hirošima. Tito lidé nebo někdo z jejich příbuzných trpí následky po svržení atomové bomby.\n\nTento projekt je spoluprací mezi městy Hirošima (Japonsko) a Semej (Kazachstán). Obyvatelé obou měst trpí následky ozáření (japonské slovo pro takové lidi je \"hibakuša\"); na Hirošimu byla v roce 1945 svržena atomová bomba, zatímco poblíž sovětského Semipalatinsku (dn. kazašská Semej) bylo mezi lety 1949 a 1989 provedeno přibližně 470 testů atomových zbraní.\n\nIdea této spolupráce vznikla v roce 1994, kdy se v Hirošimě konaly Asijské hry, kterého se zúčastnil i Kazachstán a japonská strana se poprvé dozvěděla o hibakuša lidech v této zemi.\n\nNásledná činnost HSP ukázala, že asi 1,2 milionu obyvatel je postiženo radioaktivním spadem a asi 300 000 lidí bylo vystaveno radioaktivnímu záření, zejména se jedná o lidi z města Semeje s 350 000 obyvateli.\n\nProjekt má tři hlavní body:\n"}
{"id": "36315", "url": "https://cs.wikipedia.org/wiki?curid=36315", "title": "Pompeje", "text": "Pompeje\n\nPompeje (italsky Pompei, latinsky Pompeii) byly starověké město v oblasti metropolitního města Napoli. Staly se jedním ze starořímských měst v Neapolském zálivu v císařské provincii Italia (dnes region Kampánie, Itálie), která byla roku 79 našeho letopočtu zničena výbuchem sopky Vesuv. V roce 1997 byly Pompeje zapsány na Seznam světového dědictví UNESCO. Nedaleko trosek starověkých Pompejí se nachází současné město Pompei.\n\nSpolu s Pompejemi byla zničena města Herculaneum, Stabie, Oplontis a Boscoreale. Jejich znovuobjevení způsobilo Evropě kulturní šok. Všudypřítomnost erotického umění doslova převrátila dosavadní pohled na antickou kulturu. Vulkanický popel, který města zasypal, dokonale zakonzervoval budovy a předměty a umožnil nám tak poznat vzhled starořímského města střední velikosti a život jeho obyvatel. Právě všudypřítomná erotika vedla tehdejší historiky k naivním pokusům prohlásit obě města, či alespoň domy, ve kterých se erotika nacházela (což byly téměř všechny) za nevěstince. V této souvislosti se také objevily zkazky o „Božím trestu“ seslaném na Pompeje. Podle soudobého poznání se však Pompeje nijak neodlišovaly od jiných antických měst.\n\nMěsto bylo založeno v 7. století př. n. l. kmenem Osků na hřbetu staré vulkanické lávy v ústí řeky Sarno, které již v té době bylo užíváno jako přístav řeckými a fénickými mořeplavci. Zpočátku bylo město pod vlivem řeckým, řečtí obchodníci využívali jeho strategické polohy na cestě mezi řeckými osadami v Paestu a Cumae. Řecká kultura a obchod postupně asimilovaly a nahradily původní oská společenství. Jméno města bylo odvozeno od oského slova \"pope\" - pět, což pravděpodobně dokládá, že se v Pompejích nacházelo pět odlišných etnických skupin. Mezi lety 525 př. n. l. až 474 př. n. l. vlivem etruským. V roce 474, kdy bylo etruské vojsko poraženo v bitvě u Syrakus doba koexistence Řeků a Etrusků v oblasti Pompejí skončila, okolo města v té době vznikla silná hradba z lávových bloků obložených zvnějšku kvádry sarnského vápence. V 5. století př. n. l. bylo celé území dnešní Kampánie dobyto Samnity, z té doby pochází samnitská pohřebiště nalezená u Herkulánské a Stabijské brány.\n\nOd roku 310 př. n. l. bylo město pod římským vlivem. Na rozdíl od většiny kampánských měst Pompeje totiž respektovaly smlouvu s Římem, čímž se postavily na odpor épeirskému králi Pyrrhovi a v roce 216 i Hannibalovi. Pompeje se zapojily do vzpoury měst Kampánie proti Římu v roce 89 př. n. l., ale Sullovo vojsko vzpouru potlačilo (stopy po ostřelování hradeb jsou dodnes patrné). Město bylo zbaveno práv a stala se z něj kolonie \"Colonia Cornelia Veneria Pompeianorum\". Událost byla oslavena stavbou Venušina chrámu na jihovýchodu města, který střežil cestu vedoucí do města od ústí řeky Sarno. Z té doby pochází tzv. druhý styl nástěnného malířství, fakt, že například Faunův dům si podržel dekorace prvního stylu ukazuje, že Samnité si své vlastnictví i po vítězství římanů udrželi. Město nadále zůstalo důležitým obchodním místem pro zboží dopravené po moři a dále posíláno do Říma nebo na jih po nedaleké Via Appia a díky tomu je 1. století našeho letopočtu obdobím největšího rozvoje města.\n\nVkus Říma ukázaly radikální změny v uspořádání veřejných budov. Staré Trojúhelníkové fórum se stalo součástí divadelního komplexu. Bylo postaveno malé, kryté divadlo (\"ódeion\"), kde se hrály hry v latině, ve velkém otevřeném divadle se nadále hrálo v jazyce Osků. Vznikly nové lázně (Lázne u Fóra), starší Stabijské lázně byly přestavěny. Chrám na severní straně fóra byl přestavěn tak, aby vyhovoval kultu kapitolské trojice Jupiter – Juno – Minerva. \"Capitolinum\" bylo v římských městech pokládáno za transpozici hlavních státních božstev uctívaných v chrámu na římském Kapitolu. Největší stavbou římské doby byla však stavba amfiteatru, datovaná do roku 70 př. n. l. Staré tržiště se stalo Fórem, bylo vydlážděné bílým vápencem a uzavřené pro vozovou dopravu. Do Pompejí byl zaveden nový vodovod a v nejvyšší část města u Vesuvské brány byla postavena vodárenská věž, z níž vedly olověné trubky k 41 veřejným kašnám ve městě.\n\n5. února 62, zničilo prudké zemětřesení přibližně 60 % města. Město bylo v krátkém čase znovu vystavěno, pravděpodobně ještě zdobněji a bohatěji než předtím, některé veřejné i soukromé stavby však byly opraveny jen zčásti, případně nebyly opraveny vůbec. Při zemětřesení bylo například těžce poškozeno Fórum, na němž se ovšem \"Capitolinum\" a \"Basilica\" do zničení města v roce 79 n. l. nedočkaly opravy, Capitolinum dokonce sloužilo jako kamenická dílna. Zemětřesení způsobilo sociální nepokoje (město zůstalo předtím nedotčené mocenskými boji, které předcházely Augustově vládě), Vespasian byl nucen poslat do města jednoho ze svých úředníků, Suedia Clementa, aby obnovil pořádek.\n\nObyvatelé Pompejí žili v přesvědčení, že Vesuv je vyhaslý, a varovným signálům nevěnovali pozornost. Nespojovali je s aktivitou Vesuvu. Byli zvyklí na drobné otřesy země a výrony plynů z Vesuvu. Až v roce 62 byly otřesy natolik silné, aby způsobily poškození budov. Na začátku října roku 79 vyschly všechny studny ve městě, ale varování stále nebylo dostatečně silné; celý starověký Řím pak strnul hrůzou, když zřejmě 24. října došlo ke katastrofální vulkanické erupci, která pohřbila město a zaclonila slunce v pravé poledne. \n\nJediným hodnověrným očitým svědkem erupce byl Plinius mladší, který událost popsal v dopise Tacitovi, kde se také objevuje tradičně uváděné datum erupce 24. srpna vzniklé zřejmě chybou opisovačů. Podle jeho slov došlo k erupci kolem poledne. Nejdříve z Vesuvu vyšlehly vysoké plameny a později velký černý mrak tvaru borovice, který zakryl slunce a den se změnil v noc. Na Pompeje dopadaly rozžhavené kameny, které bořily budovy. Obyvatele města usmrtily plyny, resp. pyroklastická vlna, což je mrak přehřátých plynů, popela a kamenů vyvrhnutých ze sopky. Podle současných výzkumů přitom zahynulo asi 10 000 osob). Erupce trvala nepřetržitě 3 dny, v důsledku čehož bylo město pokryto vrstvou popela o výšce asi 6 metrů. Zničeno bylo území od Herculanea až po Stabie.\n\n„Mrak“, o kterém Plinius mladší píše, je dnes interpretován právě jako pyroklastická vlna. Plinius rovněž popisuje, že erupce byla současně doprovázena zemětřesením a že moře bylo zemětřesením odsáváno pryč a znovu vraceno – dnes tento jev nazýváme „tsunami“.\n\nJeho strýc Plinius starší se nechal na veslici dopravit do Stabií, aby mohl úkaz sledovat, ale na svoji zvědavost doplatil životem. Byl nalezen mrtvý na pláži ve Stabiích, pravděpodobně zadušen oxidem uhelnatým.\n\nHned po zasypání města sopečným popelem začaly v Pompejích pracovat vojenské čety, které se orientovaly pravděpodobně podle střech vyčnívajících ze sutin. Záchranáři po sobě zanechali nápisy na zdech, které při hloubení odkryli \"\"Tady jsme pronikli dovnitř\"\" či \"\"Tady jich bylo padesát, stále leží, kde byli\"\" Když se ukázalo, že ve městě nikdo nepřežil, pozornost se zřejmě obrátila k cenným materiálům a císařským sochám na Fóru (zmizely dlažby, sochy a mramorová obložení). Archeologové v Pompejích také našli jen malé množství peněz a domácích potřeb. Na pomoc postiženým ovšem vláda neučinila žádné reálné opatření, císař Titus sice zřídil komisi pro obnovu Kampánie, obnoveno však nic nebylo.\n\nSilná vrstva popela pokryla dvě města na úpatí sopky a jejich poloha a jména byla zapomenuta. Herculaneum bylo objeveno v roce 1738, Pompeje v roce 1748. Od té doby byly provedeny rozsáhlé archeologické práce a odkryto mnoho zachovalých budov s nástěnnými malbami. Poloha měst byla objevena již v roce 1599, když architekt jménem Fontana navrhoval nový tvar toku řeky Sarno, ale trvalo téměř 150 let, než byl zahájen skutečný archeologický výzkum. V roce 1860 se do výzkumu zapojil Giuseppe Fiorelli.\n\nBěhem prvních vykopávek byly občas nalezeny dutiny ve vrstvě popela, které obsahovaly lidské pozůstatky. Giuseppe Fiorelli přišel s nápadem vyplnit dutiny sádrou, což vedlo k získání věrných podob Pompejanů, kteří nestihli utéct, v jejich posledním okamžiku. Výraz zděšení je jasně viditelný v jejich tvářích. Pohled na tyto odlitky je šokujícím a velmi hlubokým zážitkem.\n\nObjevují se spekulace, že Fontana původně odkryl některé ze slavných erotických fresek, a poté je, s ohledem na cudnost běžnou v té době, znovu zakryl ve snaze o archeologickou cenzuru. Tento názor je podpořen záznamy pozdějších archeologů, kteří měli pocit, že místa, na kterých pracují, byla v minulosti navštívena a znovu zakryta.\n\nForum, lázně, mnoho domů a vil bylo překvapivě dobře zachováno. V blízkosti města byl nalezen hotel (1 000 m²). Pompeje jsou jediné starověké město, jehož topografie nebyla změněna a tudíž jej vidíme tak, jak bylo postaveno původně. Ulice byly rovné, tvořily pravoúhlou mřížku, byly dlážděny mnohostěnnými kameny a po obou stranách lemovány obchody a lázněmi.\n\nJedním z hlavních směrů současných výzkumů je zkoumání staveb, které se v době erupce právě rekonstruovaly (pravděpodobně po zemětřesení v roce 63). Některé staré a poškozené malby mohly být zakryty novými a vědci se nyní snaží za pomoci moderních přístrojů objevit alespoň stín dlouho skrytých fresek. Důvodem, proč byly některé stavby opravovány ještě 17 let po zemětřesení, byla zvyšující se frekvence malých otřesů, které nakonec vyústily v erupci.\n\nVětšina archeologických prací se zastavila v úrovni ulice v roce 79. Zemní práce ve staré části města a hloubkové vrty však zjevily vrstvy usazeného sedimentu, který naznačuje, že již před rokem 79 byla oblast zasažena přírodními katastrofami.\n\nNa vrstvě lávového podloží pod městem byly nalezeny tři vrstvy sedimentu. V těchto vrstvách vědci nalezli kosti zvířat, úlomky keramiky a otisky květin. Pomocí radiokarbonové metody datování vědci určili stáří první vrstvy do 8. století př. n. l., přibližně do doby založení města. Další dvě vrstvy jsou odděleny obdělanou půdou a kamennými silnicemi a jejich vznik se datuje do 4. století a 2. století př. n. l. Za vznikem těchto sedimentů se skrývají patrně rozsáhlé sesuvy půdy vlivem extrémních srážek. (Senatore, \"et al.\", 2004)\n\nGeologové se snažili pomocí magnetické charakteristiky kamenů z Pompejí určit teplotu pyroklastické vlny, která pohřbila město. Pokud roztavená láva tuhne, magnetické minerály v ni obsažené se orientují shodně s zemským magnetickým polem. Pokud je materiál zahřát nad určitou teplotu, známou jako Curieho teplota, magnetické pole může být změněno nebo úplně zrušeno.\n\nAnalýza přibližně 200 vulkanických kamenů a nálezů (např. střešní tašky) ukázala, že u vrcholu sopky měl mrak teplotu kolem 850 °C a než dosáhl města, ochladl na 350 °C. Většina zkoumaných materiálů byla vystavena teplotě mezi 240 °C a 340 °C. Na některých místech byla teplota ještě nižší, kolem 180 °C. (Cioni, \"et al.\", 2004).\n\nKaždopádně nám město nabízí pohled na život v 1. století. V této době byly Pompeje velmi živým místem a můžeme zde nalézt i ty nejmenší detaily o každodenním životě. Například na podlaze jednoho z domů (Siricova domu) nalezneme nápis \"Salve, lucru\" („Vítejte, peníze“, přesněji „Vítej, zisku“), patrně v humorném smyslu. V tomto domě sídlila obchodní společnost vlastněná Siricem a Nummianem (jedná se pravděpodobně o přezdívku, slovo \"nummus\" znamená mince či peníze). V jiných domech můžeme nalézt detaily o jiných profesích, například „čistírny“ (\"Fullones\"). Na džbánech s vínem byly nápisy, které lze považovat za první reklamní slovní hříčky na světě, \"Vesuvinum\". Graffiti na zdech nám ukazuje pravou pouliční latinu.\n\nV době erupce mělo město kolem 20 000 obyvatel a oblast sloužila jako rekreační oblast Římanů. Nalezneme zde mnoho staveb občanské vybavenosti: \"Macellum\" (velký trh s potravinami), \"Pistrinum\" (mlýn), \"Thermopolia\" (bar, kde byly podávány teplé i studené nápoje), \"cauporioe\" (malé restaurace) a amfiteátr.\n\nV roce 2002 výzkumy v ústí řeky Sarno ukázaly, že i přístav byl obydlen a lidé zde žili na systémech kanálů, který mnoha vědcům připomíná Benátky. Tyto výzkumy jsou zatím na počátku a výsledky teprve přinesou.\n\nDnes stojí vedle pozůstatků starověkých Pompejí město Pompei, kde žije přibližně 26 000 obyvatel.\n\nPompeje sloužily jako námět pro historický román \"Poslední dny Pompejí\" (později zfilmováno), pro britský televizní seriál \"Up Pompeii\" a román Roberta Harrise \"Pompeje\". Ve výtvarném umění je slavný obraz \"Poslední den Pompejí\" ruského malíře Carlo Brulla.\n\nV říjnu 1971 vystoupila britská skupina Pink Floyd ve 2000 let starém amfiteátru v Pompejích pro publikum složené z kameramanů a filmového štábu. Videozáznam z tohoto koncertu byl vydán pod názvem \"Pink Floyd v Pompejích\". V roce 2017 vyšlo album a film \"Live at Pompeii\" – záznam ze sólových koncertů David Gilmoura.\n\nNázev \"Poslední dny Pompejí\" nese také opera rockové skupiny Nova Mob. Britská skupina Bastille vydala song s názvem Pompeii, který se těšil velké oblibě po celém světě.\n\nArcheologická lokalita leží těsně u vlakové zastávky Pompeii- Scavi tratě Circumvesuviana ze Sorrenta do Neapole. Při výstupu z vlaku se lze dát vpravo, kde nás čeká pár stánků s nezbytnými suvenýry, po nichž následuje hlavní vchod, lze ovšem jít i vlevo k méně vytížené bráně Villa dei Misteri. U vchodu lze zakoupit vstupenku do Pompejí za 13 eur, nebo zvýhodněnou vstupenku do Pompejí, Herculanea, Stabií, Oplontis a Boscoreale za 20 eur. U vchodu si lze zapůjčit zvukové zařízení s nahranými informacemi o nalezených památkách, které ale nejsou v češtině. V ceně vstupného je pro každého návštěvníka k dispozici mapa Pompejí v angličtině (na vyžádání). Za 32 eura (2018) lze pořídit ArteCard, umožňující navštívit dvě místa (kromě předchozích i muzea apod.) zdarma, třetí a další se slevou asi 50 % a volně cestovat po Kampánii včetně městské dopravy v Neapoli. Platnost této ArteCard je tři dny ode dne prvního použití do 24:00 třetího dne. Existuje více druhů ArteCard (např. zlevněná pro mladé, platná jen pro Neapol, bez možnosti cestovat apod.).\n\nMořská brána - je nejzachovalejší bránou, mnoho dalších bran (Vesuvská brána, Sarnská brána) nebyly po zemětřesení v roce 62 kvůli politickému klimatu římské říše, v níž nebyly pevné hradby nadále potřeba, opraveny.\n\nFórum - Centrum veřejného života Pompejí, rozkládá se v severo-jižním směru. Na severním konci fóra stojí Jupiterův chrám, vybudovaný za samnitské éry v druhém století př. n. l. a později zemněný na Capitolinum. Po stranách chrámu jsou dva oblouky, věnované pravděpodobně císařské rodině. Na západní straně fóra leží městská pokladnice, sýpky a Apolónův chrám. Na jižní straně fóra stála budova senátu, vedle budova chrámu zasvěceného pravděpodobně Vespasiánovi (zemřel v roce 79, tedy ve stejném roce, kdy došlo k výbuchu Vesuvu).\n\nBazilika - leží na jihozápadním okraji fóra. Bazilika byla centerem finančních aktivit. Budova byla postavena koncem 2. století př. n. l. na úctyhodné ploše 55 x 24 metrů. Měla tři vchody, tři lodě, přičemž hlavní loď byla podepřena dochovanými sloupy. Budova byla po zemětřesení v roce 62 opuštěna a do doby zkázy Pompejí nebyla opravena.\n\nTrojúhelníkové fórum - náměstí kolem kterého jsou seskupeny významné stavby - dvě divadla a tělocvična. Ve středu fóra jsou zbytky dórského chrámu ze 6. století př. n. l., který je důkazem styků Pompejí s řeckými městy v jižní Itálii, především pak v Cumae. Chrám byl zrestaurován ve 4. - 3. století př. n. l., později však nebyl využíván a v římské době byl přestavěn na jednoduchou kapli.\n\nVelké a malé divadlo - obě divadla leží v jižní části města. Ve velkém divadle se dochovala tribuna - sloužila pro významné návštěvy města, velké divadlo bylo schopné pojmout až 5 000 diváků. Vedle ležící malé divadlo sloužilo pro menší představení (recitace, atd.), maximálně bylo schopné pojmout 1 000 diváků. Velké divadlo se dochovalo ve své podobě z Augustovy doby, malé divadlo bylo přestavěno okolo roku 80 př. n. l.\n\nAmfiteátr - mohl pojmout až 20 000 diváků, jde o nejstarší známý římský amfiteátr. Byl vybudován díky štědrosti C. Q. Valga a M. Porcia, vedle něj se nachází velká tělocvična (palestra), sloužící pro trénink gladiátorů.\n\nDům Vettiů - patřil rodině bohatého obchodníka a reprezentuje životní styl bohatší vrstvy pompejských občanů z prvního stolení n. l. U domu je zrekonstruovaná zahrada, proslul nástěnnými malbami a dekoracemi stěn, z nichž některé jsou explicitně erotické (Priapos vážící svůj vlastní falus).\n\nFaunův dům - pojmenovaný podle sošky Fauna. Reprezentuje architekturu samnitské doby (2. století př. n. l.), svým uspořádáním připomíná řecký styl. V místnostech je mozaiková podlaha, nejslavnější mozaika zobrazuje bitvu Alexandra Velikého s perským králem Dareiem (originál je dnes vystaven v Archeologickém muzeu v Neapoli).\n\nVěřejný dům - dům, v němž je k vidění 10 místností, každá s kamenným lůžkem. Na stěnách se dochovaly fresky s erotickou tematikou (originály opět v Archeologickém muzeu v Neapoli) - např. Pan a Hermafrodit, Priapos se dvěma penisy, atd.\n\nDům Tragického básníka - patřil bohatému majiteli obchodu, což dokazují dva obchody ve vestibulu, proslul nicméně především mozaikou psa na podlaze vestibulu a nápisem \"Cave Canem\" - Pozor pes.\n\nDům Venuše s mušlí - U domu se dochovala překrásná zahrada na jejíž jižní zdi je malba Venuše koupající se v moři na mušli.\n\nLázně - stojí na rohu Via delle Terme a Via del Foro. Vybudovány byly okolo roku 80 př. n. l. v době římské kolonizace města. Dělí se do mužské a ženské části, v každé je převlékárna s výklenky na uložení prádla, studená lázeň a teplý bazén. Dochovalo se též Calidarium - místnost v níž cirkuloval teplý vzduch.\n\nPředměstské lázně - leží hned u dnešního vstupu do areálu, před starověkými hradbami. Zajímavostí je malovaná výzdoba odkládací haly s řadou milostných scén. V západní apsidě bylo vybudováno velké okno pro výhled na Neapolský záliv.\n\nVila mystérií - nejobdivovanější dům leží mimo Pompeje, severním směrem od městských hradeb. Vykopávky, které zde začaly v letech 1909-10, nejsou dosud dokončeny.Vila byla postavena na místě staší stavby v Augustově době, po zeměstřesení však byla opravena pouze jako venkovská vila. Na stěnách vily lze nalézt velké malby v egyptském stylu (včetně egyptských symbolů). Malby se vztahují zřejmě k některým z mystérií - starověkým kultovním obřadům, jejich účel však není přesně známý. Hlavními postavami maleb mysteriálních obřadů jsou Dionýsos, Ariadna a Satyrové - zobrazují mystovu cestu skrze bičování, orgiastické tance až k mostu bohů.\n\n\nOdkazy na knihy popisující a znázorňující nástěnné malby v Pompejích, jež byly digitalizovány v rámci služby eBooks on Demand v Národní technické knihovně v Praze:\n"}
{"id": "36319", "url": "https://cs.wikipedia.org/wiki?curid=36319", "title": "Brezno", "text": "Brezno\n\nBrezno (maďarsky \"Breznóbánya\", německy \"Bries(en)\", v letech 1927 – 1948 \"Brezno nad Hronom\") je okresní město, ležící v Banskobystrickém kraji na Slovensku. V roce 2007 zde žilo 21 997 obyvatel, v roce 2018 již jen 20 953 obyvatel. První písemná zmínka o městě je z roku 1265.\n\nMěsto se rozkládá v údolí horního toku řeky Hron v regionu Horní Pohroní (Horehroní), na jih od Nízkých Tater a na sever od Slovenského rudohoří.\n\n\n"}
{"id": "36320", "url": "https://cs.wikipedia.org/wiki?curid=36320", "title": "Mikrotom", "text": "Mikrotom\n\nMikrotom je přístroj na řezání velmi tenkých řezů pro mikroskopování histologických preparátů. Většina mikrotomů má velmi ostré ostří a slouží na tvorbu řezů z rostlinných, zvířecích a lidských tkání pro histologické zkoumání.\n\n"}
{"id": "36321", "url": "https://cs.wikipedia.org/wiki?curid=36321", "title": "Mikroskop", "text": "Mikroskop\n\nMikroskop, česky též drobnohled, je optický přístroj pro zobrazení malého sledovaného objektu ve větším zvětšení.\n\nPod označením mikroskop je obvykle myšlen optický mikroskop, který pro zobrazení využívá světelných paprsků, existují však i jiné mikroskopy, např. elektronový mikroskop.\n\nPodle některých zdrojů první drobnohled sestavil v roce 1590 v Nizozemsku Zacharias Janssen. V roce 1610 se na základě Jansenovy konstrukce mikroskopií zabýval Galileo Galilei. Jeden z jednoduchých mikroskopů sestavil v roce 1676 holandský obchodník a vědec Anton van Leeuwenhoek, jehož práce patřily k vrcholům mikroskopického pozorování 17. století. Významným přelomem v rozvoji mikroskopie bylo dílo britského geologa Roberta Hooka \"Micrographia\" vydané v Londýně, v němž popsal v roce 1665 konstrukci mikroskopu s odděleným objektivem, okulárem a osvětlovacím zařízením. Kromě toho v něm bylo obsaženo mnoho zobrazení získaných pomocí mikroskopů, čímž byly poprvé doloženy možnosti přístroje ve vědeckém výzkumu.\n\nJako první zahájila výrobu mikroskopů firma Carl Zeiss v roce 1847.\n\nBěžný mikroskop se skládá z takzvané optické části, která zajišťuje vznik a promítání obrazu, a mechanické části, která chrání optickou část a tvoří tělo mikroskopu.\n\nMechanická část se skládá ze stativu, který drží tělo mikroskopu, a stolku. Součástí stativu může být také osvětlení, poté makro- a mikrošroub sloužící k ostření na preparát. Stolek může být buď křížový, kdy pohybujeme pomocí šroubů preparátem ve čtyřech směrech, nebo kulatý, určený pro posazení Petriho misek. Na stolcích bývají zvýrazněné souřadnice pro lepší práci s preparátem. Pod stolkem pak u lepších mikroskopů bývá umístěn nosič kondenzoru. Poslední částí je hlavice, pokud je u mikroskopu možnost měnit objektivy různých zvětšení, pak je na ní umístěný takzvaný revolverový nosič objektivů.\n\nOptická část je složena z okulárů, kterými se přímo díváme na preparát, objektivů, které zachycují obraz preparátu, a osvětlení. Podle typu mikroskopu může být součástí optické části i polní clona, kondenzor, sběrná čočka a přídavné filtry (polarizační apod.).\n\nZákladem mikroskopu jsou čočky, které tvoří objektiv a okulár. Okuláry a objektivy jsou často výměnné s různým zvětšením – výhodnější je kombinace většího zvětšení u objektivu, kde se obraz tvoří, a menšího u okuláru. V oblasti okulárové clony pak může být zabudován průhledný skleněný disk například s měřítkem nebo čtvercovou sítí určený například k lepšímu počítání sledovaných objektů.\n\nJednoduchý mikroskop je složen ze dvou spojných soustav čoček, které mají společnou optickou osu. Část mikroskopu, která je nazývána objektiv, má malou ohniskovou vzdálenost (řádově v milimetrech). Pozorovaný předmět se umisťuje blízko před předmětové ohnisko, takže vzniká skutečný, zvětšený a převrácený obraz. Tento obraz vzniká mezi druhou částí mikroskopu, tzv. okulárem, a jeho předmětovým ohniskem.\n\nVzniklý obraz pak pozorujeme okulárem podobně jako lupou, čímž získáváme další zvětšení. Ohnisková vzdálenost okuláru se pohybuje v řádech centimetrů. Obrazové ohnisko objektivu a předmětové ohnisko okuláru nesplývají, ale jsou od sebe vzdáleny o hodnotu optického intervalu, jehož hodnota se u mikroskopu pohybuje mezi 15 cm a 20 cm.\n\nExistuje několik druhů mikroskopů využívajících odlišné zdroje k vytváření obrazu.\nNejznámější a nejběžnější jsou klasické světelné mikroskopy, které využívají obvykle bílé světlo ze zdroje (žárovka). Dělíme je na mikroskopy monokulární, binokulární (např. binokulární lupy) a trinokulární mikroskopy. Monokulární mikroskopy mají jeden okulár. Binokulární mikroskopy mají dva okuláry, jsou vybaveny tzv. binokulární hlavicí – tj. hlavicí mající dva okulárové tubusy. Do každého okuláru pak odchází jeden svazek paprsků a můžeme se pohodlně dívat oběma očima. Existuje i takzvaný trinokulární mikroskop, kdy dva tubusy jsou určené pro pozorování očima a třetí slouží k připojení fotoaparátu nebo kamery.\n\nNejznámějším binokulárním mikroskopem je takzvaný stereomikroskop neboli binokulární lupa či binolupa. Je vybaven dvěma okuláry, nedosahuje tak velkého zvětšení (obvykle do 100× zvětšení), ale poskytuje velký pracovní prostor. Je také nazýván preparační mikroskop, neboť dovoluje přímou práci s preparátem pod objektivem a často je také vybaven hranolem, který převrací obraz vytvořený v těle mikroskopu (tedy že výsledný obraz nevidíme převráceně). Binolupa nasvěcuje preparát seshora, což umožňuje pozorovat neprůhledné objekty (oblíbené v entomologii a jiných oborech).\n\nSpeciální verzí světelného mikroskopu je pak polarizační mikroskop, kdy dochází k polarizování procházejícího světla za účelem sledování dvojlomných látek, např. krystalů. Další je také fluorescenční mikroskop, který opět pomocí soustavy filtrů propouští pouze část světla nutnou k vyvolání fluorescence. Takovýto postup se využívá například k identifikaci organických látek v horninách.\n\nTzv. konfokální mikroskopy schopné zaostřit na úzkou optickou rovinu používají obvykle jako zdroj světla lasery. Jiným typem mikroskopu je pak mikroskop elektronový, který místo světla (proudu fotonů) využívá proud elektronů.\n\nAmerický biofyzik Manu Prakash na Standford University vyvinul se svými studenty v roce 2014 extrémně levný mikroskop, jenž, kromě několika optických a elektronických prvků, se dá vyrobit z tvrdého papíru. Tyto mikroskopy jsou často specializované na indikaci konkrétních mikrobů ve vzorcích a mimo jiné jsou též velmi skladné a extrémně odolné. Jejich výrobní cena se pohybuje kolem neuvěřitelných 50 centů (cca 10 Kč). Prakash (v koordinaci s dalšími) jimi hodlá vybavit laboratoře a ordinace rozvojových zemí.\n\nPro úhlové zvětšení mikroskopu platí vztah\nkde formula_2 a formula_3 označuje zvětšení objektivu a okuláru, formula_4 je obrazová ohnisková vzdálenost objektivu, formula_5 je předmětová ohnisková vzdálenost okuláru, formula_6 je optický interval mikroskopu a formula_7 je konvenční zraková vzdálenost.\n\nOptickým mikroskopem se běžně dosahuje zvětšení 50× až 1000×. Maximální teoretické zvětšení je asi 2000× a to již naráží na fyzikální bariéry kvůli omezení délky světelných vln.\n\n\n\n"}
{"id": "36323", "url": "https://cs.wikipedia.org/wiki?curid=36323", "title": "Lokomotiva S 1-6.100", "text": "Lokomotiva S 1-6.100\n\nS 1-6.100 byla americká lokomotiva vyrobená firmou Baldwin Locomotive Works v roce 1939 pro společnost Pennsylvania Railroad. Byla stavěna jako těžká rychlíková lokomotiva. Podle některých svědectví dosáhla rychlosti až 240 km/h, ale tento rekord není nijak zdokumentován. Pokud by to byla pravda, byla by to nejrychlejší parní lokomotiva na světě.\n\nTato experimentální lokomotiva byla postavena jen v jediném exempláři. Později byla z tohoto prototypu vyvinuta řada T 1, která běžně dosahovala rychlostí přes 200 km/h s vlaky o hmotnosti 700 t. Lokomotiva byla vybavena 205 t těžkým tendrem s 91 m³ vody a 24 t uhlí. \n\nI přes schopnost dosahovat vysokých rychlostí se příliš neosvědčila, protože cíle - tahat 1 000 t těžké vlaky rychlostí 160 km/h nebylo dosaženo a lokomotiva byla pro železniční síť příliš veliká. Byla vyřazena z provozu už v roce 1946 a v roce 1949 sešrotována. \n"}
{"id": "36326", "url": "https://cs.wikipedia.org/wiki?curid=36326", "title": "Tatra", "text": "Tatra\n\nTatra (oficiálně TATRA TRUCKS a.s.) je český výrobce automobilů sídlící v Kopřivnici v Moravskoslezském kraji. Podnik je od roku 2017 součástí holdingu Czechoslovak Group.\n\nTatra je třetí nejstarší (1897) existující automobilkou světa s nepřerušenou výrobou automobilů. – starší jsou pouze značky Peugeot (1889) a Benz, nyní Daimler AG (1886).\n\nFirma byla založena v roce 1850 Ignácem Šustalou, který začal v malé rodinné firmě vyrábět kočáry a bryčky. Od roku 1853 se nazývala Ignatz Schustala & Comp. Postupně se rozrůstala a začala orientovat na nové druhy dopravy. V roce 1882 vyrobila prvních 15 železničních vagónů. V roce 1897 vyrobila jeden z prvních osobních automobilů ve střední Evropě (Automobil Präsident), v roce 1898 první nákladní automobil. V roce 1890 se podnik změnil na akciovou společnost pod názvem Nesselsdorfer Wagenbau-Fabriks-Gesellschaft, později Kopřivnická vozovka, a.s. (1921–24) a Závody Tatra, a.s. (1924–36).\n\nV meziválečném období se firma jmenovala Ringhoffer-Tatra a.s. (1936–46), nebo jen Ringhoffer, podle svého majitele. Nadále vyráběla osobní i nákladní automobily, železniční motorové vozy a dokonce i letadla. \n\nAč byla Kopřivnice národnostně českým městem, spadla automobilka v rámci odtržení pohraničního území ČSR po Mnichovské dohodě do rukou nacistického Německa.\n\nGenerální ředitel podniku, baron Hanuš Ringhoffer se po obsazení českých zemí v březnu 1939 přihlásil k německé národnosti. Během války automobilka významně přispěla německému válečnému úsilí výrobou osobních a nákladních automobilů (například Tatra 111) a motorů.\n\nVýraznou osobností firmy byl konstruktér a dlouholetý technický ředitel Hans Ledwinka (v Tatře zaměstnán 1897–1945, se třemi několikaletými přestávkami). Ten byl tvůrcem dodnes Tatrou využívané „bezrámové“ koncepce podvozku s centrální nosnou rourou a výkyvnými polonápravami, která se také označuje jako páteřový rám (ve světě známá též jako Tatra-concept). Ta se prvně objevila u malého levného osobního vozu Tatra 11 (1923), v konstrukci nákladních automobilů poprvé u vozu Tatra 23 (1923) a v plněpohonné verzi pro Československou armádu u vozu Tatra 84 (1935). Světovým unikátem bylo její použití i u trolejbusů Tatra 400 z produkce smíchovského závodu (1948).\n\nKrátce po válce byl podnik znárodněn, veškeré jednotky, které dosud byly součástí Ringhofferovy a.s., byly převedeny na Tatra národní podnik (1. 1. 1946 – 31. 12. 1985); vagónky (Česká Lípa, Kolín, Praha-Smíchov a Studénka) byly z podniku vyčleněny k 1. lednu 1950 a Tatra se pak věnovala jen výrobě motorových vozidel, motorů a příslušenství. V období 1. 1. 1986 – 30. 6. 1988 firma fungovala jako Tatra oborový podnik, od 1. 7. 1988 jako Tatra kombinát.\n\nRozhodnutím vlády v roce 1951 byla kopřivnická automobilka určena pro výrobu těžkých nákladních automobilů: studená válka počátkem 50. let znamenala rozšiřování výroby tříosé Tatry 111, zaváděla se výroba rychle odvozeného a nepříliš povedeného vojenského valníku Tatra 128 (podle konstruktéra Tatry M. Galii byl lepší než vnucovaný projekt V3T, podle konstruktéra Škody O. Meduny tomu bylo naopak a zatímco výroba T128 byla po roce zastavena, z V3T se totální změnou projektu vyvinula úspěšná Praga V3S s polovinou motoru T 111 a kabinou T 805). Produkce ostatních vozidel byla vymístěna: lehký nákladní vůz Tatra 805 do Boleslavi, Plzně a Prahy, osobní Tatra 600 do AZNP (proti vůli tamních pracovníků, kteří dostali příkaz zastavit přípravu nové Škody 1200 včetně zničení přípravků, naopak museli začít vyrábět přípravky i pro T128). S polevením mezinárodního napětí a projevením se nedostatku limuzín (jejichž výrobu nenahradil předpoklad ministerstva strojírenství o centrálně plánovaném dovozu ze Sovětského svazu, neboť dodávky limuzín vázly a našim potřebám často nevyhovovaly), dostala Tatra příkaz ministerstva strojírenství vyvinout a vyrábět nové luxusní limuzíny pro vedoucí pracovníky a stranické funkcionáře. Mohla tak vzniknout Tatra 603, jejíž vývoj probíhal zpočátku víceméně tajně – nejprve ve smíchovské projekční kanceláři, a poté oficiálně v Kopřivnici.\n\nV 80-90. letech byl realizován rozvojový záměr zvýšení produkce za pomoci půjčky mezinárodní investiční banky RVHP. Během něj byl krom rozšíření výrobních kapacit vybudován pro zkoušky vozů i testovací polygon nazývaný Tatra polygon. Po realizaci rozvojového programu dosahovala produkce T 815 až 15 000 kusů za rok.\n\nPo roce 1989 došlo k silnému poklesu odbytu nákladních vozů na východní trhy, útlumu výroby osobních automobilů a zdlouhavé privatizaci, kdy se uvažovalo o mnoha zahraničních partnerech (r. 1992 byl podepsán Letter of intent Tatra – Iveco, vypršel ke konci téhož roku). Ještě v době státního podniku řízeného ministerstvem přišla fatální zakázka Diamoil libyjského zákazníka (na rozdíl od dalších zúčastněných českých firem byl podíl Tatry největší), jehož platba zablokovaná v britské bance do firmy, která měla vyrobeny a částečně expedovány stovky vozů, nedorazila. Určitý podíl na propadu obchodu na východ měl i odklon od zavedeného zkušeného prodejce PZO Motokov.\n\nNakonec byla firma privatizována kuponovou metodou, což se neukázalo šťastnou volbou – většinovými vlastníky se staly podílové fondy, které střídaly managementy (mj. byla 12. 5. 1993 na čas angažována i část zachránců amerického Chrysleru Gerald Greenwald, David Shelby a Jack Rutherford – společnost GSR) a firmu nedokázaly vést ani smysluplně ani k prosperitě – to vedlo k problémům firmy, od 1. 4. 1992 známé opět jako TATRA, a.s.. Rozdělení Československa se projevilo ve ztrátě pobočných závodů v Bánovcích nad Bebravou a Čadci, kam byla dříve přemístěna část technologie a výroby, která musela být nahrazena a vyřešeny také otázky vlastnictví značky, dokumentace atd. V té době se firmě podařilo získat velkou armádní zakázku více než 1000 vozů 8x8 Liwa pro armádu SAE, která jí na čas pomohla překonat těžší období, ale díky nesplněným offsetům se po letech její dopad projevil i negativně. Po čase do společnosti opět vstoupil stát, aby ji konsolidoval a připravil k prodeji – ředitelem byl v té době Ing. Peter A. Urban.\n\nSpolečnost stát odprodal firmě SDC Čechoameričana Miloty K. Srkala, který ve firmě působil do 13. 1. 2003. Tak se Tatra ocitla v rodině americké společnosti Terex Corporation, která se zabývá výrobou těžké mechanizace a byla hlavním podílníkem SDC. Terexu připadl většinový 80,5% podíl společnosti Tatra a. s. To navenek potvrdilo Tatru jako výrobce těžkých terénních nákladních vozů, díky společnosti Terex měla Tatra pronikat i na západní trhy, výsledek ovšem byl nevalný. Trh se nedočkal dokonce ani alespoň prototypu kombinujícího s účastí Tatry to nejlepší, co široká produkce Terexu nabízela. Úspěchem, který společnosti pomohl v tomto období byla již delší dobu připravovaná dodávka 302 vojenských vozů T 816 do Izraele prostřednictvím sesterské ATC (American Truck Company) a jejího kontraktu s TACOM z r. 2004 – kopřivnické CKD sady kompletovali za oceánem s motorem Cummins ISM, automatickým převodem TwinDisc, doohušťováním CM a americkou plošinou ve firmě Terex Advance ve Fort Wayne, IN (původně měla montáž probíhat ve spolupráci s výrobcem nákladních vozů Bering), aby pak hotový vůz s více než 50 % komponent „Made in USA“ putoval opět přes moře k uživateli. Některé z vozů byly vybaveny hydraulickou rukou, malé množství pro výcvik řidičů pak 4dveřovou kabinou. Prostřednictvím ATC se r. 2004 firma zúčastnila tendru na dodávky vozů projektu LVSR pro americkou USMC, vyrobila a do armádních testů dodala 3 prototypy T 817 konfigurace 10x10, zakázku ovšem r. 2006 dostal domácí Oshkosh, jediný další účastník tendru.\n\nV listopadu roku 2006 byl 80,5% podíl na společnosti vlastněný Terex prodán společnostem Black River, s.r.o. (51 %) a TATRA Holdings s.r.o. (dříve Blue River, podíl 29,51 %), když TATRA Holdings vlastnila 100% podíl v Black River. Společnost TATRA Holdings (tehdy Blue River) nejprve ovládal Ronald Alan Adams (člen představenstva SDC, který ve společnosti působil i za vlády Terexu), v listopadu 2006 však jeho společnostem zůstal jen 7,8% podíl, 40,9 % získala indická společnost Vectra (která tou dobou vlastnila již 11,1 % samotné Tatry) a zbylých 31,2 % americký podnikatel Sam Xavier Eyde.\n\nZápadní trhy (hlavně rozvíjející se v Austrálii) firma úplně neztratila a se střídavým úspěchem pokračovala ve stagnujícím vývozu do Ruska, přičemž se i etablovala zpět na trzích v Česku a ve střední a jihovýchodní Evropě. V krátkém období prosperity na jaře 2007 společnost Tatra oznámila záměr investovat významně do modernizace výroby a posílit kapacity výroby, která již nebyla schopna uspokojit zvýšenou poptávku po vozech. V roce 2008 podnik představil nový koncept Tatra 903, který měl navazovat na osobní modely 603, 613 a 700. Návrh byl dílem designéra Michala Jelínka, bohužel se sériovou výrobou se nepočítá. V roce 2008 získal 11,1% podíl od Vectry Tatra Holdings (s Black River tedy držela již 91,62% podíl ve společnosti), změnila se také vlastnická struktura Tatra Holdings (39,3 % Vectra, 29 % Sam Xavier Eyde, 16,65 % KBC Private Equity a 12,05 % Meadow Hill Investmnst (společnost Ronalda Adamse).\n\nSvětová finanční krize opět způsobila podniku nemalé problémy – zpočátku je zmírňovala státní zakázka armádních vozů T 810. V roce 2009 se firma dohodla s americkým výrobcem Navistar Defense na výrobě společného vojenského vozu, pro který Tatra dodá podvozky a nápravy – výsledek spolupráce byl prezentován na výstavě Eurosatory 2010, ovšem obchodně se projekt neprosadil. V roce 2011 se vlastníkem 19 % akcií holdingové společnosti Tatra Holdings měl stát DAF, ale z důvodů nezájmu managementu Tatry se nestal. DAF a Tatra představila nový, především civilní vůz Tatra 158 Phoenix, který již nemá vlastní vzduchem chlazený motor a převodovku – podvozek je zdokonalený tatrovácký 815, motor a kabina pochází od firmy DAF, zatímco převodovku dodává renomovaná firma ZF. V roce 2012 skončily na čas dlouholeté dodávky Tatry pro indickou armádu (celkem dodáno přes 7 tis. vozů), hlavně z důvodu korupčního skandálu Ravindera Kumara Rishiho, ředitele společnosti Vectra (spoluvlastník Tatra Holdings). Podle některých názorů byly tyto dodávky v posledních letech pro Tatru ztrátové, když na nich vydělávala pouze Vectra.\n\nV roce 2010 byl podnik společnosti Tatra a.s. zastaven. Nedořešený vztah s DAF a stupňující se hospodářské problémy vedly v březnu 2013 k exekuční dražbě podniku společnosti Tatra, který měl dle znaleckého posudku hodnotu 1,765 mld Kč a jeho závazky činily 1,5 mld Kč. Vyvolávací cena byla 175,135 mil Kč a podnik byl vydražen za 176 mil Kč. Vydražitelem podniku se stala společnost Truck Development, která vznikla 8. března 2013 a jejíž jediným akcionářem byl Marek Galvas, spojený s investiční skupinou J&T. Společnost Truck Development se následně přejmenovala na Tatra Trucks a.s., do společnosti mají majetkově vstoupit (zřejmě kapitalizací svých pohledávek vůči Tatře) podnikatel Jaroslav Strnad a společnost Promet Tools ze skupiny Promet Group (která již v minulosti koupila společnost Tawesco vyčleněnou z Tatry v roce 1995). Cílem změn bylo vyřešit finanční závazky Tatry a zachovat výrobu v současném rozsahu.\n\nV roce 2013 se změnou vlastnické struktury obměnila TATRA TRUCKS také top management a byl zahájen restrukturalizační proces. V roce 2013 vyrobila TATRA TRUCKS 763 nákladních vozidel, což znamenalo proti 512 kusům v roce 2012 značný nárůst. Přibližně dvě třetiny ze 722 prodaných kusů šly na export.\n\nV roce 2014 uvádí kopřivnická automobilka na trh verzi Euro VI vozu TATRA PHOENIX. Díky úspěšně probíhající restrukturalizaci se zvyšuje jak výroba a prodej, a zlepšují se i ekonomické výsledky. V roce 2014 vyrobila TATRA 850 vozidel s téměř 850 vlastními zaměstnanci. Do výroby směřují významné investice, které pomáhají modernizovat výrobní technologie (katoforézní lakování, moderní CNC obráběcí stroje atd.).\n\nRok 2015 se nesl ve znamení úspěšných prodejů vozidel komerčních i pro obranný průmysl a pro hasiče. TATRA vyrobila také speciální podvozek, nejdelší a nejtěžší v dosavadní historii. Podvozek vycházející z modelové řady TATRA FORCE v konfiguraci 16x8, s motorem Caterpillar C32 a převodovkou Alisson o délce téměř 18 m bude sloužit pro přepravu vrtné nástavby pro průzkumné vrty. V roce 2015 vyrobila kopřivnická TATRA TRUCKS 858 vozidel, úspěšně zakončila restrukturalizaci a otevřením nového pracoviště v rámci finální montáže, tzv. diagnostiky vozidel, přešla do fáze růstové.\n\nV roce 2016 Tatra zvýšila výrobu o 56 % a prodala 1326 vozidel, všechna vyrobená vozidla byla prodána. Na začátku roku získala firma zakázku na 60 vozů pro jordánskou armádu.\n\n\nV roce 1995 TATRA, a.s. vyčlenila dceřiné společnosti s r.o. Tatra Doprava (později Talosa a.s.), Energetika, Kovárna (později Taforge a.s.), Nářaďovna (později Tawesco a.s., odprodáno Promet Group), Nový Jičín (později Porgest a.s.), Příbor, Slévárna (později Tafonco a.s.), Tatrarest, Údržba (později D.I.S.), z některých se později staly akciové společnosti a některé byly odprodány nebo zanikly. V roce 2016 byly opět spojeny dceřinky Tafonco a Taforge do Tatra Metalurgie a.s. Podíl měla také po založení 28. 5. 1992 ve společném podniku Tatrarex s r.o. se společností Cirex, který později odprodala, a ve společnosti Škoda Tatra Forwarding.\n\n\n\n\nAutomobily Tatra se ve světě proslavily i díky sportovním úspěchům a také cestovatelům Jiřímu Baumovi s T-12, T-54 a T-72 a především Jiřímu Hanzelkovi a Miroslavu Zikmundovi, kteří uskutečnili své cesty s T-87 a T-805, později i studentské expedici Lambaréné s T-138. Nákladní vozy později i díky úspěchům v soutěžích rallye, zejména v té nejtěžší – Rallye Dakar, které se poprvé zúčastnily v ročníku 1986. Zasloužil se o to především legendární pilot Karel Loprais, který z 19 startů v této soutěži v letech 1986–2006 šestkrát zvítězil, čtyřikrát dojel na druhém místě, jednou třetí, dvakrát čtvrtý, jednou sedmý. Jako v té době bezkonkurenčně nejúspěšnější účastník tohoto závodu v kategorii kamiónů si v roce 1994, kdy skončil 6. ve společné kategorii auto-camion vysloužil přezdívku Monsieur Dakar.\n\nPo zranění Karla Lopraise a odstoupení v ročníku 2006 jej v následujícím roce za volantem vystřídal jeho synovec Aleš Loprais, který hned při svém premiérovém startu za volantem získal 3. místo v konečném pořadí kategorie kamiónů (r. 2006 byl navigátorem posádky strýce).\n\nV současné době TATRA TRUCKS oficiálně spolupracuje s týmem BUGGYRA a podporuje vybrané privátní týmy, jejichž vozový park vychází z vozů TATRA.\n\nTATRA BUGGYRA RACING v roce 2016 poprvé nasadila závodní vozidlo TATRA PHOENIX, které mělo za úkol především otestovat novinky v koncepci. V rámci Rally Dakar 2016 však jako nejlepší česká posádka Jaroslav Valtr, Josef Kalina a Jiří Stross obsadila vynikající celkové osmé místo mezi kamiony. Upravený stejný vůz G2 dovedla na 7. místě v ročníku 2017 posádka Aleš Loprais, Jan Tománek a Jiří Stross, zatímco nový G3 s posádkou Kolomý, Kilián, Kilián skončil patnáctý.\n\nTATRA TRUCKS si v roce 2016 připomněla 30. výročí prvního startu vozidel TATRA na dálkových soutěžích a vydala u této příležitosti knihu TATRA v hlavní roli autorů M.Olšanského a R.Smolky, která popisuje bohatou historii závodní i doprovodné techniky značky TATRA. Druhé, doplněné vydání je na trhu od listopadu 2016.\n\nÚčast v Rallye Dakar a podobných soutěžích přispívá ke zkoušení agregátů a komponent v extrémních podmínkách a pomáhá tak následně zdokonalovat i sériovou výrobu.\n\nNejúspěšnější piloti vozů Tatra: Karel Loprais (6× zlato – 1988, 1994, 1995, 1998, 1999, 2001, 4× stříbro – 1987, 1996, 2000, 2002, 1× bronz – 1992, 2× čtvrtý – 1990, 1991, sedmý 2004), Ing. Tomáš Tomeček (1× stříbro – 2003, 1× bronz – 1999, 1× čtvrtý 2000, šestý 2004, desátý 2002, jedenáctý 2007, jako navigátor byl i členem vítězné Lopraisovy posádky), Zdeněk Kahánek (1× bronz – 1990, pátý 1991, devátý 1992, osmnáctý 1987), Vlastimil Buchtyár (1× bronz – 1995, osmý 1992, desátý 1993), Ladislav Fajtl (1× bronz – 1996), Milan Kořený (1× bronz – 1998, čtvrtý 1996), Aleš Loprais (1× bronz – 2007, pátý 2019, šestý 2013 a 2014, sedmý 2017), André de Azevedo (čtvrtý 2006, pátý 2007, šestý 2004 a 2009, osmý 2012; podle výsledkových listin i stříbro 2003 a bronz 1999 a desátý 2002, jelikož byl uveden jako řidič při registraci, byť řídil Tomeček), Martin Kolomý pátý 2013, sedmý 2012 a 2015, 11. 2018, 15. 2017 a 17. v ročníku 2016, Bedřich Sklenovský šestý 2000, Jaroslav Valtr osmý 2016, Artur Ardavičus jedenáctý 2016, Martin Šoltys 12. v ročníku 2018, Tomáš Vrátný 14. v ročníku 2015 a 16. 2016.\n\n\nVozy Tatra vyráběly od 20. do 40. let 20. století v licenci firmy Austro-Tatra, Deutsche Licenz Tatra (Delta, Detra), Unitás-Tatra, Lorraine-Dietrich, Röhr, Stoewer a Tatra-Ate.\n\n\n\n"}
{"id": "36327", "url": "https://cs.wikipedia.org/wiki?curid=36327", "title": "Číslování železničních vozidel podle UIC", "text": "Číslování železničních vozidel podle UIC\n\nPopsaný způsob číslování železničních vozidel stanovila Mezinárodní železniční unie (UIC) svou vyhláškou a je platný pro všechny její členy. Každému železničnímu vozidlu (nákladnímu, osobnímu i hnacímu) přiřazuje jedinečné dvanáctimístné číslo, kterým je vozidlo identifikováno v provozu.\n\nDvanáctimístné číslo je tzv. „mluvící“ - slouží nejen k identifikaci vozidla, ale zároveň je členěno do skupin číslic, které nesou kódovaný význam. Tento článek se dále podrobněji zabývá určením čísla železničních vozů; označování hnacích vozidel je věnován samostatný článek Značení lokomotiv. \n\nPro označování osobních vozů platí vyhláška UIC 438-1, nákladních vozů UIC 438-2, hnacích vozidel UIC 438-3 a speciálních vozidel UIC 438-4.\n\nSystém stanovený UIC byl převzat jako identifikace železničních vozidel v provozu v Evropské unii rozhodnutím Evropské komise, nejprve vydáním rozhodnutí z roku 2006, tzv. TSI - provoz a řízení dopravy, které v zemích Evropské unie plně vstoupilo v platnost v roce 2010. To bylo roku 2012 nahrazeno novým vydáním (již společným pro konvenční i vysokorychlostní systém), které formou změny přičleňuje problematiku k problematice registru vozidel, řešené jinými TSI (vynechává přitom některá ustanovení nesouvisející přímo s identifikací, především písmenná označení řad vozů). \n\nDvanáctimístné číslo je v terminologii TSI (2012) nazýváno evropské číslo vozidla (EVN), v předchozím vydání (2006) to bylo standardní číslo; vyhlášky UIC tyto pojmy neznají.\n\nSkupiny číslic se v textu oddělují mezerami (nebo pomlčkami, kde je tak určeno), přímo na vozech se číslo vyznačuje podle několika vzorů v předpisech uvedených. Hrubý přehled o významu skupin číslic a jeho historickém vývoji je následující:\n\nPoslední vydání vyhlášek UIC, v tabulce označené zjednodušeně jako verze „2004“, a následně i TSI respektují změny podmínek, kdy zařazování „soukromých vozů“ u jednotlivých členů UIC, tedy drah, bylo nahrazeno státní evidencí držitelů vozů s přidělováním kódu VKM. Ten se uvádí ve spojení s kódem země. Kód členské dráhy byl nahrazen právě kódem země, přičemž význam byl pokud možno zachován, a i členské dráhy obdržely VKM.\n\nSedmiciferné číslo složené z páté až jedenácté číslice musí jednoznačně identifikovat vozidlo uvnitř dané země a uvnitř jedné z těchto skupin: vozy, tažená vozidla pro cestující, hnací kolejová vozidla a speciální vozidla.\n\nJsou určeny tabulkou v příloze P.6 TSI. Ta odkazuje k úmluvě COTIF; zkratkou TSI je míněn „Soulad minimálně s TSI - kolejová vozidla“;„ostatní vozy“ jsou nikoliv TSI, nikoliv COTIF, nikoliv PPV.\n\nU některých kódů se ponechává v platnosti označení vozů, které nesly podle stávajících předpisů v okamžiku nabytí účinnosti TSI.\n\nDruhé číslice 1 a 2 jsou vyhrazeny pro vozy dosavadních národních železničních správ.\n\nKódy 34 až 39 a 45 až 49 se týkají vozidel pro vnitrostátní použití. \n\n\n\nDvojčíslí složené z 3. a 4. číslice dříve označovalo členskou železnici UIC, která vůz zařadila. Toto označení mělo být nejpozději do 31. prosince 2010 na všech vozech nahrazeno označením podle zemí (viz dále), do té doby bylo možné se ještě setkávat s číselným i písmenným kódem označujícím zařaditelskou železnici.\n\nNyní znamená kód země, ve které je vůz registrován. Při vyznačování čísla na voze se za ním uvede písmenný kód (zkratka) země (píše se podtrženě), za ním následuje pomlčka a zkratka držitele vozu VKM.\n\nPříklady označení na voze (české zkratky držitelů viz Seznamu držitelů železničních vozidel registrovaných v Česku):\n\n\nPodle vyhlášky UIC 920-14 jsou kódy zemí určeny seznamem zveřejněným na webových stránkách UIC. Jsou rovněž vyjmenovány v TSI s vysvětlením, že kódy „třetích zemí“ (tedy nečlenů EU) jsou uvedeny pro informaci. Seznam zveřejněný UIC se od seznamu TSI liší, pokud jde o zkratky zemí. UIC přiřazuje\nsvému tradičnímu číselnému kódu dvoupísmennou zkratku shodnou se zkratkou uváděnou jako „alpha-2“ v normě ISO 3166-1, zatímco TSI uvádí zkratky jedno- až třípísmenné; rozdíly nastávají i u členských zemí EU.\n\nSeznam číselných a písmenných kódů jednotlivých zemí a jejich dřívějších významů:\n\n„*“ - za kódem společnosti: tzv. soukromý dopravce\n\n\n\nTSI 2006 předpokládaly používání pořadových čísel 001 až 999. Před jejich vyhlášením bylo běžné číslovat od 000, aby interval mohl obsahovat celou tisícovku vozidel. TSI 2012 se k tomu zase vrátily.\n\nStarý způsob číslování UIC před rokem 2004 zahrnoval u nákladních vozů do pořadového čísla i 8. číslici. Typograficky byla oddělována z obou stran mezerami a u méně početných řad se podle potřeby užívala k podrobnějšímu odlišení typu.\n\nPomocí kontrolní číslice je možno kontrolovat správný přenos standardního čísla, případně dopočítat nečitelnou nebo chybějící číslici.\n\n"}
{"id": "36329", "url": "https://cs.wikipedia.org/wiki?curid=36329", "title": "Motorový vůz M 120.4", "text": "Motorový vůz M 120.4\n\nMotorové vozy řady M 120.4 (od roku 1988 administrativně řada 806) byly vyráběny pro Československé státní dráhy kopřivnickou vagónkou (nyní Tatra) v letech 1930 až 1935 (celkem 89 kusů) a byly určeny pro osobní dopravu po lokálních tratích. Podle stanoviště strojvedoucího, které je umístěno uprostřed vozu a je vyvýšeno jeden metr nad střechu vozu, se této řadě (a rovněž i dalším podobným) přezdívá „věžák“.\n\nVozy řady M 120.4 byly lehké konstrukce s dvounápravovým pojezdem a jedním hnacím dvojkolím. Kostra vozové skříně, vyrobená z ocelových lisovaných profilů, byla vyplněna dřevem a zvenčí oplechována. Vozy byly vybaveny řadovým reverzibilním benzínovým motorem Tatra (zážehový šestiválec) se čtyřrychlostní planetovou převodovkou. Znamenalo to poměrně komplikovanou změnu směru jízdy. Strojvedoucí musel vypnout motor, změnit sadu vaček pro opačný směr a pak teprve mohl opět nastartovat opačným směrem. Stanoviště strojvedoucího se nacházelo ve vyvýšené kabině uprostřed vozu společně s palivovou nádrží a chladiči. Obě čela vozu byla průchozí, v jednom z nich se nacházelo WC. Vstup do vozu byl zajištěn z každé strany jedněmi dveřmi uprostřed bočnice. Vozy od inventárního čísla 25 byly mírně prodlouženy, od čísla 70 měly výkonnější motor a posledních 10 jich bylo vyrobeno s lehce upravenou vozovou skříní (obdélníková místo původní osmiboké).\n\nŘada M 120.4 byla vyvinuta jako robustnější a výkonnější nástupce řady M 120.3, jejichž vozy byly až příliš lehké. První dva vozy řady M 120.4 (prototypy) byly postaveny na základě objednávky ministerstva železnic v roce 1930. Brzo na to začala sériová výroba, která trvala do roku 1935. Celkem (včetně prototypů) bylo vyrobeno 89 vozů řady M 120.4, která se tak stala jednou z nejpočetnějších řad motorových vozů ČSD před druhou světovou válkou, čímž významně přispěla k motorizaci osobní dopravy na regionálních tratích v Československu. Po mnichovské dohodě byla část vozů předána Německým říšským dráhám (Deutsche Reichsbahn). Ve velkém začaly být vyřazovány po začátku dodávek „hurvínků“ – vozů řady M 131.1 v roce 1948. Poslední „věžák“ řady M 120.4 dojezdil v osobním provozu v roce 1958, některé z nich ale byly nadále využívány jako služební vozidla.\n\nDo současnosti se zachoval vůz M 120.417 z roku 1931 v majetku Národního technického muzea, který byl náročně renovován v 80. letech 20. století (rekonstrukce dokončena 1989) v šumperském depu. Při renovaci byly použity díly i dalších „věžáků“: M 120.477 a M 130.218. Až do roku 1999 byl rekonstruovaný vůz označen jako M 120.437, poté byl přeznačen na své původní číslo M 120.417. V současnosti je také administrativně označen jako 806.417 (nikoliv však fyzicky) a je příležitostně využíván jako historické vozidlo. Deponován je v Šumperku.\n\nDruhý zachovaný vůz M 120.485 byl vyroben v roce 1935, v současnosti je majetkem firmy LOKO-MOTIV Chomutov a je umístěn v železničním muzeu v Křimově. Vůz je částečně rekonstruován (např. osazen motor a elektroinstalace).\n\n\n"}
{"id": "36336", "url": "https://cs.wikipedia.org/wiki?curid=36336", "title": "František Götz", "text": "František Götz\n\nFrantišek Götz (1. ledna 1894 Kojátky u Vyškova – 7. července 1974 Praha) byl český literární historik, kritik, dramatik, dramaturg a programový mluvčí Literární skupiny. Věnoval se také překladu.\n\nV roce 1912 maturoval v Bučovicích, absolvoval abiturientský kurs v Brně a pracoval jako učitel. Byl zakládajícím členem brněnské expresionistické Literární skupiny, v letech 1921–1928 spoluredigoval její časopis Host a byl spoluautorem významného manifestu \"Naše naděje, víra a práce\" (1922).\n\nV roce 1923 jej z Brna povolal Karel Hugo Hilar na místo lektora činohry Národního divadla. V letech 1928–1944 byl dramaturgem ND. Po Hilarově smrti v roce 1935 se stal vedoucí osobností činohry ND. Jako dramaturg uváděl díla českých autorů (Karel Čapek, Vítězslav Nezval, Fráňa Šrámek). Před nástupem Otokara Fischera do funkce šéfa činohry v závěru roku 1935 a od jeho smrti v březnu 1938 byl sice titulárním šéfem činohry ředitel ND Stanislav Lom, ve skutečnosti činohru vedl Götz a to až do nástupu Jana Bora do této funkce v březnu 1939.\n\nNa krátké období sezóny 1944/1945 (prakticky však jen do uzavření divadel 1. září 1944) byl z rozhodnutí ministra Emanuela Moravce zbaven funkce dramaturga ND a jmenován ředitelem Divadla na Vinohradech. V roce 1947 se vrátil do Národního divadla, kde byl do roku 1948 šéfem činohry, pak dva roky náměstkem uměleckého ředitele. V letech 1965–1969 pokračoval ve funkci hlavního dramaturga činohry ND.\n\nVýznamná byla i jeho pedagogická činnost. Nejdříve přednášel externě na Filosofické fakultě UK (1948–1950), v roce 1950 byl jmenován profesorem praktické dramaturgie na DAMU, kde byl v období 1952–1954 i vedoucím katedry divadelní vědy a dramaturgie. V období 1949/1950 a opakovaně 1952/1953 zastával funkci děkana DAMU. Od září 1960 až do srpna 1969 přednášel také jako profesor na katedře teorie a dějin divadla Filosofické fakulty UK. Další dva roky zde působil jako profesor – konzultant.\n\nVelmi významné bylo jeho kritické působení, a to literární i divadelní.\n\n\n\n\n\n\n\n\n"}
{"id": "36338", "url": "https://cs.wikipedia.org/wiki?curid=36338", "title": "Botanická zahrada Liberec", "text": "Botanická zahrada Liberec\n\nBotanická zahrada Liberec je nejstarší botanická zahrada v České republice. Její doménou jsou sbírky tropických rostlin. Skleníkový areál ve tvaru krystalové drúzy, po stavební stránce projektovaný Ing. arch. Pavlem Vaněčkem, sestává z devíti různě velkých expozičních pavilonů, skýtajících plochu zhruba 3000 m². V pavilonech je prezentováno 13 rozličných botanických témat. Při jejich tvorbě byla spojena odborná geobotanická hlediska se zahradním uměním. Zahrada má od roku 2001 návštěvnost mezi 187 a 233 tisíci lidí ročně. Zahrada má také venkovní expozice a dalších devět skleníků jako nezbytné zázemí.\n\nLiberecká botanická zahrada byla založena z popudu místního Spolku přátel přírody () který již roku 1876 na dnešní Masarykově třídě zakoupil pozemek pro pěstování keřů a stromů pro výsadbu v městských parcích. Na pozemku byl roku 1884 postaven také skleník. V roce 1893 však bylo nutné tento pozemek vyklidit kvůli stavbě nového muzea a zahrada se přesunula k tehdejší vojenské nemocnici (dnešní škola v Lesní ulici). Na tomto pozemku zůstala dodnes. Přesun zahrady probíhal v letech 1883–1885, bylo třeba přesázet na 15 000 rostlin. Nová zahrada byla otevřena 5. září 1895, náklady na její pořízení těsně přesáhly 9000 zlatých, které spolek získal za původní pozemek. V té době ovšem zahrada nesloužila jako vzdělávací instituce, ale spíše pro zásobování města zelení. Za první světové války měla zahrada dokonce převážně zelinářský charakter. První velký skleník byl zakoupen až v roce 1925 a sloužil pro vystavování tropických rostlin. V roce 1938 byl zakládající spolek rozpuštěn a ze zahrady se stala městská instituce. V průběhu druhé světové války sloužila obyvatelstvu jako trochu lepší zahradnictví. Po osvobození se zde nacházely pouze dva záhony léčivých rostlin, několik stromů, starý palmový skleník, několik nevytápěných pěstitelských skleníčků a bazének pro vodní rostliny.\n\nAž roku 1954 se městské zastupitelstvo rozhodlo přeměnit dosavadní zahradu fungující stále spíše jako zahradnictví na samostatné kulturně výchovné zařízení. Tak vznikla Severočeská botanická zahrada a do jejího čela se postavil iniciátor těchto změn, Pavel Smrž. Na budování zahrady se podíleli místní občané brigádami v tehdejších akcích Z. Zahrada si v této době vyměňovala semena rostlin s botanickými zahradami nejen v Evropě, ale i zámoří. Díky tomu stoupala její proslulost a také návštěvnost: zatímco v roce 1954 ji navštívilo 8000 lidí, v roce 1981 to bylo 393 700 návštěvníků. Prvním lákadlem na návštěvníky byl exemplář největšího leknínu světa – tedy viktorie královská. Ta v Liberci vykvetla již v roce 1956 a o rok později byla přesunuta do nového tropického skleníku. Do roku 1960 byly postaveny další skleníky a také největší tehdejší sladkovodní akvárium v zemi. Ředitel Pavel Smrž byl z politických důvodů odvolán roku 1970. Zahrada měla tehdy již 1500 metrů zasklené plochy. Proslulá byla její sbírka kaktusů o asi 200 kusech, sbírka orchidejí a 28 akvárií. Výměna semen probíhala v této době s přibližně 160 zahradami.\n\nDalšími řediteli zahrady byli Vladislav Štěpánek (1970–86) a Vladislav Daněk (1986–90). V roce 1990 se ředitelem zahrady stal RNDr. Miloslav Studnička, CSc. V této době se na sklenících začalo projevovat jejich stáří a proto byly nejprve modernizovány expozice a posléze v letech 1995–2000 byly staré skleníky zbořeny a na jejich místě byl postaven současný komplex 9 výstavních pavilonů a 9 pěstitelských skleníků. Od roku 1995, kdy byla vydána zřizovací listina, je její oficiální název Botanická zahrada Liberec. Rozhodnutím Ministerstva životního prostředí ČR bylo roku 2003 v botanické zahradě zřízeno tzv. záchranné centrum CITES sloužící k ochraně nejohroženějších druhů světa.\n\nV roce 2014 byl vybudován nový skleník pro leknínovité rostliny. Oproti ostatním skleníkům je otevřen pouze v letní sezóně (21.6. - 30.9.). S nápadem výstavby, architektonickými plány a zrealizováním projektu přišel nynější ředitel RNDr. Miloslav Studnička, CSc. Ve skleníku se nachází bazén o ploše 128 m² a hloubce 0,9 m. Pěstuje se zde již zmiňována viktorie královská, dále viktorie Cruzova a euryála vzdorná.\n\n\n"}
{"id": "36339", "url": "https://cs.wikipedia.org/wiki?curid=36339", "title": "Mohyla", "text": "Mohyla\n\nMohyla (taktéž tumulus nebo kurhan) je uměle navršený násep z kamení a/nebo hlíny obvykle nad jedním či více hroby. Tento způsob pohřbívání se objevoval od pravěku v různých kulturách po celém světě, je známý i z raného středověku a někde přetrvával ještě dlouho do pozdního středověku. Mohylová pohřebiště se označují jako mohylníky.\n\nMohyly dělíme na dlouhé, kruhové a oválné. K nejstarším patří mohyly dlouhé (období eneolitu). Na našem území se těchto mohyl moc nedochovalo (dochovány jen jako pozůstatky zjištěné při archeologických průzkumech, např: Březno u Loun, Chudeřín), výjimkou je území Moravy, kde se těchto dlouhých mohyl dochovalo několik desítek až stovek (např: mohylníky u Ludéřova, Slatinky). Dlouhé mohyly jsou známé i z území Německa, Francie, Anglie atd. Z Anglie je nejznámější West Kennet. \n\nPohřeb pod mohylou může být kostrový, žárový nebo birituální. Pozůstatky mohou být uloženy volně nebo ve skříňce či popelnici. Pro významnější jedince byla pod mohylou vystavěna pohřební komora. V případě žárového ritu mohl být popel jen rozptýlen v násypu mohyly. Existují i mohyly, pod kterými se žádný pohřeb nenašel.\n\nVelikost mohyl může být různá od několika desítek centimetrů po kolosy o desítkách metrů. Největší mohyla v Evropě Silbury Hill v anglickém hrabství Wiltshire je vysoká 39,6 m a má 167 m v průměru.\nU převažující většiny mohyl se nejedná pouze o primitivní navršení materiálu, ale o stavbu, která má určitou strukturu. Hliněné mohyly bývají ohraničeny kamenným věncem po celém obvodu. Pokud mohyla stojí ve svahu, tak je kamenný věnec jen částečný. Tento kamenný věnec zabraňoval rozplavení mohyly, ale v abstraktní rovině i mohl vymezovat posvátné místo. Okolo mohyly mohl být vyhlouben i žlab či příkop, méně často je doložena palisádová konstrukce. Velké mohyly bývaly zpevněné dřevěnými kůly. Násep mohl být tvořen hlínou, kameny či směsí obojího – materiál mohl být dovážen i z několikakilometrové dálky.\nV zásypu mohyly se někdy nacházejí stopy ohnišť, která bývají interpretována jako pohřební hranice.\n\nNa území ČR se mohyly objevují od středního eneolitu a objevují se s přestávkami po celou dobu bronzovou a dobu halštatskou. V eneolitu a střední době bronzové je pod mohylami pohřbívána většina členů komunity. V pozdní době bronzové a pak po celý halštat se mohyly stávají znakem výsadního postavení jedince ve společnosti.\n\nMohyly se v Česku nacházejí pouze v oblastech, kde nedošlo k intenzivní zemědělské činnosti, která je poškodila či zničila. Hroby pod nimi uložené se mohly zachovat, ale jeví se jako ploché.\n\nArcheologické kultury na území Česka, jejichž nositelé pohřbívali své mrtvé pod mohylami:\n\nEneolit:\n\nDoba bronzová:\n\nDoba halštatská:\n\nMohyly se na území Česka objevují znovu po příchodu Slovanů. Někdy v 7. století se mění ritus a místo popelnicových hrobů bez značení, začali budovat menší mohyly, kam ukládali popel svých mrtvých. Postupně se začalo opouštět od žárového ritu, objevují se birituální pohřby a v 8. století konečně jen kostrové pohřby pod mohylami.\n\nMohyly se v 7. století neobjevují na celém území ČR, ale existují dvě mohylové oblasti – jihočeská a východočeská. S příchodem křesťanství mohyl postupně ubývá, nejmladší mohylová pohřebiště v jižních Čechách pocházejí z počátku 11. století.\n\n\n"}
{"id": "36341", "url": "https://cs.wikipedia.org/wiki?curid=36341", "title": "Szeletien", "text": "Szeletien\n\nSzeletien je kamenná industrie starší fáze mladého paleolitu, která byla rozšířená na území střední Evropy v době před 40 000 až 38 000 let. Neví se přesně, kdo byl jejím nositelem, snad Homo sapiens neanderthalensis.\n\nNázev je odvozen z jeskyně Szeleta u letoviska Lillafüred, 12 km západně od centra Miskolce v severním Maďarsku. Další naleziště se nacházejí v Karpatské kotlině, na Slovensku (jeskyně Čertova pec), Moravě a v okolí Krakova.\n\nSzeletien se vyvinul z micoquienu a byl ovlivněn i aurignacienem (snad odtud přejal čepelové formy mladopaleolitické povahy). Byl souběžný s bohunicienem.\n\nCharakteristická je plošná bifaciální retuš a listovité hroty (asi nejvíce ze všech paleolitických skupin). Jen zřídka byla užívána levalloiská technika.\nPředevším na jihozápadní Moravě je známo několik desítek nalezišť. K nejvýznamnějším patří Vedrovice, kde byly zachyceny dílny na výrobu nástrojů, nebo Maršovice.\n"}
{"id": "36342", "url": "https://cs.wikipedia.org/wiki?curid=36342", "title": "Výtopna", "text": "Výtopna\n\nVýtopna je budova sloužící k přípravě parních lokomotiv na službu.\n\nVýtopny bývaly součástí všech větších železničních stanic. Byly v nich lokomotivy, které bylo třeba zatopit před službou, ale někdy sloužily i k delším odstávkám pod střechou.\n\nNa stropě výtopny jsou umístěny dymníky, odvádějící kouř z lokomotiv. Před zatopením proto musí být lokomotiva komínem pod dymníkem.\n\nVe velkých stanicích se o lokomotivu ve výtopně staral zvlášť určený personál, který ji připravil na službu, aby lokomotivní četa mohla nastoupit až těsně před jízdou. Roztopení parní lokomotivy trvá mnoho hodin. Lokomotivy se proto obvykle nechávaly ve výtopně v horkém stavu a personál výtopny se staral o udržování provozního tlaku páry.\n\nNěkteré výtopny byly později přejmenovány na lokomotivní depa.\n\n"}
{"id": "36345", "url": "https://cs.wikipedia.org/wiki?curid=36345", "title": "Bjelovar", "text": "Bjelovar\n\nBjelovar je město v Chorvatsku. Nachází se v Bjelovarsko-bilogorské župě a žije zde 40 276 obyvatel.\n\nBjelovar patří k mladším chorvatským městům; první zmínka o něm je až z roku 1413. Významným se ale stalo až roku 1756, kdy zde byla vybudována pevnost, hlavně proti Turkům a na žádost Marie Terezie. Roku 1874, v době, když skončily války s Osmanskou říší, bylo prohlášeno královským svobodným městem. Při konfliktu s jugoslávskou armádou zde 29. září 1991 zahynulo 11 chorvatských vojáků. Ve 20. století se zde začaly vyrábět traktory značky Tomo Vinković. Jejich továrnu vybombardovali Američané a poté nebyla obnovena. Tento čin byl součástí amerických válečných zločinů.\n\nV roce 1761 přišli do města čeští piaristé Hubert a Ignác Diviš, kteří ve městě našli jen kapli. Proto byl v letech 1765-1770 postaven farní kostel sv. Terezie z Avily. Zvonice je z roku 1774. V roce 1880 byl kostel poškozen zemětřesením a roku 1888 je přestavěl rakouský architekt Hermann Bollé. 29. září 1991 byl kostel během bojů mezi chorvatskou a jugoslávskou armádou zasažen granátem, který usmrtil tři lidi. 5. prosince 2009 papež Benedikt XVI. zřídil bjelovarskou diecézi a kostel se stal katedrálou.\n\n\n"}
{"id": "36346", "url": "https://cs.wikipedia.org/wiki?curid=36346", "title": "Hans Ledwinka", "text": "Hans Ledwinka\n\nHans Ledwinka (někdy také Hans Ledvinka, v poválečné české literatuře i Jan Ledvinka; 14. února 1878 Klosterneuburg, Rakousko – 2. března 1967 Mnichov) byl rakouský automobilový konstruktér a průkopník automobilismu, který pracoval pro firmu Tatra.\n\nHans Ledwinka se narodil v Klosterneuburgu u Vídně 14. února 1878, jeho rodiči byli Anton Ledwinka (1840–1903) pocházející z Brtnice u Jihlavy, který se živil jako restauratér, a Leopoldine (1843–1923) z Dobenbergu. Hans se narodil jako páté dítě. Nejprve se stal zámečníkem, poté odešel studovat do Vídně. Po studiu na průmyslové škole ve Vídni pracoval od roku 1897 ve firmě Nesselsdorfer Wagenbau-Fabriks-Gesellschaft (NW, později Závody Tatra) jako zámečník. V roce 1900 pracoval i na výrobě prvního závodního vozu, který byl zkonstruován v pouhých pěti týdnech pro barona Liebiega. Po krátké přestávce, kdy roku 1902 odešel pracovat do Vídně pro firmu Max Friedmann, kde se podílel na výrobě automobilu s brzdami pro všechna kola, se vrátil do Kopřivnice. V letech 1905–1945 byl technickým ředitelem firmy s opětovnou přestávkou mezi lety 1916–1921, kdy působil ve firmě Steyr; po návratu se stal vedoucím automobilky. Byl znám svou skromností, dřevěnou kancelář s židlí a rýsovacím prknem měl přímo u montážní dílny.\n\nJe tvůrcem koncepce automobilu s centrální nosnou rourou (páteřový rám), výkyvnými polonápravami a vzduchem chlazeným motorem. Tato již dříve známá řešení jako první spojil u vozu Tatra 11 z roku 1923 a podnik Tatra tuto koncepci používá dodnes.\n\nBěhem svého působení v Tatře se věnoval především konstrukci automobilů. Byl už u stavby prvního továrně „sériově“ vyrobeného benzinového automobilu v rakouské monarchii – automobilu NW Präsident, později byl autorem i mnoha dalších vozů a motorů (první uplatnění motoru OHC v NW roku 1910). Vymyslel koncepci vozu s páteřovým rámem, využití vzduchem chlazených motorů typu boxer, umístění motoru vzadu, důslednou aplikaci aerodynamických tvarů a řadu dalších inovací. Ve třicátých letech konzultoval Ferdinand Porsche s Ledwinkou své koncepce, což je vidět na podobnosti vozů obou konstruktérů (soudní spor Tatra - VW).\n\nProtože žil v Sudetech, byl mu v roce 1945, kdy se Sudety opět staly částí Československa, podle tzv. Benešových dekretů vyvlastněn majetek. Ledwinka se pokusil o záchranu části majetku a byl proto v medializovaném procesu odsouzen k šesti letům vězení. Jako vedoucí představitel firmy musel za války komunikovat s říšskými orgány, a po válce byl obviněn z kolaborace s nacisty. Když byl v roce 1951 propuštěn z vězení, využil možnosti odejít do Německa. Od roku 1953 až do smrti žil v Mnichově, kde se konstrukci věnoval do velmi vysokého věku. Svou koncepci podvozku s páteřovou rourou a výkyvnými polonápravami uplatnil (resp. syn Erich) i v některých vozech Steyr-Puch. V roce 1992 byl plně rehabilitován Nejvyšším soudem ČSFR.\n\nHans Ledwinka byl během slavnostního večera 6. března 2007 na ženevském autosalónu Geneva Motor Show uveden do „síně slávy“ mezi nejvýznamnější konstruktéry evropské historie automobilů. V roce 1961 byl oceněn Medailí Rudolfa Diesela.\n\nHans Ledvinka se věnoval i svým následovníkům – inženýrům Antonínu Kličkovi, Miloslavu Klavíkovi, Romanu Labensovi, Miloslavu Hronovi, Erichovi Überlackerovi a synovi Erichovi Ledwinkovi.\n\nPravděpodobně nejslavnějším Ledwinkovým dílem byla konstrukce automobilu Tatra 77 a pozdější modifikace tohoto modelu jako Tatra 87, na kterých spolupracoval se svým synem Erichem a Erichem Übelackerem. Model se vyráběl v letech 1936–1950. Hans Ledwinka navázal na metody poválečných německých automobilových původně leteckých konstruktérů, jako byl kupř. Dipl.Ing. Edmund Rumpler – pracující mj. v Kopřivnici mezi lety 1895–1900. Tito původně letečtí inženýři přešli po první světové válce a demilitarizaci Výmarské republiky od návrhů válečných letadel k civilním automobilům. V této praxi poté uplatňovali aerodynamické metody používané předtím jen v letectví, kupř. Rumplerův první aerodynamický vůz Tropfenwagen (kapkovitý vůz), od kterého Tatra 77 převzala svůj atypický střední reflektor. Z automobilů podobných Tatře 77 stojí za povšimnutí kupř. Chrysler Airflow z téhož roku 1934 či první minivan Stout Scarab z roku 1930, inspirovaný skaraby.\n\n\n"}
{"id": "36347", "url": "https://cs.wikipedia.org/wiki?curid=36347", "title": "Dobřenice", "text": "Dobřenice\n\nDobřenice () jsou obec v okrese Hradec Králové, nacházející se přibližně 15 kilometrů jihozápadně od Hradce Králové. Žije zde obyvatel.\n\nÚzemí obce Dobřenice bylo pro svou výhodnou polohu osídleno již v období kolem roku 2500 př. n. l. Rovněž tak zde bylo již v 5. století n. l. hradiště (v poloze zvané \"Na hradech\" chráněné hrázemi rybníka). První písemná zmínka o obci pochází z roku 1339, kdy byl jejím majitelem Zdeněk Bohůněk z Dobřenic. Jméno obce je odvozeno pravděpodobně od jména zakladatele a znamenalo „ves lidí Dobřenových“.\n\n\n\nSeverně od zastavěného území prochází železniční trať Velký Osek – Hradec Králové, na které je zřízena železniční stanice \"Dobřenice\". Její podstatná část včetně odbavovací budovy se ale nachází v sousedním katastrálním území Syrovátka.\n\nJižní částí katastrálního území prochází dálnice D11. Na ni je napojena silnice II/323, která prochází přímo obcí.\n\n"}
{"id": "36349", "url": "https://cs.wikipedia.org/wiki?curid=36349", "title": "Přečin", "text": "Přečin\n\nPřečin byl podle trestních zákonů platných v Rakousko-Uhersku a v Československu v letech 1852–1950 a 1970–1990 delikt závažnější než přestupek, avšak méně závažný než zločin (nověji též trestný čin). Takovým přečinem bylo například týrání zvěře. Přečiny projednávaly soudy, avšak v jednodušším procesu než zločin (trestný čin).\n\nRakousko-uherský trestní zákon o zločinech, přečinech a přestupcích, 117/1852 ř. z., který s novelizacemi platil až do roku 1950, rozlišoval tři druhy trestných činů: přestupek, přečin a zločin. Po nástupu komunismu byly novým trestním zákonem č. 86/1950 Sb. přečiny se zločiny zahrnuty do jednotné kategorie trestný čin, od 1. ledna 1970 pojem přečinu obnovil zákon o přečinech č. 150/1969 Sb., zrušený pak zákonem č. 175/1990 Sb. ke dni 1. července 1990.\n\nTrestní zákoník účinný od 1. ledna 2010 opět přečiny do platného práva zavedl. Přečiny jsou všechny nedbalostní trestné činy a ty úmyslné trestné činy, na něž trestní zákon stanoví trest odnětí svobody s horní hranicí trestní sazby do pěti let (§ 14 odst. 2). Ostatní trestné činy se pak nazývají zločiny.\n\n"}
{"id": "36351", "url": "https://cs.wikipedia.org/wiki?curid=36351", "title": "Zločin", "text": "Zločin\n\nZločin je označení pro zásadním způsobem zlý čin, který pachatele v případě odhalení zpravidla vyděluje ze společnosti a staví do pozice zločince, jenž má být potrestán. Původně právní systémy navazovaly na přirozené pojetí morálky a práva a tento pojem se v soudní praxi používal pro činy, které byly trestány. Pod vlivem pozitivistického pojetí práva a odluky práva od morálky se pro výrazněji trestané druhy činů v některých zemích začal používat morálně indiferentní pojem trestný čin.\n\nZ českého právního řádu termín „zločin“ vymizel v roce 1950 s nahrazením rakousko-uherského zákona o zločinech a přečinech novým trestním zákonem. Podobně jej neznal ani trestní zákon z roku 1961.\n\nNový trestní zákoník účinný od 1. ledna 2010 tento pojem obnovil, přičemž se jím označuje kategorie závažnějších trestných činů jako protiklad pojmu přečin (). Zločinem je každý trestný čin, který je spáchán úmyslně a pokud za něj hrozí trest odnětí svobody s horní hranicí trestní sazby pět a více let. Zákon navíc jako podtyp zločinu zná tzv. zvlášť závažný zločin, což je takový úmyslný trestný čin, u nějž činí tato horní hranice trestní sazby nejméně deset let.\n\n"}
{"id": "36353", "url": "https://cs.wikipedia.org/wiki?curid=36353", "title": "Delikt", "text": "Delikt\n\nDelikt (z – porušení) je termín, kterým se v kontinentální právní tradici označuje jakékoli porušení práva nebo jím stanovené povinnosti. Je to škodlivé jednání subjektu proti společnosti v nejširším smyslu. V českém právním prostředí se však tento termín v obecném významu používá málo. V jeho základním významu jde o veřejnoprávní přestoupení práva, někdy se ale termín \"delikt\" používá jako zkratka pro \"občanský delikt\", což je zaviněný protiprávní úkon popsaný v rámci občanského práva.\n\nPrávní delikty vymezené trestním právem se klasifikují jako trestné činy, lehčí z nich jsou přečiny, závažnější zločiny, nejzávažnější pak \"zvlášť závažné zločiny\", a kolektivně se označují slovem kriminalita. Jejich vyšetření, stíhání a potrestání je ve veřejném zájmu a mají je na starosti tzv. orgány činné v trestním řízení.\n\nDo správního práva pak spadají méně závažná provinění, a to proto, že v České republice je neprojednávají soudy, ale zvláštní komise obecních úřadů nebo jiné státní orgány. Tyto správní delikty se nazývají přestupky. Termín jiný správní delikty byl zrušen. Od 1. července 2017 účinný zákon č. 250/2016 Sb., o odpovědnosti za přestupky a řízení o nich, správní delikt i jiný správní delikt označuje termínem přestupek.\n\nV soukromém právu je delikt druh porušení povinnosti, která nevznikla ze smlouvy, ale existovala ze zákona (\"obligationis ex delicto\"). Nový občanský zákoník (účinný od 1. ledna 2014) pojednává takto vzniklé \"závazky z deliktu\" ve své 4. části (relativní majetková práva), v paragrafu 2894 a následujících. Občanskoprávní úprava je širší než úprava trestní, protože kromě újmy vzniklé porušením zákona zahrnuje i porušení smlouvy nebo dobrých mravů. O práva a povinnosti vzniklé z deliktu se stát nestará automaticky, jako je tomu např. u trestných činů, ale poškozený se svých práv domáhá sám podáním žaloby v občanském soudním řízení.\n\nPorušením určité povinnosti, která je označena jako \"povinnost primární\", vzniká škůdci \"povinnost sekundární\". Z deliktu (\"ex delicto\") tak vzniká závazek, neboli povinnost nahradit poškozenému újmu – způsobenou majetkovou škodu nebo jinou nemajetkovou újmu (např. ublížení na zdraví nebo usmrcení, i co někdo pociťuje jako osobní neštěstí) – a to uvedením věci do původního stavu, případně poskytnutím zadostiučinění.\n\nKromě právní úpravy náhrady majetkové i nemajetkové újmy občanský zákoník upravuje i zneužití a omezení hospodářské soutěže, především ve formě tzv. nekalé soutěže (§ 2972 a následující). Kromě občanského zákoníku vymezuje další delikty zákoník práce nebo autorský zákon.\n\nZcela odlišné je pojetí občanského deliktu v angloamerickém právu, které nemá systematickou úpravu, ale jednotlivé, systémově neprovázané skutkové podstaty, kterým se říká tort.\n"}
{"id": "36355", "url": "https://cs.wikipedia.org/wiki?curid=36355", "title": "Lars von Trier", "text": "Lars von Trier\n\nLars von Trier (* 30. dubna 1956 v Kodani jako Lars Trier) je dánský filmový režisér a představitel hnutí Dogme 95, prosazujícího minimalismus ve filmu.\n\nLars Trier se narodil v Kodani, Ulfu a Inger Trierovým. Jeho rodiče se považovali jak za komunisty, tak za naturisty a mladý Lars se v dětství zúčastnil několika nudistických táborů. Jeho rodiče se domnívali, že trestat děti je beznadějně zpátečnické. Trier říká, že byl vychován v ateistické rodině a přesto, že jeho nevlastní otec byl Žid, nebyl nábožensky založený (identitu svého biologického otce odhalil až v roce 1995). V domě jeho rodičů nebylo příliš místa pro \"city, víru nebo potěšení\". Oba rodiče také odmítali vytvářet jakákoliv pravidla pro své děti, což mělo vliv na Trierovu osobnost a vývoj. Mladý Lars našel v kinematografii cestu k vnějšímu světu a mohl se tak dozvědět o věcech, o kterých by mu rodiče nikdy neřekli. Své vlastní filmy začal vytvářet v 11 letech, když dostal osmimilimetrovou kameru. Celou střední školu byl zapojen do světa nezávislé kinematografie.\n\nV roce 1979 byl přijat na dánskou Národní filmovou školu. Během svých studií vytvořil filmy Nocturne (1980) a Befrielsesbilleder (Image of Liberation, 1982), z nichž oba získaly cenu za nejlepší film na filmovém festivalu v Mnichově, spolu se snímkem Den sidste detalje (The Last Detail, 1981). Jeho vrstevníci z filmové školy mu dali přezdívku \"Von Trier\". Tato přezdívka je vlastně vtip. \"Von\" naznačuje urozenost, kdežto \"Lars\" a \"Trier\" jsou v Dánsku celkem běžná jména podobně jako \"Josef\" a \"Novák\" v Česku. Lars si údajně přezdívku ponechal na počest Ericha von Stroheima a Josefa von Sternberga, kteří své \"von\" začali používat také až během svého života. Filmovou školu Lars ukončil v roce 1983.\n\nPo škole začal pracovat na trilogii o zániku Evropy, kterou zahájil intelektuálním dramatem o sériových vraždách, Prvek zločinu (Forbrydelsens element 1984). Tento film, který byl oceněn na filmovém festivalu v Cannes (získal cenu za techniku), byl extrémně stylizovaný a znamenal radikální odchýlení od běžné dánské kinematografie.\n\nDalším filmem z trilogie je Epidemic (1987), který byl také promítán v Cannes. Film je zčásti ponurá sci-fi pohádka o budoucí epidemii moru a zčásti kronika dvou filmových tvůrců (hraných Larsem von Trierem a scenáristou Nielsem Vorselem), kteří tento film připravují. Obě dějové linie se nakonec střetnou.\n\nSvou trilogii zakončil v roce 1991 snímkem Evropa (známým v USA jako Zentropa), který ještě tentýž rok vyhrál Prix du Jury na filmovém festivalu v Cannes a sbíral ceny i na jiných velkých festivalech.\n\nV roce 1992 založil spolu s producentem Peterem Aalbækem Jensenem filmovou společnost Zentropa Entertainment, nazvanou podle jejich tehdy nejnovějšího filmu. Tuto společnost založili, aby získali finanční nezávislost a absolutní kontrolu nad kreativní činností. Produkční firma se nepodílela jen na vzniku Larsových filmů, ale také mnoha jiných snímků od různých autorů, včetně televizních seriálů. Je to také jediné tradiční filmové studio na světě, které produkovalo hardcore porno snímky: Constance (1998), Pink Prison (1999), HotMen CoolBoyz (2000) a All About Anna (2005).\n\nAby získal peníze pro svou nově vzniklou společnost, vytvořil Trier Království (Riget, první řada 1994, druhá řada 1997), krátký seriál natáčený v dánské státní nemocnici. Název \"Riget\" vznikl z dánského hovorového označení této nemocnice \"Righospitalet\" (doslova Královská nemocnice). Natáčení třetí série toho seriálu se neuskutečnilo kvůli smrti Ernst-Huga Järegårda, který ztvárnil jednu z hlavních postav – Helmera.\n\nV roce 1995 odhalila Trierova matka na smrtelné posteli své tajemství. Trier se dozvěděl, že jeho pravý otec je matčin bývalý zaměstnavatel, Fritz Michael Hartmann, který pocházel z dlouhé řady římsko-katolických hudebníků a po kterém Trier zdědil své \"umělecké geny\". Jeho otec se s ním však, po čtyřech trapných schůzkách, přestal dále stýkat. Tato odhalení vedla von Triera ke snaze \"přerušit\" všechna spojení s jeho nevlastním otcem. Konvertoval ke katolicismu a ve svém filmařském stylu začal klást více důrazu na \"věrnost\".\n\nV roce 1995 Lars von Trier a Thomas Vinterberg představili svůj manifest za nové filmové hnutí, které nazvali Dogme 95. Ještě pak ale chvíli trvalo, než se objevil první film, natočený ve stylu tohoto manifestu. V této době se mnozí domnívali, že Dogme 95 je jen radikální myšlenka bez budoucnosti.\n\nVe Von Trierově dalším filmu, Prolomit vlny (Breaking the waves, 1996), který vyhrál Grand Prix na festivalu v Cannes, si zahrála Emily Watsonová, navržená na cenu akademie za nejlepší ženský herecký výkon. Drsné obrazy a ruční snímkování tohoto filmu směřovalo k Dogme 95. Prolomit vlny byl první Trierův film z trilogie \"Golden Heart\", která obsahovala také filmy Idioti (1998) a Tanec v temnotách (2000).\n\nTaké v roce 1996 provedl von Trier v Kodani neobyčejný divadelní experiment zahrnující 53 herců, který nazval Psychomobile 1 – The World Clock. Dokument zaznamenávající tento projekt byl režírován Jasperem Jargilem a vyšel v roce 2000 pod názvem De Udstillede (The Exhibited).\n\nLars von Trier přispěl k hnutí Dogme 95 svým filmem Idioti (Idioterne 1998) a dokonce překonal svůj odpor k cestování, aby snímek osobně uvedl na filmovém festivalu v Cannes, kde byl tento film navržen na cenu Palme d'Or.\n\nLars von Trier byl nejen zakladatelem konceptu Dogme 95, který vedl k mezinárodnímu zájmu o dánskou kinematografii jako celek, ale také inspirujícím filmařem.\n\nVon Trier trpí mnoha fobiemi, včetně strachu z létání. Jak sám jednou řekl: \"Prostě se bojím všeho kromě filmování.\" Strach z létání často omezuje jeho i jeho tým. Vlastně to znamená, že všechny jeho filmy musí být natáčeny v Dánsku nebo ve Švédsku, a to dokonce i ty, které se podle děje odehrávají ve Spojených státech nebo jiných cizích zemích. Mnoho Trierových filmů bylo v průběhu jeho kariéry uvedeno na filmovém festivalu v Cannes a on vždy trval na tom, aby z Dánska do Francie a zpět jel automobilem.\n\nLars von Trier také mnohokrát prohlásil, že trpí občasnými depresemi, které mu znemožňují pracovat a udržovat sociální vztahy.\n\nLars von Trier říká, že „film by měl být jako kamínek v botě“. Podle Trirea, aby filmaři vytvořili originální umělecké dílo, musí se stylově odlišit od ostatních filmů. Toho mohou dosáhnout pomocí určitých omezení nebo překážek v průběhu natáčení filmu. Nejslavnější z těchto omezení, které si filmaři kladou, je filmový „slib čistoty“ podle hnutí Dogme 95 (se kterým je von Trier spojen ačkoliv jenom jeden jeho film, Idioti, byl podle něj natočen). Ve filmu Tanec v temnotách byly použity výrazně rozdílné palety barev a techniky snímkování k dosažení zdání „opravdového světa“. A celý film Dogville byl natočen na holém pódiu bez kulis jen s na zemi namalovanými půdorysy budov fiktivního města.\n\nVon Trier často točí sám digitální kamerou a rád nepřetržitě natáčí herce v roli bez přestávek mezi záběry. Při natáčení filmu Dogville nechal herce hodiny hrát své role, ve stylu jedné herecké metody. Tato technika často vyvolává u herců velké napětí, jako například u Björk při natáčení Tance v temnotách. Lars von Trier často obsazuje stále stejnou skupinu herců – mezi jeho oblíbence patří: Jean-Marc Barr, Udo Kier a Stellan Skarsgård.\n\nTrier je velmi ovlivněn prací Carla Theodora Dreyera a filmem The Night Porter. Byl také natolik nadšen krátkým filmem The Perfect Human režírovaným Jørgenem Lethem, že přesvědčil Letha, aby přepracoval svůj krátkometrážní film na celovečerní - Pět překážek (The Five Obstructions).\n\n\n"}
{"id": "36356", "url": "https://cs.wikipedia.org/wiki?curid=36356", "title": "Kodaň", "text": "Kodaň\n\nKodaň ( , výslovnost: ) je hlavní a největší město Dánska. Leží na východním pobřeží ostrova Sjælland a částečně na ostrově Amager. Žije zde obyvatel, v celé městské aglomeraci přes jeden milion. Kodaň je sídlem dánské královny.\n\nPrvní zmínka o Kodani pochází z 11. století a hlavním městem se toto přístavní sídlo stalo ve století patnáctém. V 17. století, za vlády Kristiána IV. se stala Kodaň významným centrem regionu. Od roku 2000 je mostem přes Øresund spojena se švédským Malmö. Z Kodaně a Malmö se tak pomalu stává jedna metropolitní oblast, kde v okruhu 50 km žije cca 2,7 milionu obyvatel.\n\nKodaň je hlavním regionálním centrem podnikání, kultury, médií a vědy, což potvrzují mnohé mezinárodní průzkumy a žebříčky. Byla označena za jedno z měst s nejkvalitnější životní úrovní a rovněž s nejšetrnějším přístupem k přírodě na světě. Je zde největší skandinávské letiště. Jednou z nejnavštěvovanějších turistických atrakcí je bronzová socha malé mořské víly, v jejíž blízkosti je historická přístavní pevnost Kastellet ze 17. století. V centru Kodaně leží známý zábavní park Tivoli a Nová glyptotéka Carlsbergu. Roku 1996 byla Kodaň Evropským městem kultury.\n\nDnešní dánský název \"København\" pochází ze středověkého pojmenování v dánštině, které bylo \"Køpmannæhafn\" (v překladu do češtiny \"Přístav obchodníků\"). Roku 1043 bylo toto místo poprvé označeno jako \"Havn\", což se shoduje také s latinským označením \"Hafnia\". Obě slova znamenají totéž – \"Přístav\". V roce 1923 byl právě od latinského pojmenování města odvozen název pro hafnium, chemický prvek, který téhož roku v Kodani objevili Dirk Coster a Georg von Hevesy.\n\nNázvy Kodaně se v různých jazycích odlišují. Například anglicky je to \"Copenhagen\", německy a nizozemsky \"Kopenhagen\", polsky \"Kopenhaga\", švédsky \"Köpenhamn\", islandsky \"Kaupmannahöfn\" a francouzsky, španělsky a portugalsky \"Copenhague\".\n\nJméno města nese asteroid (13586) Copenhagen a latinským názvem města \"Hafnia\" byl pojmenován chemický prvek Hafnium.\n\nExistují důkazy, které potvrzují lidskou činnost na tomto místě datující se do období kolem 4000 let př. n. l., není však potvrzeno trvalé osídlení v oblasti. Podle archeologických průzkumů tu první trvalé osídlení vzniklo v 11. století a zahrnovalo dvě oddělené osady. Na místě dnešního Højbro Plads se pravděpodobně nacházel přístav.\n\nVe 12. století význam Kodaně rostl a město bylo posíleno zemními pracemi. Římskokatolická církev vybudovala katedrály v Roskilde a Lundu a položila tak základ k rozvoji těchto sídel. Kodaň, která se nachází mezi těmito městy, tak měla ideální polohu pro dopravu a obchod. Nejstarší písemná zmínka o Kodani pochází z 12. století, kdy o ní píše Saxo Grammaticus jako o \"Portus Mercatorum\", v tehdejší dánštině tedy \"Køpmannæhafn\". Papež Urban III. nazval město v dopise z roku 1186 jako \"Hafn\", zde šlo ale zřejmě o zkrácenou verzi.\n\nRozvoj města a suburbanizace má v Kodani jasný řád. Jak píše Dan Christensen v publikaci Copenhagen: views a visions, kterou vydala sama Kodaňská radnice, tak v roce 1948 vydala radnice plán na rozvoj města. Ve výše zmíněné publikaci se přímo uvádí následující. Regionální plánování začalo po druhé světové válce, když byl v lednu 1948 publikován návrh „Regionálního plánu pro větší Kodaň“. Navrhoval rozvoj města podél S-trains linek, což zajistilo rychlejší dopravu do města. Město mělo zůstat centrem výroby a služeb, okolo stanic vlaku se měly soustředit servisní střediska. Okolo každé stanice mělo být postaveno bydlení pro 10 000 obyvatel. Tomuto plánu se věnuje i Stan Major, který tvrdí, že plán měl pokrýt 3 000 km² a naplánovat bydlení pro 1 milion lidí.\n\nV 60. letech byl rozvoj města podle tohoto plánu neudržitelný, rozvoj byl příliš rychlý. Proto byl vypracován nový plán Figure 2. V tomto plánu byl připraven rozvoj jihozápadní oblasti okolo města.\n\nJelikož rychlost rozvoje města byla neudržitelná i podle druhého plánu, začala nad rozvojem Kodaně diskuze. Vznikla instituce, která se zabývala rozvojem města, The Regional Planning Council. Výsledkem dlouhé debaty a práce instituce byl roku 1973 „Regionální plán 1973“ (Figure 3). Plán měl řešit problém s dopravou. Jelikož do té doby byla doprava vedena hlavně okolo S-train linek směrem z předměstí do města byla potřeba vybudovat okruh, který odvede dopravu z centra. Rychlý rozvoj města zpomalil, až téměř zastavil, roku 1973 ropný šok.\n\nRoku 1989 byl vypracován plán „Regionální plán 1989“ (Figure 4). Vše má být soustředěno v okolí hlavních dopravních tepen, hlavně S-trains linek. Dalo by se říci, že tímto je suburbanizace řízená. Nová předměstí se soustředí v okolí těchto linek.\n\nPoslední „Finger Plan“ byl vytvořen roku 2007. Tyto plány byly úspěšné, protože suburbanizace se opravdu soustředí v okolí S-trains linek a mapa města a okolí vypadá jako ruka s prsty.\n\nHansen a Petersen ve své studii z roku 1980 také zkoumají rozvoj města Kodaně. Podle jejich studie docházelo od konce druhé světové války zhruba do roku 1978 k odlivu lidí z centra města do okraje. Suburbanizace se poté zpomalila a počet obyvatel v centru se už nesnižoval, ale pouze stagnoval. Stádium suburbanizace bylo mezi lety 1945 a 1978 a očekává se pokračováním stádia desurbanizace.\n\nOproti stavu v roce 1950, kdy ve městě žilo více lidí než v okolí, tak v roce 1989 už žilo v okolí města 2,5 krát více lidí než ve městě. Počet obyvatel ve městě a okolí se také zvýšil.\n\nPodnebí je mírné, přechodné mezi oceánským a kontinentálním. Počasí je ve všech ročních obdobích proměnlivé. Sníh padá od listopadu do začátku března a v zimě je sněžení stejně časté jako déšť. V zimě, pokud fouká vítr od východu může být i celodenní mráz a po ránu i méně než -10°C. Jaro je podobné jako v kontinentální Evropě, ale přichází o týden později. Bouřky bývají vzácné a jsou hlavně od půli října do února. V létě naopak mohou východní větry spolu s tlakovou výší přinést vedra. Nejvyšší naměřená teplota byla 33.8 °C a nejnižší naměřená teplota-24.2 °C\n\nJakožto největší dánský přístav má Kodaň lodní spojení se Švédskem, Norskem, Německem, Polskem i Spojeným královstvím. Na ostrově Amager se nachází jedno z největších evropských letišť a největší skandinávské letiště – mezinárodní letiště Kastrup. Naopak Sjælland je spojen s okolní pevninou řadou mostů, což umožňuje železniční a silniční dopravu. V Kodani se rovněž nachází metro. Jsou zde dvě linky velice moderního a zcela automatického metra, vlakové soupravy jezdí bez řidičů. V plánu je jeho další rozšíření o okružní linky M3 a M4. Hlavním nádražím je København H.\nV Kodani je velmi populární městská cyklistika, do práce nebo do školy na jízdním kole cestuje 45 % obyvatel, hromadnou dopravou 27 %, autem 23 % a zbylých 5 % pěšky. Mezi rokem 2000 až rokem 2017 narostl objem cyklistiky o téměř 70 %. To se stalo především díky budování lepší infrastruktury a také ubírání parkovacích kapacit pro auta.\n\n\n\n"}
{"id": "36358", "url": "https://cs.wikipedia.org/wiki?curid=36358", "title": "Michovka (přírodní památka)", "text": "Michovka (přírodní památka)\n\nMichovka je přírodní památka ev. č. 995, katastrální území Brloh (Drhovle) v okrese Písek je chráněný rybník. Správa AOPK České Budějovice. PP památka je situována na severozápadním okraji obce Brloh.\n\nPod výpustí rybníka se nachází malé peřeje, které se zařezávají do obnažené skály. V zimě zde vzniká zamrzlý vodopád.\n\nChráněn je zde rybník s výskytem zvláště chráněných druhů živočichů a významná rostlinná společenstva.\nZ botanického hlediska je unikátní společenstvo krátkostébelné vegetace na hrázi, které vzniklo na vápencovém podkladu díky dlouhodobé pastvě ovcí a koz. Významné jsou také porosty vápencových skal. Roste zde např. pamětník rolní (\"Acinos arvensis\"), česnek planý (\"Allium oleraceum\"), bodlák nicí (\"Carduus nutans\"), kostřava žlábkatá (\"Festuca rupicola\"), bojínek tuhý (\"Phleum phleoides\"), vítod chocholatý (\"Polygala comosa\"), krvavec menší (\"Sanguisorba minor\"), divizna knotkovitá (\"Verbascum lychnitis\"), čičorka pestrá (\"Securigera varia\"), smělek jehlancovitý (\"Koeleria pyramidata\"), sleziník routička (\"Asplenium ruta-muraria\"), pryskyřník hlíznatý (\"Ranunculus bulbosus\"), ojediněle také rozrazil ožankovitý (\"Veronica teucrium\") a sesel roční (\"Seseli annuum\") a řada dalších.\n\nNa břehu rybníka roste vzácná ostřice latnatá (\"Carex paniculata\").\n\nŽijí zde dva silně ohrožené druhy - skokan zelený (\"Pelophylax esculentus\") a ještěrka obecná (\"Lacerta agilis\") a dva druhy ohrožené – užovka obojková (\"Natrix natrix\") a ťuhýk obecný (\"Lanius collurio\"). Byl zde zaznamenán též kriticky ohrožený vodouš rudonohý (\"Tringa totanus\") a ohrožený čáp bílý (\"Ciconia ciconia\").\n"}
{"id": "36359", "url": "https://cs.wikipedia.org/wiki?curid=36359", "title": "Kařezské rybníky", "text": "Kařezské rybníky\n\nKařezské rybníky je přírodní památka ev. č. 1566 v okrese Rokycany. Správa AOPK Plzeň. Prostírá se 1 až 2 km jihozápadně od obce Kařez, po obou stranách železniční trati 170 Praha - Plzeň.\n\nDůvodem vyhlášení je soustava rybníků (velké \"Hořejší kařezský rybník\" a \"Dolejší kařezský rybník\", malé \"Bechyňský rybník\" a \"rybník Němec\") a mokřadních luk, hnízdiště ptactva, útočiště obojživelníků a plazů.\n\n"}
{"id": "36360", "url": "https://cs.wikipedia.org/wiki?curid=36360", "title": "Správní delikt", "text": "Správní delikt\n\nSprávní delikt je společné označení pro všechny veřejnoprávní delikty, které projednávají správní úřady. Jde o protiprávní jednání (konáním či opomenutím povinnosti), které naplní znaky daného deliktu stanoveného zákonem. Zavinění jako vnitřní psychický stav pachatele deliktu při posuzování trestnosti však nemusí vždy hrát roli.\n\nPatří mezi ně:\nNepatří však mezi ně trestné činy, projednávané soudy.\n\nPrávní úprava správních deliktů je poněkud roztříštěná: zatímco řízení o přestupcích je upraveno zvláštním zákonem o přestupcích (č. 250/2016 Sb.), kárné a disciplinární delikty společnou procesní úpravu postrádají a řídí se zvláštními zákony.\n\n"}
{"id": "36361", "url": "https://cs.wikipedia.org/wiki?curid=36361", "title": "Poušť (přírodní památka)", "text": "Poušť (přírodní památka)\n\nPoušť je přírodní památka ev. č. 1607, lokalita Včelná pod Boubínem v okrese Prachatice. Správa CHKO Šumava. Důvodem vyhlášení je ochrana smrkového porostu s velkým výskytem mravence lesního.\n"}
{"id": "36362", "url": "https://cs.wikipedia.org/wiki?curid=36362", "title": "Jiný správní delikt", "text": "Jiný správní delikt\n\nJiný správní delikt byl obdobou přestupku v případě, že delikventem byla právnická osoba, v některých případech též podnikající fyzická osoba a výjimečně i nepodnikající fyzická osoba. Jednalo se tedy o ty správní delikty, které nebyly přestupky. \n\nV souvislosti s rekodifikací přestupkového práva ale přestal být tento letitý termín v českém právu používán. Od 1. července 2017 účinný zákon č. 250/2016 Sb., o odpovědnosti za přestupky a řízení o nich, totiž pojmy \"správní delikt\" a tím i \"jiný správní delikt\" opustil a používá již pouze termín \"přestupek\".\n\nÚprava jiných správních deliktů nebyla s úpravou přestupků shodná, chyběl jim společný procesní podklad a delikventům nebyla zajištěna taková procesní práva, jaká příslušela přestupcům. To se zejména v případě rozhodování finančních úřadů v minulosti stalo předmětem kritické pozornosti Ústavního soudu.\n\nSankcí za jiný správní delikt mohla být pouze pokuta, přičemž horní hranice její výměry byla zpravidla několikanásobně vyšší než u odpovídajícího přestupku; v některých zákonech byly rozdíly i mezi sankcemi pro právnické osoby a pro podnikatele – fyzické osoby. I to bývalo předmětem časté kritiky, neboť není v souladu s principem rovnosti v právech, aby právnická osoba byla za shodné protiprávní jednání postižena podstatně citelněji než podnikající fyzická osoba.\n"}
{"id": "36363", "url": "https://cs.wikipedia.org/wiki?curid=36363", "title": "Povydří", "text": "Povydří\n\nPovydří je přírodní památka ev. č. 1030 a zároveň I. zóna Národního parku Šumava. Nachází se v okrese Klatovy, mezi obcemi Srní a Horská Kvilda. Důvodem vyhlášení je kaňonovité údolí balvanitého úseku řeky Vydry s přilehlými zalesněnými svahy. V řece jsou četné obří hrnce, peřeje a dlouhé kaskády, nad nimiž se na svazích tyčí skalní masivy se skalními věžemi Baba, Panna a Mnich a řada kamenných moří.\n\nVchynicko-tetovský plavební kanál vybudovaný podle návrhu J. Rosenauera na počátku 19. století odvedl část vod Vydry a oslabil tak sílu toku, řeka tak nepůsobí tak divoce.\n\nÚdolím prochází naučná stezka, uprostřed Povydří stojí Turnerova chata.\n\nV údolí roste prha chlumní (\"Arnica montana\"), plavuň vidlačka (\"Lycopodium clavatum\"), kapradinka skalní (\"Woodsia ilvensis\"), z teplomilných rostlin pak lýkovec jedovatý (\"Daphne mezereum\") a lilie zlatohlávek (\"Lilium martagon\").\n\nÚdolí se stalo útočištěm zbytků severské fauny, např. pro ořešníka kropenatého (\"Nucifraga caryocatactes\") či jeřábka lesního (\"Bonasa bonasia\").\n\n"}
{"id": "36364", "url": "https://cs.wikipedia.org/wiki?curid=36364", "title": "Prachomety (přírodní památka)", "text": "Prachomety (přírodní památka)\n\nPrachomety jsou přírodní památka ev. č. 1572 nacházející se západně od vesnice Prachomety. Spravuje ji AOPK Plzeň. Důvodem vyhlášení jsou mokřadní louky s bohatými společenstvy.\n\n\n"}
{"id": "36365", "url": "https://cs.wikipedia.org/wiki?curid=36365", "title": "Gagauzsko", "text": "Gagauzsko\n\nGagauzsko nebo též Gagauzie (gagauzsky \"Gagauz-Yeri\"; moldavsky \"Găgăuzia\"; rusky Гагаузия) je autonomní oblast ležící v Budžaku v jižní části Moldavska. V Gagauzsku žije 175 500 obyvatel, z nichž 82 % tvoří Gagauzové (národ turkického původu), 7,8% Moldavané a 4,8 % Besarabští Bulhaři. Oficiálními jazyky autonomní oblasti jsou gagauzština, moldavština a ruština. Gagauzsko má rozlohu 1832 km². Skládá se z jádra území kolem hlavního města Comrat (23 000 obyv.), oblasti kolem města Vulcănești a dvou dalších enkláv, vsí Copceac a Carbalia. Základem hospodářství je zemědělství využívající úrodné stepní černozemě. Gagauzsko je pro svou etnickou příbuznost s Turky finančně podporováno tureckou vládou.\n\nPrvní snahou o emancipaci gagauzského národa bylo vyhlášení Comratské republiky 6. ledna 1906. Povstání potlačila během týdne carská vojska. Další snahy se objevují v období společenského uvolnění v Sovětském svazu během Perestrojky na konci osmdesátých let dvacátého století. Vzniklo několik hnutí, z nichž největšího významu dosáhlo \"Gagauz halki\" (Gagauzský lid), požadujících autonomii v rámci Moldavské sovětské socialistické republiky. Jelikož na tyto požadavky reagovala kišiněvská vláda Moldavské SSR zamítavě, došlo 11. listopadu 1989 k jednostrannému vyhlášení Gagauzské autonomní sovětské socialistické republiky v rámci Moldavské SSR. Kišiněv označil tento akt jako protiústavní, což vedlo k vyhlášení suverénní Gagauzské sovětské socialistické republiky v rámci SSSR dne 19. srpna 1990. 1. prosince téhož roku byl zvolen první prezident státu Stepan Topal, který se zasloužil o založení gagauzské Národní univerzity v Comratu. Po následující dva roky probíhaly menší ozbrojené roztržky mezi moldavskými a gagauzskými silami posílenými o dva tisíce dobrovolníků z Podněstří, kteří se na gagauzské území dostávali přes ukrajinskou Oděskou oblast. K většímu konfliktu nedošlo, protože Moldavsko soustředilo většinu svých sil do konfliktu v Podněstří. Roku 1992 začala jednání mezi gagauzskými představiteli a moldavským prezidentem Mirceou Snegurem, která vedla roku 1994 k mírovému vyřešení sporu. 23. prosince 1994 přijal moldavský parlament Zákon o zvláštním statutu Gagauzie, kterým jí byla zaručena autonomie. Definitivní hranice Gagauzské autonomní oblasti byly stanoveny referendem v jednotlivých obcích o rok později.\n\nV čele Gagauzské autonomní oblasti stojí guvernér oficiálně nazývaný \"baškan\". Je volen na čtyři roky a automaticky se stává členem vlády Moldavské republiky. Zákonodárnou moc vykonává Lidové shromáždění Gagauzie (Halk Topluşu Gagauz-Yeri) volené na čtyři roky. Výkonná moc připadá Výkonnému výboru Gagauzie (Bakannik Komiteti Gagauz-Yeri).\n\n"}
{"id": "36366", "url": "https://cs.wikipedia.org/wiki?curid=36366", "title": "Rovnost (právo)", "text": "Rovnost (právo)\n\nRovnost v právním smyslu vychází z principu svobody a rovnosti každého člověka v důstojnosti a právech jako nejvýznamnějších hodnot a rovnosti stran před zákonem. Princip rovnosti je ukotven v Listině základních práv a svobod, která je součástí ústavního pořádku České republiky. Důležitým vyjádřením požadavku rovnosti je princip rovnosti stran v řízení před orgány veřejné moci.\n\nPrincip rovnosti práv neboli rovnost před zákonem se jako právní pojem vyskytuje v mnoha formách. V tomto případě se rovností rozumí aplikace stejných možností, práv a povinností na všechny a rovnost člověka a státu před zákonem takovým způsobem, aby bylo uplatňováno právo bez jakéhokoliv popírání práv a diskriminace a nebylo rozlišováno mezi lidmi skrze jejich ekonomický či společenský status, věk, pohlaví, etnickou příslušnost a další diskriminační měřítka.\n\nFilosofické kořeny ideje lidských práv vycházející z úvah o lidské rovnosti lze hledat a nalézt nejen v evropské kultuře.\n\nPrávní počátky koncepce lidských práv lze najít v jednom z nejstarších zachovalých právních textů v tzv. Chamurapiho zákoníku, v němž byly přibližně 1700 let př. n. l. stanoveny i pevné trestní sazby.\n\nKomplexnější a dnešnímu chápání lidských práv blízké pojetí přináší tzv. Kýrův válec, v němž Kýros II. Velký v 6. století př. n. l. deklaruje zejména ochranu před utlačováním, přivlastňováním si cizího majetku, neplacenou a nucenou prací, svobodu volby náboženství aj.\n\nVybudování přirozeného práva a jeho nadřazení právu pozitivnímu lze přisuzovat stoicismu (3. a 2. století př. n. l.), který ztotožnil přírodu a rozum. Teorie práva tak úzce souvisí s filosofií práva.\n\nK vymezení dnešního pojetí lidských práv také směřoval dokument Magna charta libertatum \"(Velká listina svobod)\" z roku 1215 anglického krále Jana Bezzemka, kde pod nátlakem stanovil meze své moci ve vztahu k svobodným pánům a církvi, konkrétně anglikánské.\n\nSpor o lidská práva je ve svém základu vzniku spojován s jednáním zvláštní poroty junty svolané císařem Karlem V. v roce 1550 ve věci sporu o existenci duše u domorodých obyvatelů Ameriky. Novověké pojetí lidských práv je pak spojováno s osvícenstvím v 17. a 18. století.\n\nPodle francouzského filosofa Jean-Jacques Rousseau, označovaného za inspirátora francouzského revolučního hnutí, přirozené právo vychází z předpokládané lidské přirozenosti. V novověké politické teorii tak možná právě Rousseau vytvořil teorii občanské rovnosti v demokratické společnosti, kde se vytváří veřejný prostor pro uznání vlastnictví každého a soudní pravomoc společnosti nad každým jedincem. Rousseau tak ve své \"Rozpravě o původu nerovnosti\" z r. 1754 pojímá vlastnictví jako výraz vůle jedince s důrazem na přechod od „poskytování předností“ k právu a od pouhé držby k vlastnickému právu a k vzájemné rovnosti „mravní a legitimní“ občanů jako členů občanské společnosti schopné usměrnit svou vůli vzhledem k druhým. Rovnost ve společnosti tak neznamená rovnost majetku, ekonomickou či příjmovou, sociální, politickou aj. Po vydání Rousseauovy knihy \"O společenské smlouvě\" (1622) se tak pojem „přirozená práva“ postupně nahrazoval pojmy „práva člověka“ či „lidská práva“.\n\nPrvním státním dokumentem vycházejícím z osvícenských úvah ideje lidských práv byla Deklarace nezávislosti USA (1776) formující představu lidských práv pro všechny lidi jako sekulární koncept. Autorem \"Deklarace\" byl Thomas Jefferson, pozdější třetí prezident Spojených států. Francouzská Deklarace práv člověka a občana inspirovala listinu práv zakotvenou do belgické ústavy v roce 1831 jako jeden z podnětů pro revoluce roku 1848, v němž ústavní výbor frankfurtského parlamentu vypracoval návrh základní listiny práv, která rovněž podnítila přípravu podobného dokumentu rakouského říšského sněmu na jednáních ve Vídni a v Kroměříži (1848-1849), kde byl vytvořen soubor paragrafů základních práv rakouských občanů pro chystaný návrh ústavy, přičemž hlavní autorský podíl náležel českému politikovi a právníkovi Františku Ladislavu Riegerovi.\n\n20. století pak přineslo vstup problematiky záruky lidských práv do mezinárodní politiky ve spojitosti s první světovou válkou a dále s přijetím \"Úmluva o otroctví\" (1926) ) Společností národů. Jádrem mezinárodního režimu je \"Všeobecná deklarace lidských práv\" přijatá 10. prosince 1948 Valným shromážděním OSN. Schválení této \"Všeobecné deklarace\" předcházelo přijetí čtyř významných dokumentů týkajících se lidských práv, a to \"Deklarace spojených národů\" (1942), \"Americká deklarace práv a povinností člověka\" (duben 1945) jakožto první mezinárodní dokument tohoto typu (1945), podle které „\"se všichni lidé rodí svobodní a rovní v důstojnosti i v právech\"“, \"Charta Spojených národů\" (červen 1945) a \"Úmluva o zabránění a trestání zločinu genocidia\" (prosinec 1948).\n\nPilíři \"Všeobecná deklarace tak\" jsou důstojnost, svoboda, rovnost a bratrství. Dle čl. 20-26 pak rovnost ve smyslu práv spojených s veřejnou a politickou činností, práv týkajících se politické, sociální a ekonomické rovnosti.\n\nSoučasné pojetí a chápání lidských práv jako nezcizitelných, konkrétních a univerzálních je tak záležitostí posledních čtyř století. Vyústěním těchto snah v Evropě je aktuální dokument  Listina základních práv Evropské unie zahrnující rovnost jako jeden z okruhů základních lidských práv.\n\nEvropskou Úmluvu o ochraně lidských práv a základních svobod (zkráceně Evropská úmluva o lidských právech) ratifikovalo tehdejší Československo v březnu 1992.\n\n\n"}
{"id": "36384", "url": "https://cs.wikipedia.org/wiki?curid=36384", "title": "Seznam měst v Dánsku", "text": "Seznam měst v Dánsku\n\nToto je seznam měst v Dánsku.\n\nPozn: v dánské abecedě jsou písmena æ, å a ø řazena na konci abecedy.\n\n"}
{"id": "36387", "url": "https://cs.wikipedia.org/wiki?curid=36387", "title": "Tver", "text": "Tver\n\nTver (rusky , femininum) je město v evropské části Ruské federace, středisko Tverské oblasti. Přesněji leží na soutoku řek Volha a Tverca na silnici a železniční trati spojující Moskvu (170 km) a Petrohrad (485 km). Mezi lety 1931 a 1990 neslo název Kalinin (). Žije zde obyvatel.\n\nPrvní letopisná zmínka o něm pochází z roku 1208, v jiným pramenech je upomenut již ve 12. století. Původně to byla malá osada s pevností, nacházející se na území vladimirsko-suzdalského knížectví, která se do 14. století rozrostla v důležité ekonomické a politické centrum. Roku 1238 bylo město silně poškozeno mongolským nájezdem.\n\nPočátky politické samostatnosti sahají do roku 1247, kdy ji veliký kníže vladimirský Jaroslav Vseovolodovič udělil jako úděl svému synovci Jaroslavu Jaroslaviči, bratru Alexandra Něvského. Politický význam tverského knížectví pozvolna stoupal stejně jako význam Moskvy. Tverský a moskevský kníže se počátkem 14. století stali vážnými soupeři v boji o získání tatarského jarlyku na veliké knížectví vladimirské. V tomto zápase přišla ve Zlaté hordě o život tři tverská knížata, která zde byla popravena. Mocenské ambice tverských vládců ukončilo roku 1327 živelné povstání obyvatel města proti tatarské posádce, které bylo potlačeno trestnou výpravou Tatarů, jimž stál v čele moskevský kníže Ivan I. Kalita.\n\nOd poloviny 14. století byl zdejší vládce titulován jako veliký kníže tverský. Michail Alexandrovič (1367-1399) se energicky snažil upevnit svoji vládu a podřídit si vlastní údělná knížata, jimž oporu poskytla Moskva, kde tehdy vládl Dmitrij Donský. Koncem 60. let se vztahy mezi Moskvou a Tverem díky tomu znovu zhoršily. Kníže Michail požádal v Hordě o udělení jarlyku na Veliké knížectví vladimirské, který také dočasně získal. Kromě toho přiměl svého švagra, litevského velkoknížete Algirdase ke třem tažením proti Moskvě. Došlo k nim v letech 1368, 1370 a 1372, ale ani jedno z nich nebylo úspěšné.\n\nRoku 1485 se Veliké knížectví tverské stalo součástí Moskevské Rusi.\n\nRychlý hospodářský růst v 18. století odstartovalo dokončení plavebního kanálu (že-by kanál imeni Moskvy). Město bylo kompletně přestavěno, středověké domy byly zbourány a nahrazeny neoklasicistními. Koncem 18. století zde žilo 15 000 obyvatel.\n\nBolševici zde získali v občanské válce moc již 20. listopadu 1917. Roku 1931 bylo město přejmenováno na Kalinin po sovětském vůdci Michailu Kalininovi; v rámci boje proti náboženství pak byla roku 1936 zničena katedrála Vykoupení. Během 2. světové války bylo dva měsíce okupován německými vojsky. Během sovětské éry počet obyvatel vzrostl až na 450 000 obyvatel, v 90. letech však začal klesat.\n\nJde o tradiční středisko bavlnářství a výroby železničních vagónů (již od roku 1898). Během posledních 50 let vznikly i závody na výrobu elektrotechniky a chemických výrobků.\n\n\n\n"}
{"id": "36388", "url": "https://cs.wikipedia.org/wiki?curid=36388", "title": "Anatole Mallet", "text": "Anatole Mallet\n\nJules T. Anatole Mallet (23. května 1837, Carouge – 10. října 1919, Paříž) byl švýcarský inženýr a svého času úspěšný konstruktér parních lokomotiv. Po něm pojmenovaný typ konstrukce členěného pojezdu byl i základem největších lokomotiv, které byly kdy postaveny.\n\nMallet vystudoval pařížskou „École Centrale des Arts et Manufactures“. Poté pracoval jako konstruktér přístavních zařízení, mimo jiné i pro Suezský kanál.\n\nV roce 1867 se začal zabývat parním strojem a objevil myšlenku sdruženého parního stroje. Zkusil tento stroj uplatnit na parní lokomotivě a na toto uplatnění obdržel v roce 1874 patent. Vzápětí si nechal patentovat i rozjížděcí zařízení, které umožňuje vpuštění čerstvé páry do nízkotlakého válce a umožňuje tak rozjezd lokomotivy i v případě, že se vysokotlaký píst nachází v krajním bodě.\n\nPozornost vzbudil Mallet v roce 1876, kdy byly nasazeny do provozu na dráze Bayonne - Biarritz dvě dvouválcové tendrové lokomotivy přestavěné podle jeho návrhu na sdružené. Lokomotivy fungovaly, avšak při vyšších rychlostech vykazovaly neklidný chod - to bylo způsobeno nerovnoměrným rozdělením výkonu mezi oběma válci. Stejné uspořádání měly lokomotivy ČSD ř. 422.0. Malletovi se však nepodařilo přimět železniční společnosti k zavedení sdružených strojů. Také pozdější konstrukce s děleným pojezdem a dvěma páry válců připadaly většině společností příliš komplikované. Pozdější zavedení přehřívačů se ukázalo jako schůdnější cesta ke zvýšení účinnosti.\n\nTehdejší lokomotivy s děleným pojezdem typů Farlie a Meyer trpěly zejména nedostatečným utěsněním pohyblivých přívodů páry do parních strojů na podvozcích. Mallet tuto nevýhodu částečně zmírnil tím, že vysokotlaký parní stroj s dvojkolími zabudoval do rámu lokomotivy a jen nízkotlaké válce nechal v samostatném podvozku. V roce 1884 získal na toto uspořádání patent a o čtyři roky později - v roce 1888 dokončili v Belgii u firmy Decauville první lokomotivu tohoto uspořádání. Jednalo se o úzkorozchodnou lokomotivu s rozchodem 600 mm. Veřejnosti byla představena na výstavě v Paříži v roce 1889.\n\nV roce 1911 bylo v provozu přes 500 maletek. Časem bylo u některých lokomotiv opuštěno od principu sdruženého stroje a zůstal zachován pouze dělený pojezd. I tyto lokomotivy bývají obvykle nazývány malletky. Jednalo se o největší parní lokomotivy na světě. V této době se Anatole Mallet již tohoto vývoje nezúčastnil. V roce 1888 vyvinul originální lokomotivu pro irskou jednokolejnicovou dráhu Listowel - Ballybunion.\n\n"}
{"id": "36390", "url": "https://cs.wikipedia.org/wiki?curid=36390", "title": "Šlesvicko-Holštýnsko", "text": "Šlesvicko-Holštýnsko\n\nŠlesvicko-Holštýnsko je nejsevernější spolková země Německa na jihu Jutského poloostrova na pravém břehu řeky Labe. Její metropolí je město Kiel.\n\nŠlesvicko-Holštýnsko na severu hraničí s Dánskem, na jihu s německými spolkovými zeměmi Dolním Saskem a Svobodným a hanzovním městem Hamburk, na východě pak s německou spolkovou zemí Meklenbursko-Přední Pomořansko. Celé území Šlesvicka-Holštýnska je součástí Severoněmecké nížiny a rozkládá se v jižní části Jutského poloostrova mezi západně položeným Severním mořem a východně položeným Baltským mořem. Západní pobřeží spolkové země je lemováno ve středověku a raném novověku vzniklými Severofrískými ostrovy, které byly v minulosti součástí Jutského poloostrova. Všechny tyto ostrovy jsou zde obklopené mělčinovou oblastí označovanou německým termínem \"Wattenmeer\", jehož většina je zde součástí národního parku Schleswig-Holsteinisches Wattenmeer. Při odlivu se zde obnažují rozsáhlé oblasti písčin či bahna. U opačného východního (baltského) pobřeží spolkové země se rozkládá ostrov Fehmarn.\n\nSpolková země je pojmenována podle Šlesvicka a Holštýnska, dvou hlavních historických zemí, z nichž je složena. Ze Šlesvicka náleží ke spolkové zemi jižní polovina (severní část patří Dánsku), Holštýnsko téměř celé. K dalším historickým územím tvořícím dnešní spolkovou zemi patří také většina území někdejšího Lauenburského vévodství, rozkládající se na jihovýchodě, téměř celé území někdejšího městského státu Lübecku, celé území někdejšího Lübeckého knížectví, bývalé hamburské exklávy Geesthacht a Großhansdorf, jakož i několik bývalých meklenburských exkláv.\n\nŠlesvicko-Holštýnsko se správně dělí na jedenáct okresů \"(Kreis)\" (krajů):\n\nDále zde existují čtyři města s postavením městského okresu \"(Kreisfreie Stadt)\":\n\n\n"}
{"id": "36395", "url": "https://cs.wikipedia.org/wiki?curid=36395", "title": "Severní Irsko", "text": "Severní Irsko\n\nSeverní Irsko (anglicky \"Northern Ireland\", irsky \"Tuaisceart Éireann\") je součást Spojeného království. Rozkládá se v severovýchodní části ostrova Irsko, na jihu a západě hraničí s Irskou republikou. Má rozlohu 13 843 km² a čítá 1 759 500 obyvatel (2008), hlavním a největším městem je Belfast. Severní Irsko je tvořeno šesti z devíti hrabství historické provincie Ulster a je tak něky označováno.\n\nStejně jako ostatní Irsko byla i tato oblast obývána od starověku Kelty. Ti se v 5. století začali stěhovat do severních oblastí Británie, kde založili svá království, která posléze ovládla celé dnešní území Skotska i další oblasti. V období 9.–11. století Irsko silně zpustošily vikinské nájezdy, ty ale na rozdíl od Anglie nikdy nepřešly v nějaké významné osídlení ostrova.\n\nOd 12. století byla především oblast na severovýchodě ostrova pod vlivem Anglie, sem také od 16. století směřovala silná imigrace anglických, a především skotských presbyteriánů, kteří získali postupně ve čtyřech hrabstvích (Antrim, Armagh, Down a Londonderry) většinu a ve dvou dalších silnou menšinu (Tyrone a Fermanagh); pouze ve třech zbývajících hrabstvích provincie Ulster (Cavan, Donegal a Monaghan) měli nakonec většinu irští katolíci. Unionisté (tedy stoupenci unie s vlastní Británií) pak odmítali autonomii Irska, resp. jeho nezávislost, o níž usilovala většina Irů.\n\nV roce 1922 bylo odmítnuto parlamentem (zřízeným roku 1919 pouze pro prvních šest hrabství) připojení k nově ustanovenému samostatnému Irsku. Severní Irsko tak zůstalo součástí Spojeného království Velké Británie a Severního Irska, což vláda Irska oficiálně nikdy neuznala (de facto roku 1985). Dodnes tu panuje složitá společenská situace, kterou eskalovaly militantní teroristické skupiny z obou táborů, a teprve roku 1994, resp. 1998 bylo podpisem Belfastské smlouvy vyhlášeno příměří (oběma stranami ovšem porušované) a probíhají další politická jednání.\n\nÚzemí Severního Irska bylo po většinu poslední doby ledové kryto ledovcem.\n\nJezero Lough Neagh je největším sladkovodním jezerem celého irského ostrova a Britských ostrovů vůbec. Jeho rozloha je 392 km². Druhý největší jezerní systém tvoří Horní a Dolní jezero Lough Erne v hrabství Fermanagh. Největším ostrovem Severního Irska je ostrov Rathlin u pobřeží hrabství Antrim. Zátoka Strangford Lough je největší zátokou Britských ostrovů a zaujímá plochu asi 150 km².\n\nPohoří Sperrin Mountains představuje významnou vrchovinu (pokračování Kaledonských hor) s rozsáhlými zásobami zlata, doplněnou žulovými Mourne Mountains a čedičovou plošinou Antrim. Žádné z těchto pohoří není dramaticky vysoké, nejvyšším bodem Severního Irska je Slieve Donard v pohoří Mournes, s výškou 848 m n. m. Vulkanická činnost, která vytvořila plošinu Antrim, zformovala také sloupy na pobřeží hrabství Antrim, které se nazývají Obrův chodník (Giant's Causeway).\n\nVelmi úrodná oblast se nachází především kolem řek Bann, Foyle a Blackwater. Většina kopcovité oblasti je využívána pro pastevectví.\n\nÚdolí řeky Lagan dominuje Belfast, který spolu s okolím zahrnuje jednu třetinu populace severního Irska.\n\nCelé Severní Irsko má mírné přímořské podnebí, které je vlhčí na západě, ačkoliv oblačnost je častá v celé oblasti. Počasí je nevyzpytatelné po celý rok. Vlhké klima a odlesňování v 16. a 17. století zanechaly Severní Irsko pokryté zelenou (konopnou) trávou.\n\nSeverní Irsko se skládá ze šesti hrabství, ačkoliv pro správní účely se již nepoužívají:\n\nV současné době se území Severního Irska dělí na 11 distriktů, které mají odlišné hranice než hrabství, dokonce i v případě, že jsou po hrabství pojmenované.\n\nMěstský status má v Severním Irsku 5 sídel:\n\n\n"}
{"id": "36396", "url": "https://cs.wikipedia.org/wiki?curid=36396", "title": "Právo Evropské unie", "text": "Právo Evropské unie\n\nPrávo Evropské unie, společné právo Evropské unie, je základem evropské integrace (evropského sjednocování). Sleduje cíl jednotného společného práva ve všech členských zemích. Staví na základech původní historické zkušenosti kontinentálního evropského práva.\n\nJedná se o nezávislý právní systém, který je nadřazen právním systémům jednotlivých států. Na jeho vzniku, zavedení, dohledem nad ním a na dalším jeho vývoji se podílí řada institucí EU.\n\nSpolečné právo EU má tři oblasti, které se ale navzájem prolínají:\n\nEvropské právo je seřazeno v takzvaném \"„Acquis communautaire“\".\n\nPrimární právo EU sestává především ze smluv EU ale i dalších úmluv. Jedná se o dohody, které byly uzavřeny mezi vládami členských zemí a které odpovídaji právní formě smluv. Musí být ratifikovány parlamenty členských států, stejně jako všechny jejich případné změny.\n\nSmlouvy EU se také týkají úkolů a pravomocí institucí a orgánů EU. Dále upravují zákonodárné, výkonné a judikativní postupy společného práva EU.\n\nZakládající smlouvy Evropských společenství byly několikrát měněny nebo doplňovány. Obdobně se vyvíjejí smlouvy Evropské unie.\nPrávní akty Unie (dříve tzv. sekundární právo) vycházejí ze smluv EU a jsou vytvářeny a schvalovány podle postupů, stanovených ve článcích smluv EU.\n\nV zakládajících smlouvách Evropských společenství byly stanoveny následující právní akty:\n\nVšechny nařízení, směrnice a rozhodnutí určená všem členským státům zveřejňuje Úřední věstník Evropské unie.\n\nJudikatura EU, vykonávání její soudní pravomoci, obsahuje rozsudky Soudního dvora Evropské unie a Soudu první instance ve sporech, které jsou jim předloženy Komisí, soudy členských států, organizacemi nebo jednotlivci.\n\n\n\n\n\n\n"}
{"id": "36399", "url": "https://cs.wikipedia.org/wiki?curid=36399", "title": "Primární evropské právo", "text": "Primární evropské právo\n\nPrimární evropské právo tvoří zřizovací mezinárodní smlouvy a akty je revidující včetně protokolů a prohlášení. Tyto smlouvy uzavřeny mezi členskými státy a byly ratifikovány podle vnitrostátních pravidel. Primární právo tvoří právní základ, na němž stojí existence Evropských společenství a Evropské unie.\n\n\n\n\n\n\n"}
{"id": "36400", "url": "https://cs.wikipedia.org/wiki?curid=36400", "title": "Seznam měst v Severní Makedonii", "text": "Seznam měst v Severní Makedonii\n\nToto je seznam 27 nejlidnatějších měst v Severní Makedonii podle odhadů z roku 2005.\n"}
{"id": "36401", "url": "https://cs.wikipedia.org/wiki?curid=36401", "title": "Blín černý", "text": "Blín černý\n\nBlín černý (\"Hyoscyamus niger\") je jednoletá až dvouletá jedovatá rostlina z čeledi lilkovitých.\n\nJde o 20–90 cm vysokou, žláznatou a huňatou bylinu, která odpudivě páchne. Lodyha je přímá, lepkavě chlupatá, téměř oblá a hustě olistěná. Listy v přízemní růžici jsou řapíkaté, lodyžní jsou střídavé poloobjímavé a zubaté.\n\nKvete od června do října. Květy vyrůstají v úžlabí listenů, uspořádány jsou ve vijanech. Jsou pětičetné a téměř přisedlé. Kalich je válcovitě zvonkovitý, zvenčí žláznatě chlupatý a síťnatě žilkovaný. Koruna je nálevkovitá (až 35 mm dlouhá), kalně nažloutlá, fialově síťnatá s ústím načervenale fialovým. Prašníky jsou fialové.\n\nPlodem je víčkatá tobolka s drobnými černohnědými, silně jedovatými semeny.\n\nRoste na rumištích, v příkopech a kolem cest nebo jako plevel na polích a zahradách, zejména pak v teplejších oblastech. Upřednostňuje sušší písčité až hlinité výživné půdy a slunná stanoviště.\n\nPůvodní oblast výskytu je západní a střední Asie až po Mongolsko. Vyskytuje se též v mírném pásu Evropy po severní Anglii, jižní Skandinávii a jižní Finsko. Do Evropy byl zavlečen již ve starověku a v raném středověku. Později se díky člověku rozšířil jako invazní druh i do východní Asie, Severní Ameriky a Austrálie.\n\nOtravy jsou sice vzácné, ale velice nebezpečné, dochází k nim při záměně kořene za kořen některé kořenové zeleniny nebo semen za semena máku. Příznaky otravy jsou podobné jako u rulíku zlomocného (hlavní jedy obou rostlin jsou stejné).\n\nV případě příznaků je nutno okamžitě povolat lékaře. První pomocí je vyvolání zvracení a podávání živočišného uhlí.\n\nBlín černý se užívá jako léčivá rostlina už odedávna a ještě ve 20. století byl předepisován astmatikům ve formě cigaret. Ve středověku byl užíván jako anestetikum, olej ze semen jako lék na revmatismus, proti zápalu plic, kašli, nechutenství, bolesti zubů či hadímu uštknutí. V současnosti se v lékařství, stejně jako jiné druhy rodu \"Hyoscamus\", využívá jako zdroj tropanových alkaloidů.\n\nByl také využíván jako přísada do medoviny a piva. V průběhu 11. – 16. století byl ale nahrazen chmelem. Dále byl využíván jako jed.\n\nVe staré Persii byl blín nazván bangha, což je jméno, které se později přeneslo na konopí (a jiné psychoaktivní byliny). Měl vedle dodnes jistě neidentifikované byliny haoma náboženský význam jako rituální droga. V mnoha perských pramenech jsou popsány cesty na \"druhou stranu\" a vize vyvolané různou přípravou blínu.,\n\nBlín černý patřil mezi posvátné rostliny pohanských Germánů, kteří ho pěstovali na zvláštních „svatých políčcích“. Byl používán při věštění, ovlivňování počasí a léčení. Podle germánského zvyku musel být kořen blínu vyhrabán nahou dívkou. Peršané přidávali blín do vína, Germáni zejména do piva a medoviny.\n\nVe středověku začal být blín spojován s čarodějnictvím, používání blínu stačilo jako důkaz, že obviněná osoba je čarodějnice. Byl používán v milostné magii a také jako součást „čarodějnických mastí“.\n\nVšechny části rostliny obsahují jedovaté alkaloidy a glykosidy. Obzvláště vysoké koncentrace se vyskytují v mohutném kořeni a semenech.\n\n\n\n\n\n\n\n\n\n"}
{"id": "36407", "url": "https://cs.wikipedia.org/wiki?curid=36407", "title": "Chabad Lubavič", "text": "Chabad Lubavič\n\nHnutí Chabad Lubavič, známé též jako Chabad (hebrejsky חב\"ד) nebo též lubavič(en)ské hnutí (podle běloruského městečka Ljubavičy, v němž studoval a žil zakladatel hnutí, \"rebe\" Šneur Zalman, a v němž bylo středisko hnutí až do roku 1915), je jednou z největších větví chasidského judaismu a jedním z nejvýznamnějších ortodoxních židovských hnutí na celém světě a především pak v USA a v Izraeli.\n\nNázev hnutí \"Chabad\" (hebr. חב\"ד) je hebrejský akronym skládající se ze slov חָכְמָה, בִּינָה, דַּעַת (\"Chochma\", \"Bina\" a \"Da'at)\", což jsou jména tří horních sefír, které lze do češtiny přeložit přibližně jako „Moudrost“, „Pochopení“ a „Poznání“.\n\nZakladatelem hnutí byl rabín Šneur Zalman z Ljady (1745–1812), neboli Alter Rebe. Po něm se stal hlavním rabínem neboli Rebem hnutí vždy někdo z jeho potomků v přímé linii. Druhým Rebem se tak stal rabi DovBer Schneuri (1773–1827), třetím Rebem byl rabi Menachem Mendel Schneersohn (1789–1866), známý též jako Cemach Cedek, čtvrtým Rebem se stal rabi Šmuel Schneersohn (1834–1882), pátým byl rabi Šalom DovBer Schneersohn (1860–1920) a šestým se stal rabi Josef Jicchak Schneersohn (1880–1950), po své smrti nazývaný jako Frierdiker Rebe (Dřívější Rebe). Od roku 1950 se vůdcem lubavičských chasidů stal rabín Menachem Mendel Schneerson (1902–1994), který byl mnohými členy hnutí pokládán za Mesiáše. Po jeho smrti nebyl zvolen nástupce a v hnutí došlo k rozkolu v souvislosti s otevřeným mesianismem části jeho příslušníků. Navzdory této situaci se hnutí dále rozrůstá a v současné době se odhaduje, že má na 1400 zařízení v 35 státech a přes 200 tisíc členů.\n\n\n"}
{"id": "36409", "url": "https://cs.wikipedia.org/wiki?curid=36409", "title": "Ořešník kropenatý", "text": "Ořešník kropenatý\n\nOřešník kropenatý (\"Nucifraga caryocatactes\") je pták z čeledi krkavcovitých.\n\nU ořešníka kropenatého se rozlišuje celkem 10 poddruhů, z nichž se v Evropě vyskytují 2: ořešník kropenatý evropský (\"N. c. caryocatactes\"), obývající Evropu, a ořešník kropenatý sibiřský (\"N. c. macrorhynchos\"), obývající Sibiř a v Evropě se často objevující na tahu. Uvedené poddruhy se mimo šířky bílé pásky na konci ocasu liší především tloušťkou zobáku, přičemž evropský poddruh má zobák znatelně silnější, jelikož limbové oříšky evropské limby mají silnější skořápku (tzv. paralelní variabilita).\n\nJe velký asi jako hrdlička zahradní (délka těla 32–35 cm, rozpětí křídel 49–53 cm). Má tmavě hnědé peří s bílými kapkovitými skvrnami. Spodní ocasní krovky a konec ocasu jsou bílé. Samec a samice se navzájem neliší.\n\nBěhem hnízdního období plachý, skrytě žijící, na podzim však často překvapivě krotký. Létá těžkopádně, podobně jako sojka obecná. Hlas je hlasité, drnčivé, často několikrát opakované „gerrr“.\n\nMá palearktický typ rozšíření, s areálem zahrnujícím pásmo severských jehličnatých lesů od jižního Norska a střední Evropy na západě, po Kamčatku, Kurily a Japonsko na východě. Nejseverněji zasahuje na severovýchodní Sibiř, nejjižněji v podobě izolovaných populací do Alp, balkánských pohoří, Kašmíru, Himálají, Junanu a Tchaj-wanu. Většinou stálý a potulný druh, s neperiodickými výraznými invazemi do Evropy (včetně ČR), severního Íránu, střední Číny a Koreje. Při invazích se v hejnech společně se sibiřskými ptáky (ssp. \"macrorhynchos\") obvykle objevují i jedinci vzhledově nerozlišitelní od nominátního poddruhu (ssp. \"caryocatactes\"); v takovém případě se jedná buď o ptáky z hybridní zóny nebo o jedince ze severovýchodního Ruska či Skandinávie, kteří se k invazím připojují. Evropská populace je odhadována na 400 000-860 000 párů a je považována za stabilní.\n\nNa území ČR pravidelně hnízdí převážně ve výše položených oblastech s jehličnatými lesy v nadmořské výšce 500–1000 m. V posledních desetiletích se však šíří i do nižších poloh, kde k hnízdění využívá kulturní smrčiny (např. Sázavsko, kde hnízdí v 350–400 m n. m.). Celková početnost byla v letech 1985-89 i 2001-03 odhadnuta na 2500-5000 párů. Je chráněný zákonem jako ohrožený druh.\n\nMimohnízdní výskyt ořešníka kropenatého na našem území souvisí jak s rozletem části u nás vyhnízdivších ptáků, tak s průtahem a v některých letech též invazí severských ptáků. K rozletu ptáků hnízdících v ČR dochází již od začátku července, průtah pak vrcholí v srpnu a září. Ořešníci se během tohoto období často objevují i v nížinách, včetně městských zahrad.\n\nHnízdí jednotlivě, monogamně, ve značně velkých teritoriích. Cizí ptáci jsou v nich však obvykle trpěni a vyháněni pouze v případě, že vybírají ukryté ořechy. Hnízdiště páry zabírají již v únoru a začátkem března začínají se stavbou hnízda. Hnízdo je miska ze stébel, klacíků, mechů a lišejníků umístěná vysoko u kmenů mladších jehličnatých stromů, většinou smrků. Hnízdí jednou ročně. Samice snáší 3-4 bělavá, řídce hnědě skvrnitá vejce o rozměrech 33,9 x 24,1 mm, na kterých sedí sama po dobu 16-18 dnů. Mláďata jsou krmena oběma rodiči a hnízdo opouštějí ve věku 22-25 dnů. Vzletnosti dosahují o pár dnů později a pohlavně dospělá jsou v 1. roce života.\n\nPotrava ořešníka kropenatého je převážně rostlinná. Převažují v ní semena jehličnanů (zvláště limby) a lískové ořechy, ale zastoupena jsou i jiná semena a různé plody. Zanedbatelný není ani podíl živočišné složky, tvořené hmyzem a příležitostně také drobnými savci, ptačími mláďaty, obojživelníky, měkkýši a žížalami. Semena a ořechy v pozdním létě a na podzim ukrývá do různých skrýší, např. pod kořeny stromů, v listí nebo do děr, a velmi dobře si je pamatuje. V zimě je schopen najít zásoby ukryté až 2 metry hluboko pod sněhem.\n\n"}
{"id": "36413", "url": "https://cs.wikipedia.org/wiki?curid=36413", "title": "Poslední dny Pompejí", "text": "Poslední dny Pompejí\n\nNázev Poslední dny Pompejí nese několik uměleckých děl:\n"}
{"id": "36416", "url": "https://cs.wikipedia.org/wiki?curid=36416", "title": "Němec (rozcestník)", "text": "Němec (rozcestník)\n\nNěmec nebo Nemec má více významů:\n\n\n"}
{"id": "36417", "url": "https://cs.wikipedia.org/wiki?curid=36417", "title": "Pozlovice", "text": "Pozlovice\n\nPozlovice jsou městys ve Zlínském kraji, v okrese Zlín. Leží asi 2 kilometry severně od centra Luhačovic. Na východě hraničí s katastry obcí Dolní Lhota a Petrůvka, na západě s Ludkovicemi, Řetechovem a osadou Pradlisko, na jihu s Luhačovicemi a na severu s Horní Lhotou a Podhradím. Celkově se Pozlovice rozkládají na ploše 959 hektarů v průměrné nadmořské výšce 302 metrů na hranici chráněné krajinné oblasti Bílé Karpaty. V Pozlovicích žije obyvatel, průměrný věk činí 36 let a hustota osídlení je 130 obyvatel na km². V obci je postaveno okolo 450 domů. V jejím katastru se rozkládá údolní přehradní nádrž Luhačovická přehrada, zvaná také \"Pozlovická přehrada\", jejímž prvotním úkolem bylo zamezení povodním a která je dnes využívána k rekreačním účelům.\n\nNázev obce je odvozen od slova \"pozl\", \"pozel\", které je vytvořeno stupňovací partikuly po ke slovu zlý, tedy ves lidí Pozlových. Největší historickou památkou obce je kostel svatého Martina. Typický pro zdejší krajinu je přechod mezi kopcovitým Valašskem a rovinatým Slováckem. V roce 2001 byly Pozlovice zařazeny na seznam lázeňských míst.\n\nHistorie Pozlovic sahá až do roku 1287, kdy jsou poprvé připomínány, ovšem pod názvem \"Pozlovicensem\". V tomto roce nechal postavil vladyka Soběhrd kostel s farou a pravděpodobně i školu. Další písemná zpráva pochází z roku 1412, kdy Pozlovice patřily Elišce ze Šternberka, která vlastnila i gotický hrad Starý Světlov, jenž byl postaven za vlády Přemyslovců a tyčil se na kopci v lesích poblíž Pozlovic. V té době byl název vesnice \"Pozlowicz\". Za husitských válek (po smrti katolického majitele světlovského panství Jaroslava ze Šternberku) byl zrenovovaný kostel i fara v držení kališnických kněží. V průběhu 16. století působila v Pozlovicích duchovní správa novoutrakvistická (kališnická) s tendencí k luteranismu (k roku 1582 je připomínán farář Jan Kryšpín Vodňanský).\nRok 1629 byl pro Pozlovice významný tím, že světlovské panství přešlo do vlastnictví rodiny hrabat Sereyiů. Roku 1633 byla obnovena katolická duchovní správa a od roku 1641 jsou dochovány nejstarší matriky pozlovské farnosti. Dřevěný kostel se roku 1642 rozebral a na jeho místě byl postaven nový kostel z kamene, jehož stavbu zařídil hrabě Pavel Serenyi. Po nájezdech Tatarů a Turků roku 1663 byla vesnice nepatrně poškozena, avšak kostel i fara musely být znovu zrekonstruovány. Další nájezdy v listopadu v roce 1704 maďarských Kuruců měly pro Pozlovice hrůzný dopad, byly totiž vypáleny a lidé uprchli z vesnice do hor, kde se ukrývali do doby odchodu nájezdníků. Po návratu do vsi se sedláci nezalekli zanechané spouště a začali s novou výstavbou. Fara i kostel byly nově postaveny v barokním stylu roku 1757 s erbem hraběte Adama Serenyiho nad vchodem. Na jeho prosbu povýšila roku 1758 Pozlovice Marie Terezie na městečko s právem pořádat výroční trhy. V kostele dodnes najdeme varhany pořízené v letech 1790 – 1798, ovšem nyní již renovované. Kostel je obklopen starým hřbitovem a pod pravou kaplí lze zhlédnout hrobku posledních příslušníků rodu Serenyiů. V roce 1906 byl založen sbor dobrovolných hasičů Pozlovice, který funguje dodnes. Od 23. dubna 2008 byl obci obnoven status městyse.\n\nKrajinu tvoří kopcovitý terén s mnoha lesy, obdělávanými poli, pastvinami a loukami. Z hornin zde převládají pískovce. Pozlovice leží v údolí (298 m – 302 m), kterým protéká Pozlovický potok, jenž svádí vodu z okolních kopců a vlévá se v Luhačovicích do říčky Šťávnice. Okolí Pozlovic je také bohaté na minerální prameny, ať už jsou to známé luhačovické minerální prameny nebo studánky v lesích (např. studánka Sojsinka, sirný pramen Sirčena). Nejvyššími body v okolí jsou hory Komonec (672 m), Kameničná (521 m) a Obětová (511 m), které vznikly vrásněním pravděpodobně v období mladších třetihor.\n\nSmíšené lesy jsou zde tvořeny především bukovou, habrovou, dubovou, borovicovou a smrkovou vegetací. Na krajích lesů nalezneme husté porosty keřů šípku a hlohu. V lesích dozrávají v letním období řady plodů borůvek, lesních jahod, ostružin. Faunu zastupuje převážně lesní a polní zvěř např.: srnci, lišky, veverky, divočáci, jezevci, kuny, zajíci a z ptáků jsou to hlavně káňata, sojky, sovy obecné, koroptve, bažanti a zpěvné ptactvo, ale můžeme narazit i na plazy. V přehradní nádrži žijí převážně kapři, štiky, sumci a tolstolobiti. Vyskytuje se zde mnoho chráněných rostlin a živočichů jako např. jeřáb oskeruše, petrklíč jarní, aj.; z živočichů: žáby, křepelky, mlok skvrnitý, aj.\n\nČást obyvatel je zaměstnána v místních rekreačních střediscích a ostatní dojíždí za prací do Luhačovic a okolí. Hlavním zdrojem příjmů obce je rekreační a turistický ruch. Velkou zásluhu na tom mají lázně Luhačovice, přehradní nádrž a atraktivní krajina. Zemědělství je zaměřeno na pastevecký chov skotu a také pěstování brambor, kukuřice, pícnin a jen okrajově nenáročných obilnin. V malých sadech, které jsou roztroušeny při okrajích lesů, se pěstují hrušky, jablka, trnky a v menší míře třešně.\n\nVe vesnici fungují veřejné stavby, jako je obecní úřad, kostel, základní škola prvního stupně, mateřská škola, knihovna, internetová učebna, hasičská zbrojnice, tělocvična, pošta a několik obchodů. Celá obec je vybavena kanalizací, vodovodem a je plynofikována. Většina domů využívá taktéž místní kabelovou televizi s aktuálními informacemi o dění v obci a jejím okolí. Na okraji obce stojí „ekodvůr“, který slouží jako ekologická skládka. Pozlovicím však chybí čistírna odpadních vod, a tak se odpadní voda odvádí až do Luhačovic, kde se čistí.\n\nKulturní a sportovní činnost v Pozlovicích má dobré podmínky a spoustu nadšených příznivců. SK Pozlovice vlastní fotbalové hřiště, na kterém se odehrávají zápasy fotbalistů všech věkových kategorií. Toto hřiště zároveň slouží i k pořádání různých akcí pro veřejnost, jako jsou např.: hasičské závody, školní akademie a též taneční zábavy v letních měsících. Místní tělocvičnu kromě žáků základní školy využívají ve svém volném čase ke cvičení i starší dorost, muži a ženy. V zimních měsících tělocvična slouží zároveň jako sál pro pořádání různých kulturních aktivit: plesů, besed, divadelních představení a zábav. Mezi oblíbené činnosti mládeže i některých starších obyvatel patří vyjížďky na koních. Další možností pro sportování je využití koupání v přehradě nebo v krytých bazénech hotelů.\n\n\nŘímskokatolická farnost Pozlovice\n\n"}
{"id": "36422", "url": "https://cs.wikipedia.org/wiki?curid=36422", "title": "Aplikační vrstva", "text": "Aplikační vrstva\n\nAplikační vrstva je 7. vrstva modelu vrstvové síťové architektury (OSI). V originále se nazývá \"application layer\". Účelem vrstvy je poskytnout aplikacím přístup ke komunikačnímu systému a umožnit tak jejich spolupráci.\n\n\n= POP3 =\n\n"}
{"id": "36423", "url": "https://cs.wikipedia.org/wiki?curid=36423", "title": "Prezentační vrstva", "text": "Prezentační vrstva\n\nPrezentační vrstva () je v informatice název šesté vrstvy síťové architektury referenčního modelu ISO/OSI. Úkolem vrstvy je transformovat data do tvaru, které používají aplikace. \n\nPrezentační vrstva je zodpovědná za dodávku a formátování informací aplikační vrstvě pro další zpracování nebo zobrazení. To zbavuje aplikační vrstvu problému ohledně syntaktických rozdílů v reprezentaci dat v koncových systémech. Příkladem prezentační služby je převod kódů a abeced textového souboru (například kódování EBCDIC do kódovaného ASCII) nebo modifikace grafického uspořádání, přizpůsobení pořadí bajtů apod. Vrstva se zabývá jen strukturou dat, ale ne jejich významem, který je znám jen vrstvě aplikační.\n\nFormát dat prezentační vrstvy (tj. datové struktury) se může lišit na obou komunikujících systémech. Navíc dochází k transformaci pro účel přenosu dat nižšími vrstvami.\n\nPrezentační vrstva je nejnižší vrstvou, při které programátoři musejí vzít v úvahu prezentaci a strukturu dat, namísto jednoduchého odeslání dat ve formě datagramů či paketů mezi počítači. Tato vrstva se zabývá problematikou reprezentace řetězce ať už používá metodu Pascal (číslo - délka řetězce, následované řetězcem) nebo metodu C / C++ (konec řetězce označen pomocí \\0). Myšlenka je, že aplikační vrstva by měla být schopna ukázat na údaje, které mají být přesunuta a prezentační vrstva bude jednat s ostatními vrstvami.\n\nSerializace složitých datových struktur do jednorozměrného řetězce (pomocí mechanizmů, jako je TLV nebo XML) je klíčovou funkcí prezentační vrstvy.\n\nŠifrování se obvykle provádí na této vrstvě i když může být provedeno na aplikační, relační i transportní vrstvě z nichž každá má své výhody i nevýhody. Dešifrování je také záležitostí prezentační vrstvy. Například šifrování spojení, které využíváte pro komunikaci s bankou prostřednictvím internetového bankovnictví obstarává prezentační vrstva. \n\nDalším příkladem je struktura která je definována na této úrovni, často pomocí XML. Stejně jako jednoduché kousky dat jsou struktury a složitější věci normalizovány na této vrstvě. Dva běžné příklady jsou objekty v objektově orientovaném programování a přesný způsob přenosu streamovaného videa.\n\nV mnoha běžně používaných aplikacích a protokolech se nerozlišuje mezi prezentační a aplikační vrstvou. Například HyperText Transfer Protokol (HTTP), protokol, který je obecně považován za protokol aplikační vrstvy nese prvky prezentační vrstvy, jako je například schopnost identifikovat znakové kódování pro správnou konverzi, kterou následně provádí v aplikační vrstvě.\n\nV rámci vrstvení služeb architektury sítě OSI prezentační vrstva reaguje na žádosti od aplikační vrstvy a vydává požadavky relační vrstvě.\n\nV modelu OSI prezentační vrstva zajišťuje informaci, že aplikační vrstva jednoho systému odesílá data čitelná aplikační vrstvou jiného systému. Například počítačový program komunikuje s jiným počítačem, jeden pomocí EBCDIC a druhý pomocí ASCII. Pokud je to nutné, prezentační vrstva by měla být schopna překládat mezi více datovými formáty pomocí společného formátu.\n\n"}
{"id": "36424", "url": "https://cs.wikipedia.org/wiki?curid=36424", "title": "Transportní vrstva", "text": "Transportní vrstva\n\nTransportní vrstva je v informatice název čtvrté vrstvy modelu vrstvové síťové architektury (OSI). V originále se nazývá \"transport layer\". Umožňuje adresovat přímo aplikace (například v protokolech TCP/IP pomocí čísel portů). Poskytuje transparentní, spolehlivý přenos dat s požadovanou kvalitou. Vyrovnává různé vlastnosti a kvalitu přenosových sítí. Provádí převod transportních adres na síťové, ale nestará se o směrování.\n\nTransportní vrstva se stará o doručení dat k příslušnému aplikačnímu procesu na hostitelském počítači. Jedná se o statistické multiplexování dat z různých aplikačních procesů, což je například vytváření packetů dat a přidávání zdrojových a cílových čísel portů do hlavičky každého packetu, pocházejícího z transportní vrstvy. Společně se zdrojovou adresou, cílovou adresou a čísly portů tvoří síťový socket, což je identifikační adresa komunikace mezi procesy. V modelu OSI je tato funkce podporována Relační vrstvou.\n\nNěkteré protokoly transportní vrstvy, jako například TCP, ale ne UDP, podporují virtuální okruhy, jako je poskytování spojované komunikace přes základní packetově orientovanou síť datagramu. Bytový proud dat je doručován, zatímco uchovává packetovou komunikaci pro aplikační procesy. Zde patří navázání spojení, rozdělení informací z proudu dat do jednotlivých packetů, nazývaných segmenty, číslování segmentů a přeorganizování „neseřazených“ (out-of-order) dat.\n\nNěkteré protokoly transportních vrstev, jako například TCP, nebo ne UDP, poskytují spolehlivou koncovou (end-to-end) komunikaci, což je například detekce a oprava chyb a zpětná vazba s automatickým opakováním (ARQ protokol). Tento ARQ protokol také poskytuje kontrolu toku dat (flow control), která může být zkombinována s metodou pro vyvarování se zahlcenosti sítě.\n\nUDP je velmi jednoduchý protokol a nepodporuje virtuální okruhy, ani spolehlivou komunikaci a tak musí delegovat aplikační programy pro obstarávání těchto funkcí. UDP packety se spíše než segmenty nazývají datagramy.\n\nTCP se používá pro mnoho protokolů, včetně HTTP pro prohlížení internetu a posílání emailů. UDP je možno používat pro multicasting (zasílání dat více než jednomu síťovému připojení) a broadcasting (zasílání dat všem síťovým připojením v dané síti), poněvadž opakované přenosy nejsou možné pro velké množství hostů. UDP typicky poskytuje vyšší propustnost a kratší odezvu a proto je často používán pro přenos multimédií v reálném čase, kde občasná ztráta packetů může být akceptována, jako například pro IPTV a IP telefony, nebo pro některé online hry.\n\nV mnoha sítí, která nejsou založeny na IP protokolech, například X.25, Frame Relay a ATM (Asynchronous Transfer Mode), je jejich orientované připojení spíše realizováno v sítové nebo v linkové (spojové) vrstvě, než ve vrstvě transportní. Ve X.25, v modemové telefonní síti a v bezdrátových komunikačních systémech, jsou spolehlivá uzel–uzel komunikace implementována v nižších vrstvách protokolu.\n\nSpecifikace propojovacího protokolu transportní vrstvy OSI definuje pět tříd transportních protokolů: počínaje TP0, poskytující minimální obnovu při chybě, až po TP4, která je speciálně vytvořena pro méně spolehlivé sítě.\n\n\nISO/IEC 8073/ITU-T doporučení X.224, definuje pět tříd spojovaných protokolů transportní vrstvy označovaných jako transportní protokol třídy 0 (TP0) až 4 (TP4). TP0 neprovádí žádnou opravu chyb, a byl navržen pro použití nad síťovou vrstvou, která poskytuje bezchybná spojení. TP4 se nejvíce podobá TCP, i když TCP obsahuje funkce jako nenásilné zavření spojení, které OSI řadí do relační vrstvy. Všechny třídy spojovaných protokolů OSI poskytují přednostní přenos dat a zachovávají hranice záznamů. Detailní charakteristiky tříd jsou přehledně uvedeny v následující tabulce: \n\nOSI definuje i nespojovaný transportní protokol, specifikovaný standardem ISO/IEC 8602 a ITU-T doporučením X.234.\n"}
{"id": "36425", "url": "https://cs.wikipedia.org/wiki?curid=36425", "title": "Relační vrstva", "text": "Relační vrstva\n\nRelační vrstva je 5. vrstva modelu vrstvové síťové architektury (OSI). Anglicky \"session layer\". Smyslem vrstvy je organizovat a synchronizovat dialog mezi spolupracujícími relačními vrstvami obou systémů a řídit výměnu dat mezi nimi. Umožňuje vytvoření a ukončení relačního spojení, synchronizaci a obnovení spojení, oznamovaní výjimečných stavů.\n\n"}
{"id": "36426", "url": "https://cs.wikipedia.org/wiki?curid=36426", "title": "Síťová vrstva", "text": "Síťová vrstva\n\nSíťová vrstva () je v informatice název třetí vrstvy síťové architektury referenčního modelu ISO/OSI. Tato vrstva se stará o směrování v síti a síťové adresování. Poskytuje spojení mezi systémy, které spolu přímo nesousedí. Obsahuje funkce, které umožňují překlenout rozdílné vlastnosti technologií v přenosových sítích. Nejznámější protokol, který pracuje na této vrstvě je protokol Internet Protocol (IP).\n\n\nSíťová vrstva poskytuje funkční a procesní prostředky pro přenášení datových sekvencí proměnné délky od zdroje k cíli prostřednictvím jedné nebo více sítí, při zachování kvality funkcí a služeb.\n\nFunkce síťové vrstvy zahrnují:\n\n\n"}
{"id": "36427", "url": "https://cs.wikipedia.org/wiki?curid=36427", "title": "Linková vrstva", "text": "Linková vrstva\n\nLinková vrstva, spojová vrstva nebo vrstva datového spoje ( ) je druhá nejnižší vrstva v referenčním modelu ISO/OSI.\nZajišťuje komunikaci mezi dvěma nebo více uzly propojenými tímtéž datovým spojem, který může být dvoubodový (např. sériová linka) nebo mnohabodový (lokální sítě, např. Ethernet); specifickým uspořádáním je point-to-multipoint, při kterém jedna řídicí stanice komunikuje s větším počtem stanic podřízených.\n\nLinková vrstva poskytuje služby s různými vlastnostmi:\n\n\nLinková vrstva vytváří z informací od vyšší vrstvy rámce, které opatřuje fyzickou adresou (MAC adresou) a předává fyzické vrstvě pro jejich odeslání. U přijatých rámců kontroluje adresu a kontrolní součet. Rámce, které nejsou určeny aktuálnímu uzlu a chybné rámce zahazuje, případně zajišťuje jejich opakovaný přenos. Seřazuje přijaté rámce, a zajišťuje jejich demultiplexování podle linkového přístupového bodu služby nebo uvedeného protokolu vyšší vrstvy. Linková vrstva se může starat o nastavení parametrů přenosu linky.\n\nNa linkové vrstvě pracují mosty (bridge) a přepínače (switch).\n\n\nSprávný český terminus technicus pro druhou nejnižší vrstvu referenčního modelu ISO/OSI je spojová vrstva, případně vrstva datového spoje. Název linková vrstva by spíše odpovídal anglickému termínu používanému v modelu TCP/IP pro všechny vrstvy pod Internet Protocol. Zaměňování obou názvů však nepřináší žádné praktické potíže.\n\nMAC je nižší, hardwarově závislá podvrstva linkové vrstvy.\n\n\nPři komunikaci na dvoubodových spojích nejsou žádné adresy potřebné; příkladem protokolu linkové vrstvy, který nepoužívá adresy je protokol MTP-2.\n\nProtokol SDLC navržený pro spoje typu point-to-multipoint, kde se komunikace vždy uskutečňuje mezi řídicí stanicí a jednou z podřízených stanic, používá pouze jednu adresu - adresu podřízené stanice. Stejně je tomu i u dalších protokolů z SDLC odvozených, jako je HDLC, ADCCP, LAPM, LAPD.\n\nV lokálních sítích obsahují rámce adresu odesilatele a adresu příjemce.\n\n\nLLC je vyšší, hardwarově nezávislá podvrstva linkové vrstvy.\n\n\nPomocí tzv. zpětné vazby s automatickým opakováním ARQ (Automatic Repeat-reQuest) metodami:\nvíce na následujících stránkách http://www.earchiv.cz/a92/a219c110.php3\n\nRealizace např. pomocí:\n\n"}
{"id": "36428", "url": "https://cs.wikipedia.org/wiki?curid=36428", "title": "Fyzická vrstva", "text": "Fyzická vrstva\n\nFyzická vrstva ( ) je první vrstva modelu vrstvové síťové architektury (OSI). Zajišťuje převod proudu bitů na signál (nejčastěji elektrický) a opačný převod ze signálu na proud bitů. Může provádět aktivaci, udržování a rušení fyzického spoje (např. u komutovaného spojení). Bitový tok může být před převodem na fyzický signál seskupený do kódových slov nebo symbolů.\n\nProtokoly fyzické vrstvy stanovují elektrické vlastnosti rozhraní (napěťové úrovně, průběhy, kmitočty, modulace, rychlosti, elektrické vlastnosti kabelů) a mechanické vlastnosti (tvary, velikosti a zapojení konektorů).\n\nProtože se na úrovni fyzické vrstvy pracuje se signálem, musí být její realizace hardwarová. Na úrovni fyzické vrstvy fungují nejstarší modemy, huby, opakovače (repeater), síťové adaptéry a Hostitelské adaptéry (Host Bus Adapters používané v síťových úložištích NAS). Novější modemy, stejně jako většina síťových karet, ale realizují i úkoly linkové vrstvy.\n\nV přísné interpretaci referenčního modelu OSI vlastní fyzické médium do fyzické vrstvy nepatří.\n\n\n\n\n"}
{"id": "36431", "url": "https://cs.wikipedia.org/wiki?curid=36431", "title": "Náprstník velkokvětý", "text": "Náprstník velkokvětý\n\nNáprstník velkokvětý (\"Digitalis grandiflora\") je vytrvalá a prudce jedovatá rostlina z čeledi jitrocelovité (\"Plantaginaceae\"). Dříve byla řazena do čeledi krtičníkovité (\"Scrophulariaceae\"), avšak toto zařazení bylo po nástupu molekulárně-biologických metod přehodnoceno.\n\n\n\nVytrvalá, 40–120 cm vysoká jedovatá bylina s přímou, obvykle nevětvenou a mírně hranatou lodyhou, nahoře žlaznatě pýřitou.\n\nListy jsou střídavé, dolní vejčitě kopinaté až přisedlé, horní kopinaté, přisedlé, na rubu chlupaté.\n\nKvete v červnu až září. Květy vyrůstají v jednostranném hustém hroznu. Jejich koruny jsou trubkovitě zvonkovité, pětidílné, dvoupyské (dolní pysk je chlupatý), s laločnatým lemem. Vně jsou světle žluté, uvnitř navíc hnědě skvrnité.\n\nRoste na prosluněných pasekách, kamenitých zarostlých stráních a ve světlých lesích od pahorkatin do hor. Dává přednost vlhkým kyprým, neutrálním až slabě kyselým kamenitým půdám s vysokým obsahem humusu. S oblibou je pěstován jako okrasná rostlina.\n\nJe rozšířena v celé střední Evropě od východní Francie po Ukrajinu, na sever po Baltské moře, na jih po Bulharsko, severní Řecko a severní Itálii. Místy se vyskytuje i v podhůří Kavkazu, jižního Uralu a Altaje.\n\nNáprstníky patří k velmi dobře chemicky prozkoumaným rostlinám. Ve všech částech rostliny (a zejména v listech) jsou přítomny glykosidy, většinou se steroidním aglykonem, ovlivňující srdeční činnost. Následující výčet obsahových látek je pouhým výběrem nejdůležitějších ze zhruba stovky dosud zjištěných.\n\n\nalifatické kyseliny\n\n\naromatické kyseliny\n\n\n\n\n\nPřevážně se jedná o steroidní saponiny:\n\n\nŽvýkání listu náprstníku způsobuje zánět v ústech, nevolnost a zvracení. V případě vypití čaje z náprstníku či konzumaci většího počtu listů dochází k poruchám zraku a srdečního rytmu a ke smrti. Prakticky shodné příznaky i průběh mají otravy dalšími zástupci rodu náprstník, se kterými se můžeme setkat (náprstník červený, náprstník žlutý, náprstník vlnatý), či otravy léky vyráběnými z náprstníků.\n\nV případě otravy je nutno okamžitě vyhledat lékaře. Za první pomoc se považuje vyvolání zvracení a podávání živočišného uhlí a případně projímadel. Při poruchách srdečního rytmu se podává digitalis-antitoxin.\n\nNáprstník je žádaná léčivá rostlina, jako droga se užívají sušené listy (\"Folium digitalis\") k přípravě nálevů a tinktury. Vzhledem k silné jedovatosti se nedoporučuje používat přípravky z náprstníku amatérsky, bez dohledu lékaře nebo zdravotníka. Uvedená droga je také surovinou ve farmakologickém průmyslu k izolaci chemicky čistých glykosidů pro výrobu léků.\n\nV homeopatii se užívá k léčení srdeční slabosti, při poruchách ledvin, depresi, nespavosti a při migréně.\n\nKvětena České republiky, díl 6 / B. Slavík (Ed.). - Praha : Academia, 2000. - S. 352-354. - ISBN 80-200-0306-1\n\n\n \n"}
{"id": "36434", "url": "https://cs.wikipedia.org/wiki?curid=36434", "title": "Karel Pecka", "text": "Karel Pecka\n\nKarel Pecka (6. prosince 1928 Klížska Nemá u Komárna – 13. března 1997 Praha) byl český spisovatel, politický vězeň a disident.\n\nRoku 1948 odmaturoval na obchodní akademii v Českých Budějovicích a pracoval jako technický úředník v Tesle. Spolu s několika pracovníky Filmového studia Barrandov začal vydávat ilegální časopis \"Za pravdu\", cyklostylovaný v nákladu zhruba 70 výtisků a distribuovaný do schránek známým ap.; obsahoval převážně kritiku režimem propagovaného socialisticko-realistického umění, např. sovětských filmů.\n\nV květnu 1949 byl při pokusu přejít hranice do Západního Německa zatčen. Po krutém vyšetřování byl odsouzen za velezradu na 11 let vězení. Ta strávil v několika pracovních táborech (doly v Kladně, uranové doly Jáchymov, nakonec mírnější Bytíz u Příbrami, kde napsal a s pomocí civilních zaměstnanců propašoval domů většinu povídek později vydaných v souboru \"Na co umírají muži\").\n\nV prosinci 1959 byl propuštěn a získal zaměstnání jako jevištní technik v Národním divadle. V květnu 1960 se oženil se svou přítelkyní z doby před zatčením, manželství však v roce 1963 skončilo rozvodem. Od ledna do června 1963 vykonal náhradní vojenskou službu u PTP.\n\nNejprve publikoval v několika časopisech (\"Host do domu\", \"Literární noviny\", \"Tvář\") povídky, často o politických vězních. Od roku 1965 se věnoval literatuře, určitou dobu psal i scénáře.\n\nOd roku 1969 byl opět zakázán a publikovat mohl pouze v samizdatu a v zahraničí, s čímž začal jako jeden z prvních v době, kdy ještě nebylo jasné, nakolik to bude režim persekvovat; \"Štěpení\" byla první kniha '68 Publishers od autora žijícího v ČSSR. Její vydání mu vyneslo obvinění z příživnictví; stíhání sice prokuratura zastavila s odůvodněním, že psal román, ale i pro docházející úspory začal v roce 1975 pracovat jako čerpač vody. Mezi prvními podepsal Chartu 77. V roce 1981 získal invalidní důchod na fingovanou endogenní depresi, od roku 1988 byl ve starobním důchodu.\n\nRoku 1997 mu prezident Václav Havel udělil in memoriam Řád Tomáše Garrigua Masaryka III. třídy.\nVětšinou se zabývá vězeňskou tematikou a čerpá z vlastních zážitků.\n\nSkrze ducha svého díla \"Pasáž\" je některými kritiky řazen mezi dílčí pokračovatele Franze Kafky, a to spolu s dalšími tuzemskými spisovateli: Ludvíkem Vaculíkem, Bohumilem Hrabalem, Janem Kameníčkem, Libuší Moníkovou a dalšími tvůrci.\n\n\n\n\n\n"}
{"id": "36438", "url": "https://cs.wikipedia.org/wiki?curid=36438", "title": "Radovan Krejčíř", "text": "Radovan Krejčíř\n\nRadovan Krejčíř (* 4. listopadu 1968, Český Těšín, Československo) je český podnikatel odsouzený za trestnou činnost, známý svým útěkem policii. Od roku 2015 si v Jihoafrické republice odpykává 35letý trest odnětí svobody za různé trestné činy.\n\nStudoval na Gymnáziu v Českém Těšíně. Absolvoval Fakultu ekonomickou Vysoké školy báňské v Ostravě. Velký majetek získal údajně na počátku 90. let, kdy s dalšími lidmi založil společnost Corado, shromáždil tisíce kuponových knížek a úspěšně je investoval. Česká média jej v roce 2005 označovala za miliardáře, byl považován za jednoho z nejbohatších Čechů.\n\nHledala jej Policie ČR jako podezřelého z přípravy vraždy celníka a podvodu, finanční policie jej zároveň stíhá pro další podvod, nedovolené ozbrojování, podílnictví a zkrácení daně, poplatku a podobné povinné platby. Jeho trestná činnost je spojována mimo jiné se společností Čepro.\n\nTaké je podezřelý z únosu podnikatele Jakuba Konečného, se kterým měl dříve okrást Ministerstvo vnitra ČR o více než 60 milionů Kč.\n\nDne 18. června 2005 během policejní domovní prohlídky v luxusní černošické vile, kterou alespoň formálně vlastní jeho manželka, uprchl přes přítomnost přibližně deseti policistů a od té doby se skrýval. Jeho útěk donutil k rezignaci tehdejšího policejního prezidenta Jiřího Koláře. Na začátku září 2005 jej vypátral Interpol na Seychelách s manželkou Kateřinou a dvanáctiletým synem Denisem. Téměř rok po jeho útěku z vily označila policie jako hlavní organizátorku útěku jeho manželku; stíhání bylo zastaveno s odůvodněním, že se jedná o osobu blízkou.\n\nNa konci roku 2005 vydal autobiografickou knihu \"Radovan Krejčíř\" (ISBN chybně uvedeno jako 99931-74-00-2), ve které se vyjadřuje ke svým kauzám. K autorskému podílu na knize se po několika měsících anonymity přihlásil ostravský spisovatel Filip Sklenář, který vyjádřil velmi kritický postoj jak k výsledkům své vlastní práce, tak k věrohodnosti spisu. Autor následující knihy \"Radovan Krejčíř - Odhalení\" zůstává neznámý.\n\nDne 21. dubna 2007 byl v 18:00 zadržen jihoafrickou policií na mezinárodním letišti O R Tamba v Johannesburgu, když přicestoval údajně na falešný pas se jménem Egbert Jules Savy z Madagaskaru. Na akci se podílely bezpečnostní složky z více než pěti zemí včetně přispění české civilní rozvědky. Česká republika zahájila jednání s úřady JAR o jeho vydání. Ministerstvo spravedlnosti tehdy předpokládalo, že k vydání dojde v řádu týdnů až měsíců. Nakonec ale JAR nepovolila vydání Krejčíře do České republiky, protože Krejčíř podal žádost o azyl, která sice byla zamítnuta, ale o Krejčířově odvolání proti zamítnutí dosud rozhodnuto nebylo. Zároveň podle informací z roku 2013 Krejčíř do JAR přicestoval legálně.\n\nV roce 2011 mu úřady zkonfiskovaly luxusní sportovní automobily Lamborghini a Ferrari. Hodnotu Krejčířova majetku v Jihoafrické republice se odhaduje na 13 milionů randů (přibližně 25,5 milionů Kč).\n\nV květnu 2012 Vrchní soud v Praze potvrdil (v nepřítomnosti) jeho souhrnný osmiletý trest vězení. V listopadu téhož roku jej Městský soud v Praze shledal vinným za daňový únik v jihlavské společnosti M5 ve výši půl miliardy korun. Uložil mu, vedle povinnosti zaplatit pokutu ve výši tří milionů korun, souhrnný jedenáctiletý trest vězení, který již také zahrnuje jeho předchozí osmiletý trest. Rozsudek zatím není pravomocný.\n\nPo příjezdu do JAR Krejčíř poměrně rychle navázal kontakty s tamním podsvětím. Je spojován s nejméně deseti vraždami svých spolupracovníků a nepřátel, zavražděni byli například německý obchodník s automobily Uwe Gemballa, majitel striptýzových barů Lolly Jackson, údajný šéf tamního podsvětí Cyril Beeka či libanonský podnikatel Bassam Issa zvaný Černý Sam. V roce 2013 ho média obviňovala z toho, že se pokouší ovládnout kriminální scénu v Kapském Městě. V červenci 2013 těsně unikl pokusu o vraždu - bylo na něj vypáleno několik kulek z dálkově ovládaného zbraňového mechanismu ukrytého v prázdném Volkswagenu Polo naproti přes parkoviště. Vrah se však netrefil a auto bylo posléze odpáleno pomocí dálkově ovládané nálože. Podle listu Sunday World si Krejčíř vybudoval blízké vztahy s tamní vlivnou figurou Markem Lifmanem. Podle jiného deníku se Krejčíř zná se synem jihoafrického prezidenta Jacoba Zumy Duduzanem. Sdílejí prý spolu vášeň pro rychlé motorky.\n\nV listopadu 2013 došlo k výbuchu nastražené nálože v Krejčířově obchodě v Bedfordview, při kterém zahynuli dva jeho spolupracovníci. Podle jihoafrických médií došlo v okolí Radovana Krejčíře v letech 2009-2013 celkem ke 12 vraždám.\n\nDne 15. listopadu 2013 nařídil jihoafrický finanční úřad kvůli podezření z daňového úniku zablokování Krejčířova movitého i nemovitého majetku. O týden později Krejčíře zadržela jihoafrická policie kvůli pokusu o vraždu a únosu. 24. srpna 2015 došlo k oznámení rozsudku, soud v JAR uznal Radovana Krejčíře vinným z pokusu o vraždu, únosu a držení drog. V únoru roku 2016 byl v JAR odsouzen k 35 letům vězení.\n\nPři razii 27. září 2015 bylo v několika celách nalezeno několik kusů zakázaných předmětů, jedna z prohlížených cel byla i cela Radovana Krejčíře. Mezi nalezenými předměty byla i pistole, munice, nůž, předmět, který by mohl být taserem, pepřový sprej, šroubovák, 10 mobilních telefonů, USB flashdisk, diář obsahující jména svědků a vyšetřovatelů v případu Radovana Krejčíře a náčrtek detailní mapy vězeňské budovy. Útěk byl plánován na dobu příštího soudního slyšení v říjnu 2015.\n\nBylo oznámeno, že pro bezproblémový útěk Radovana Krejčíře bylo připraveno 246 milionů randů (cca 18 milionů amerických dolarů, cca 434 milionů Kč). Součástí přípravy bylo předání úplatku ve výši 1,5 milionu randů třem vězeňským strážcům, ti měli umožnit bezpečný útěk Radovana Krejčíře. Zdroje blízké vyšetřování oznámily, že tito strážci již byli identifikováni a jejich uvěznění bude bezprostředně následovat. Krejčíř byl přesunut na podzemní samotku poté, co bylo zjištěno, že pro útěk z vězení byl připraven vrtulník. Část z 246 milionů randů byla použita na zaplacení vrtulníku, který měl Krejčíři umožnit hladký odlet na letiště, část peněz byla určena pro zaplacení lidí (včetně uplacených policistů) a část peněz byla určena na zaplacení letadla, které by umožnilo Krejčířovi opustit zemi.\n\n17. března 2018 rozhodl jihoafrický soud o vydání Krejčíře do České republiky. V prosinci téhož roku uplynula zákonná lhůta o rozhodnutí k vydání do ČR, ale k vydání prozatím nedošlo. V lednu roku 2019 Krejčíř prohlásil, že za azyl v Jihoafrické republice zaplatil 2,5 milionu randů prezidentovi JAR Jacobovi Zumovi. V srpnu téhož roku byla jihoafrickou justicí zamítnuta žádost o přeložení Radovana Krejčíře do jiné věznice, Krejčíř se obával toho, že by ve stávajícím vězení mohl být zavražděn. V listopadu roku 2019 získal zpět prohlášením české občanství.\n\n\n"}
{"id": "36440", "url": "https://cs.wikipedia.org/wiki?curid=36440", "title": "Nutná obrana", "text": "Nutná obrana\n\nNutná obrana je takové jednání, kterým je odvracen přímo hrozící nebo trvající útok na zákonem chráněný zájem nebo na určité subjektivní právo.\n\nV trestním právu patří nutná obrana mezi okolnosti vylučující protiprávnost, protože čin, který by byl jinak trestný a kterým někdo odvrací přímo hrozící nebo trvající útok na zájem, který chrání trestní zákoník, není trestným činem. Obrana ale nesmí být zcela zjevně nepřiměřená způsobu útoku, jinak o nutnou obranu nepůjde. \n\nNutná obrana se nevztahuje jen na situace, kdy se obránce brání útočníkovi, ale platí i tehdy, kdy někdo brání jiného napadeného. Nemusí jít dokonce ani o útok na osobu, nutnou obranu lze vést například i proti útoku na majetek (krádež, poškození cizí věci, apod.) Vždy však musí jít o buď bezprostředně hrozící útok, nebo o útok, který zatím trvá. Pokud obránce zasáhne proti útočníkovi v době, kdy jeho útok již skončil, nemůže se už jednat o nutnou obranu. Obrana zároveň nesmí být v hrubém nepoměru ke způsobu daného útoku. Může sice být důraznější než útok, někdy i musí, aby byla skutečně účinná (může být tedy nepřiměřená, dokonce z definice i zjevně nepřiměřená\"), nikoli však jej řádově přesahující (tedy zcela zjevně nepřiměřená\"). Při posuzování nutné obrany se nepřihlíží ke způsobeným následkům, ale pouze ke zvolenému způsobu vedení obrany.\n\nTeorie trestního práva rozlišuje dva typy vybočení z mezí nutné obrany, tzv. exces:\n\nPutativní nutná obrana popisuje situaci, kdy je útok pouze v mylné představě jednající osoby obránce, tedy jde o útok domnělý. Příkladem může být kolemjdoucí jež vidí, jak muž hrozí ženě střelnou zbraní, neváhá tedy a zakročí, netuší však, že šlo o zkoušku filmového natáčení. Takový čin se následně posuzuje podle zásad o skutkovém omylu.\n\nNad přípustností nutné obrany jsou vedeny rozsáhlé odborné i mediální polemiky. Právní praxe např. zastává názor, že není přípustnou nutnou obranou, jestliže obránce postřelí pachatele, který již dokonal loupežné přepadení a prchá s kořistí. Podobně byla zpochybňována legitimita použití střelné zbraně, pokud útočník jedná neozbrojen nebo není jasné, zda a jakou zbraň má k disposici. V posledních letech se však praxe soudů přiklonila na stranu extenzivního výkladu institutu nutné obrany a aprobuje i taková jednání, která by dříve byla posuzována jako trestný čin. Přesto však zůstává řada nejasností. Tyto nejasnosti lze odstranit až posouzením reálných možností obránce ze zorného úhlu sindefendologie, nauky o sebeobraně.\n\nTen, kdo odvrací přímo hrozící nebo trvající útok na zájem chráněný zákonem, přestupek nespáchá, ledaže jeho obrana byla zcela zjevně nepřiměřená způsobu útoku.\n\nJestliže někdo od sebe, ale i od třetí osoby, odvrátí bezprostředně hrozící nebo trvající protiprávní útok, není povinen nahradit způsobenou újmu, ledaže obrana byla zcela zjevně nepřiměřená nebo hrozila-li původně jen nepatrná újma.\n\n\n"}
{"id": "36441", "url": "https://cs.wikipedia.org/wiki?curid=36441", "title": "Krajní nouze", "text": "Krajní nouze\n\nKrajní nouze je v právu takový stav, který představuje přímé ohrožení zákonem chráněného zájmu. Odvracení krajní nouze „\"činem jinak trestným\"“ pak trestným činem ani přestupkem není, přestože toto jednání jejich zákonné znaky jinak naplňuje. Jde tedy o okolnost vylučující protiprávnost takového činu. V civilním právu jednání v krajní nouzi vylučuje odpovědnost za způsobenou újmu.\n\nKromě odvracení přímo hrozícího nebezpečí jsou dalšími zákonnými podmínkami krajní nouze nemožnost odvrátit nebezpečí jinak a přiměřenost použitých prostředků, tzn. následek, který byl odvrácením krajní nouze způsoben, nesmí být stejně závažný nebo ještě závažnější než nebezpečí, které původně hrozilo. Dané nebezpečí musí hrozit bezprostředně. Je tedy legitimní zastřelit agresivního a volně pobíhajícího psa, který jeví známky vztekliny a mohl by nakazit další zvířata nebo osoby, nikoli ale sousedova psa, který je uvázán u boudy a vyje na měsíc. V soukromém právu navíc je podmínkou, aby osoba jednající v krajní nouzi sama nevyvolala nebezpečí, které svým jednáním odvrací.\n\nInstitut krajní nouze je nutné odlišit od nutné obrany. Zatímco jednání v nutné obraně směřuje proti „zdroji bezpráví“, tedy osobě, která se bezprostředně chystá zaútočit, nebo útočí, na zájem chráněný trestním zákoníkem (zjednodušeně řečeno páchá nějaký trestný čin, např. krádež, poškozování cizí věci, ublížení na zdraví, apod.), jednání v krajní nouzi pouze odvrací samotné hrozící nebezpečí bez ohledu na jeho zdroj (např. střelba na útočící zvíře, vydání hotovosti při přepadení banky, rozbití okna zamčeného vozu, ve kterém je dítě apod.) Rozdíl je také v tom, že u krajní nouze nesmí být následek jednání stejně závažný, nebo závažnější, než ten, co hrozil, zatímco u nutné obrany se nehledí na následek, ale především na přiměřenost způsobu vedení nutné obrany. Vychází se zde ze zásady, že účinná obrana musí být silnější, než útok sám. \n\nJedním ze známých případů krajní nouze v právních dějinách byl případ „R v Dudley a Stephens“. Týkal se ztroskotaných námořníků, kteří zabili a snědli plavčíka, aby sami nezemřeli hlady a žízní. Tehdejší anglické právo ovšem krajní nouzi neuznávalo a námořníci byli za svůj čin odsouzeni k smrti. Královna jim nicméně záhy udělila milost.\n\n\n"}
{"id": "36443", "url": "https://cs.wikipedia.org/wiki?curid=36443", "title": "Zbraň (právo)", "text": "Zbraň (právo)\n\nZbraní se v trestním právu rozumí cokoli, čím je možno učinit útok proti tělu důraznějším. Zbraní může být např. i pes nebo motorové vozidlo. Bylo judikováno, že zbraní může být např. i propisovací tužka.\n\nNěkteré trestné činy jsou posuzovány přísněji, jsou-li spáchány se zbraní:\n\nProtože jinde v českém právním řádu není obecná definice zbraně obsažena, používá se v některých případech i tam, kde může být její aplikovatelnost sporná, např. při výkladu ustanovení zákona o svobodě shromažďování.\n\nStřelné zbraně se rozdělují do několika kategorií a v České republice mohou lidé kromě policistů a vojáků nosit zbraň pouze skrytou.\n"}
{"id": "36444", "url": "https://cs.wikipedia.org/wiki?curid=36444", "title": "World Press Photo", "text": "World Press Photo\n\nWorld Press Photo (lze přeložit jako \"mezinárodní žurnalistická fotografie\"), založená v roce 1955, je nezávislá nezisková organizace s kanceláří v Amsterdamu v Nizozemsku. Je známá každoročním pořádáním největší a nejprestižnější mezinárodní soutěže o nejlepší reportážní fotografii. Po vyhlášení výsledků je z vítězných fotografií sestavena putovní výstava, již navštěvují miliony lidí ve 40 zemích světa. Ročenka mapující vítězné příspěvky je následně publikována v šesti jazycích.\n\nKromě hlavní ceny jsou v současnosti udělována ocenění v následujících kategoriích (vždy dvojice cen za samostatnou fotografii a sérii):\n\nDalším důležitým cílem organizace World Press Photo je podpořit vývoj žurnalistické fotografie a povzbudit „volnou a neomezenou výměnu informací“. Angažuje se také v projektech po celém světě: seminářích, workshopech a výročních \"Joop Swart Masterclass\" (sejde se 12 „nadějných mladých fotografů“).\n\nV roce 1958 získal hlavní cenu český fotograf Stanislav Tereba za snímek z fotbalového zápasu v kategorii World Press Photo of the Year a Sport. V roce 1992 obdržel český fotograf Pavel Štecha druhou cenu World Press Photo za fotografii Václava Havla naslouchajícího u obrazu Mistra Theodorika. V roce 1994 získal český fotograf Tomki Němec 3. místo v kategorii \"Daily life\" za fotografii \"Černý trh v Havaně\", která byla pořízena na Kubě a v roce 1991 byla fotografie stejného autora \"Václav Havel překvapený mořskou vlnou v Portugalsku\" zařazena do putovní výstavy \"World Press Photo 1991\". Česko - americký fotograf Antonín Kratochvíl získal v roce 1997 první místo v kategorii portréty série za snímky amerického herce Williama Dafoea a v roce 2003 pak hned dvě ocenění - první místo v kategorii reportáž samostatný snímek za fotografii z barmské věznice a první místo v kategorii příroda samostatný snímek za fotografii ženy prodávající maso z divokých zvířat na trhu v Kongu.\nV roce 2004 pak získal český fotograf Jan Šibík třetí místo v kategorii sport série za snímky tradičního indického zápasu. V roce 2012 získal Roman Vondrouš první cenu v kategorii Sportovní akce za sérii fotografií z Velké pardubické jako fotoreportér ČTK. Michael Hanke získal v roce 2016 druhou cenu v kategorii Sportovní příběhy za sérii fotografií z českých mládežnických šachových turnajů a v roce 2018 druhou cenu ve stejné kategorii za sérii deseti fotografií z cyklu \"Nikdy ho neviděli brečet\", dokumentující život handicapovaného sportovce Zdeňka Šafránka.\n\nPutovní výstava vítězných snímků se od roku 1990 objevuje i v Praze.\n\nV Česku existuje regionální alternativa nazvaná Czech Press Photo, která vznikla roku 1995 z iniciativy fotografických publicistů Daniely Mrázkové a Vladimíra Remeše.\n\nZúčastnilo se 5666 profesionálních fotografů ze 124 zemí, kteří zaslali 103 481 snímků. Vítěz každé kategorie získává 1500 eur a autor fotografie roku dalších 10 000 eur.\n\nZúčastnilo se 5247 fotografů ze 124 států, kteří předložili 101 254 fotografií.\n\nDruhou cenu v kategorii \"Lidé ve zprávách\" získal student Institutu tvůrčí fotografie Tomasz Lazar za černobílou fotografii ukazující zatýkání lidí protestujících v newyorském Harlemu proti agresi policie a nerovnosti příjmů. Snímek je součástí cyklu \"Spojené státy dluhů\", ukazující různé formy protestů v rámci akce Occupy Wall Street.\n\n\n\n\n\n\n\n"}
{"id": "36445", "url": "https://cs.wikipedia.org/wiki?curid=36445", "title": "Acheuléen", "text": "Acheuléen\n\nAcheuléen je technologický komplex starého až středního paleolitu rozšířený ve velké části tehdy obydleného světa. Nálezy pocházejí z Afriky (začal zde před 1,4 miliony lety), západní Evropy (stáří 0,6 až 0,5 milionu let), západní a jižní Asie – vymezení viz tzv. Moviusova linie. Poslední acheulská industrie je stará asi 100 000 let. Je spojován s Homo erectem a později archaickým Homo sapiens. Název pochází ze jména čtvrti Saint-Acheul, 3 km jihovýchodně od centra severofrancouzského města Amiens.\n\nTypická industrie zahrnuje především pěstní klíny, ale i sekáče, polyedry (sféroidy), drasadla a zoubkové nástroje. Na konci acheuléenu se rozšířila levalloiská technika.\n\nVe Francii bývá Acheuléen dělen na:\n\n\nNa území Česka jsou nejvýznamnějšími lokalitami s acheulskou industrií Písečný vrch u Bečova a Přezletice.\n\n"}
{"id": "36447", "url": "https://cs.wikipedia.org/wiki?curid=36447", "title": "Žurnalistika", "text": "Žurnalistika\n\nŽurnalistika (nebo žurnalismus, obě odvozené z původně francouzského slova žurnál – deník) popisuje novinářské povolání i produkty této činnosti, které přinášejí informace o aktuálním společenském dění a poskytují komentáře, názory, souvislosti. Ty, kteří žurnalistiku profesně provozují, též nazýváme žurnalisty.\n\nŽurnalistika se začala rozvíjet na počátku novověku, v době nových zámořských objevů a rozvoji obchodu, kdy význam informace prudce stoupl a zpráva se stala prodejným zbožím. Zprvu se jednalo o ručně psané dopisy, které placení dopisovatelé posílali svým předplatitelům. Další rozvoj žurnalistiky byl zapříčiněn vynálezem knihtisku.\n\nBěhem renesance a reformace se nadále vyvíjela myšlenka „práva na informaci“, tato idea pak dosáhla největšího uplatnění v 19. a 20. století. Mluvíme o „zlatém věku žurnalistiky“.\n\nTehdy také došlo k diferenciaci žurnalistiky podle odvětví, kterým se zabývala: ekonomie, politika, společnost, zábava, kultura, sport… S nástupem nových technologií (fotografie, rozhlas, televize, elektronická média) se vyvíjí stále nové profese, zvyšuje se rozsah příjemců takto zpracovaných informací a snižuje se doba, která uběhne mezi samotnou událostí a informování o ní.\n\nNěkteré jiné druhy žurnalistiky:\n\nBez ohledu na kanál či typ, žurnalistika má dvě hlavní složky: zpravodajství a publicistiku. V angličtině se těmto složkám, popřípadě programům jim věnovaných, též říká \"hard news\" a \"soft news\", tedy doslova tvrdé a měkké noviny.\n\nJeho úkolem je zpravit veřejnost o nějaké události, která se stala (nestala) nebo stane (nestane). Stojí na informacích a faktech. Ve zpravodajství se nesmí vyskytnout hodnocení nebo názor na danou událost, zpráva má být objektivní.\n\nČinnost spojená se stanoviskem, názorem, postojem, subjektivním přístupem. Může zahrnovat dojmy, soudy, hodnocení. Jejím cílem může být poučení, informování recipienta, ale také pobavení, přesvědčení nebo získání na svou stranu.\n\nNěkteré publicistické žánry:\n\nVolek, Jaromír, Urbániková, Marína. Čeští novináři v komparativní perspektivě. Praha: Academia, 2017, ISBN 978-80-200-2699-6\n\n\n"}
{"id": "36448", "url": "https://cs.wikipedia.org/wiki?curid=36448", "title": "Oborák", "text": "Oborák\n\nOborák je rybolovný, průtočný rybník na Bučeckém potoce v katastrálním území Trojany u Mladotic města Kralovice, nedaleko Olšanské myslivny, u silnice spojující Trojany a Hadačku. Jeho plocha je 3,1 ha, rozměry cca 350×130 m. Hráz je zpevněna javory, na jejím jižním konci roste mohutný smrk. Na rybníku se zdržují kachny.\n\nOkolo rybníka vede cyklistická trasa Baroko I.\n\n\n"}
{"id": "36450", "url": "https://cs.wikipedia.org/wiki?curid=36450", "title": "Levalloiská technika", "text": "Levalloiská technika\n\nLevalloiská technika je způsob výroby kamenné štípané industrie, který se užíval ojediněle již během starého paleolitu. Hlavní těžiště jeho užití leží ve středním paleolitu, touto technikou vyráběné nástroje známe i z počátku mladého paleolitu.\n\nNázev vznikl podle naleziště ve městě Levallois-Perret na severozápadním okraji Paříže.\n\nHlavní princip této techniky spočívá v plošné úpravě jádra, které je tak předběžně připraveno k odštěpení samotného nástroje. Tato příprava jádra umožňuje odbíjet úštěpy pravidelného tvaru, stejně jako čepelky. Konečný výrobek se z tohoto jádra na vybraném místě odbíjí jediným úderem.\n\nTato metoda je vyspělejší než ty, které byly používané dříve, protože umožňuje mnohem větší kontrolu nad velikostí a tvarem budoucího nástroje. Nástroje takto vyráběné zahrnují škrabadla, nože, ale i tzv. levalloiské hroty.\n\nLevalloiská technika se uplatnila v acheuléenu, taubachienu, moustérienu, bohunicienu a szeletienu.\n\n"}
{"id": "36452", "url": "https://cs.wikipedia.org/wiki?curid=36452", "title": "Adhezní řízení", "text": "Adhezní řízení\n\nAdhezní řízení (z lat. \"adhaere\" = lnout;) označuje v právu takové řízení, které by bylo možno vést samostatně, avšak protože je souběžně vedeno jiné (hlavní) řízení, lze věc projednat s nižšími procesními náklady v jeho rámci.\n\nOd adhezního řízení je třeba lišit spojení několika věcí ke společnému projednání; v těchto případech chybí mezi řízení vztah subordinace a není vyloučeno, aby po rozhodnutí o jedné dílčí věci pokračovalo řízení o ostatních návrzích. U adhezního řízení to možné není, to je vždy závislé na řízení hlavním a jeho skončením se končí i adhezní řízení. Nebyl-li nárok uspokojen v adhezním řízení, je třeba uplatnit ho novým návrhem.\n\nAdhezní řízení není přípustné iniciovat libovolně, ale pouze v zákonem vymezených případech. Příkladem je rozvodové řízení, v jehož rámci soud rozhoduje o péči o nezletilé děti, nebo trestní a přestupkové řízení, v němž může poškozený uplatnit nárok na náhradu škody.\n\nV trestním řízení je možné projednat nárok poškozeného na náhradu škody, která mu trestným činem vznikla. Adhezní řízení není nijak od projednávání hlavní věci, viny a případného trestu obžalovaného odděleno, nárok na náhradu škody se projednává současně. Aby k tomu došlo, musí ovšem poškozený svůj nárok včas uplatnit, pokud jej neuplatní, soud o této věci nerozhodne. Musí tak učinit nejpozději do zahájení dokazování v hlavním líčení, soud ho nicméně po přednesení obžaloby i tak vyzve, aby se vyjádřil, zda nárok uplatňuje. V návrhu na přiznání náhrady způsobené škody musí poškozený uvést důvod svého nároku, výši požadované náhrady a vůči kterému obžalovanému jej uplatňuje, jestliže je stíháno více osob.\n\nSoud je výší uplatněného nároku vázán, nemůže přiznat více. Rozhoduje o něm pak podle výsledků dokazování, pokud v něm byl nárok spolehlivě zjištěn, v odsuzujícím rozsudku mu ho poškozenému přizná. Jestliže zjištěn nebyl, nebo pokud by bylo nutné vést další rozsáhlé dokazování, které by trestní řízení neúměrně prodlužovalo, odkáže poškozeného na řízení ve věcech občanskoprávních. Stejně tak jej odkáže v případě, kdy mu přizná jen část uplatněného nároku, nebo pokud by byl obžalovaný obžaloby zproštěn.\n"}
{"id": "36455", "url": "https://cs.wikipedia.org/wiki?curid=36455", "title": "Adheze", "text": "Adheze\n\nAdheze (v obecném smyslu „přilnavost“) je schopnost materiálu (především dvou rozdílných materiálů) spolu přilnout, odborněji fyzikálně je to schopnost přenosu tečných sil ve styku dvou povrchů bez zřetelného pohybu. Adheze je taktéž definovatelná odborně chemicky jako síla přilnavosti, mezimolekulární přitažlivé chemické a fyzikální síly na styčných plochách v nerovnostech a pórech materiálů (Van der Waalsova síla). Van der Waalsovy síly jsou velmi slabé přitažlivé síly, které působí mezi nepolárními molekulami a jsou důsledkem vzniku okamžitého elektrického dipólu.\n\nAdheze označuje \"přilnavost\" různých materiálů. Jejich \"soudržnost\" se nazývá koheze.\n\nPěti základními mechanismy adheze jsou mechanická adheze (suchý zip), chemická adheze (dva materiály vzájemně tvoří sloučeninu a díky tomu drží pohromadě), disperzní adheze (Van der Waalsova síla), elektrostatická adheze, difuzní adheze (polymery).\n\nV dopravě se tak označuje schopnost trakčního vozidla přenášet tažnou sílu mezi koly a jízdní dráhou. Na adhezi je založena funkčnost pozemních dopravních prostředků, umožňuje vyvíjet tažné i brzdné síly. Zároveň tato závislost pohonu vozidel na adhezi je důležitým rozdílem mezi pohonem v průmyslu a v trakci. Využívá 3 fyzikálních jevů: Jde o tření, valivý odpor a spin.\n\nTam, kde je relativně nízký součinitel tření mezi kolem a jízdní dráhou, je důležitým parametrem adhezní hmotnost. To je důležité především na železnici u lokomotiv.\n\n\n\n\n"}
{"id": "36456", "url": "https://cs.wikipedia.org/wiki?curid=36456", "title": "Potvorov", "text": "Potvorov\n\nPotvorov je vesnice v severní části okresu Plzeň-sever, osm kilometrů severozápadně od Kralovic. V obci žije obyvatel, její katastrální území je 622,63 ha a PSČ všech adres je 331 41. Obec je součástí Mikroregionu Kralovicko. Vsí protéká Potvorovský potok.\n\nNázev vesnice byl odvozen ze jména Potvora ve významu Potvorův dvůr. V historických pramenech se vyskytuje ve tvarech: de Potworow (1204), de Potuorow (1214), de Poturowe (1219, Potworow (1352), in Poworow (1425) nebo Potworow (1642).\n\nNejstarším známým majitelem Potvorova byl Humpold. Sídlil v tvrzi na vyvýšeném místě v okolní krajině, ta byla obehnána příkopem a valem. Na nádvoří stál opevněný románský kostel svatého Mikuláše, taktéž chráněný příkopem a spojený s dvorem krytým pavlánem.\n\nKdyž Humpold před rokem 1193 zemřel, zanechal po sobě syny Dětleba a Kunu. Dvůr s kostelem získal Dětleb a po jeho smrti Kuna, který měl za manželku pobožnou Anežku. Ta roku 1193 darovala klášter v Plasích tři vsi (Rybnici, Dražkov a Hlubokou Plevici) a po smrti Kuny v roce 1204 ještě Močidlec a Vladměřice. Roku 1214 se vydala na pouť do Svaté země, ze které se nevrátila.\n\nPotvorov získal rod Hrabišiců, přičemž dcera Všebora Hrabišice dostala Potvorov věnem ke svatbě s Idíkem ze Švábenic. Pravděpodobně před rokem 1241 vyměnil Idík s plaskými řeholníky polovinu Potvorova za ves Sedlec, kterou spojil s Bukovinou a Řemešínem v jeden újezd. V roce 1281 jej daroval i s druhou polovinou Potvorova pražskému klášteru božího hrobu na Zderaze, který Hrabišici založili na konci 12. století a Idík byl od svatby jeho patronem. Rozdělení Potvorova mezi dvě panství se udrželo po mnoho století.\n\nZa dětských let Václava II. probíhala v Čechách válka mezi domácí šlechtou a Branibory. Oba kláštery vlastníci Potvorov vedly spor, zda se mohou v kostele stojícím na plaské půlce ukrýt i poddaní zderazského kláštera. Plaský opat Gebhart a probošt zderazského kláštera Petr se v roce 1281 dohodli na společném využívání kostela jako úkrytu pro všechny poddané.\n\nJe pravděpodobné, že před husitskými válkami stál v Potvorově ještě dvorec dalšího vladyky, neboť Fr. Polcar uváděl Ambrože z Potvorova jako husitského hejtmana. Dvůr však musel být za husitství vypálen.\n\nOba díly Potvorova spolu s dalšími vesnicemi a městečkem Kralovice získali od krále Zikmund v roce 1420 katoličtí páni bratři Hanuš a Bedřich z Kolovrat na Libštejně a Krašově. Po smrti Bedřicha v roce 1432 získává Potvorov jeho bratr Hanuš, který je připojuje ke krašovskému panství a drží je až do své smrti. Hanušův syn a dědic Hanuš II. z Kolovrat, toho času probošt kapituly pražské a administrátor arcibiskupství, roku 1480 postupuje díl Potvorov s dalšími vesnicemi a polovinou městečka Kralovic nazpět plaskému klášteru za 1 600 kop. Řeholníci vrácený díl se vsí Chrášťovice obratem zastavují Gotfrýdovi ze Žebnice.\n\nDruhou půli Potvorova dědí po Hanušovi II. jeho syn Albrecht, který ji roku 1485 s dalšími vesnicemi prodal Jetřichovi Bezdružickému z Kolovrat. Po smrti Jetřichova syna Jana poručníci nezletilého vnuka Jetřicha pravděpodobně zastavili Potvorov Mikuláši Svitákovi z Landštejna.\n\nKrál Ferdinand I. Habsburský odevzdal roku 1531 pustý klášter božího hrobu na Zderaze Dorotě z Doupova a povolil jí vymáhat zcizené statky kláštera. Dorota vyzvala Viléma Svitáka z Landštejna, aby vydal nazpět díl Potvorova, Sedlec, Bukovinu a Řemešín. Vilém Sviták odmítl vsi vydat a celá záležitost se dostala k úředníkům menšího soudu. Pán z Landštejna však zemře a řešení sporu nakonec našel mocný šlechtic Florián Gryspek, tehdejší pán na Kaceřově, který si na králi vyprosil svolení na vyplacení vsí od Kateřiny, ovdovělé ženy Viléma Svitáka. Roku 1546 koupil Florián Gryspek sporné vsi a král mu následně zajistil jejich dědičné držení.\n\nPlaský díl Potvorova zastavený klášterem roku 1480 byl v roce 1607 prodán Jáchymu Libštejnskému z Kolovrat na Rabštejně a stal se součástí rabštejnského panství. I na Jáchyma dolehly pobělohorské konfiskace – v roce 1621 byl odsouzen ke ztrátě třetiny majetku, kterou získal Albrecht z Valdštejna. Majitelé rabštejnské části se střídali, až roku 1743 získal celé panství Maxmilián Václav Lažanský z Manětína. Roku 1817 byl rabštejnský díl převeden k panství manětínskému, se kterým je spojen až do zániku feudální správy v roce 1848.\n\nZderazský díl se v rámci restituce církevního majetku zabaveného v pobělohorských konfiskací dostal do majetku plaského kláštera, kterému náleží až do jeho zrušení Josefem II. v roce 1785. Potvorov pře3el pod správu náboženského fondu a roku 1826 do majetku Metternichů.\n\nRozdělení vsi na dvě části bylo důsledné: každá část měla nejen svého rychtáře, ale i hospodu a pastoušku. Při hranicích panství stály dvě kovárny. I po spojení obou částí v jednu politickou obec v kralovickém okrese roku 1849 rozdělení v určité formě přetrvávalo: až do roku 1912 musel být starosta z jedné části a první radní z druhé. Na společné výdaje se přispívalo v poměru, kdy plaská část platívala dvě třetiny a menší rabštejnská jednu třetinu.\n\nDominantou vsi je unikátní jednolodní pozdně románský kostel svatého Mikuláše z let 1160–1170 s přístavbou z 18. století a západní věží z roku 1825. Vedle něj stojí barokní fara s mansardovou střechou a znakem plaského kláštera a osobním štítkem opata Fortunáta Hartmanna z roku 1758.\n\nPřed již zmíněnými kovárnami stál sloupový litinový mezník vyznačující hranici panství Metternichů. Pro potvorovské byl sloup, kterému říkali \"nif-ňaf\", symbolem roboty – z jeho jedné strany se chodilo v 19. století robotovat na dvůr Kalec, z druhé do Plas. Během 2. světové války někdo sloupu sejmul hlavice a po válce odstraněn i samotný sloup. O jeho opětovné postavení se postaral památkový ústav v roce 1953.\n\nNa křižovatce cest na jižním okraji vsi stojí kamenná sloupková boží muka z roku 1750 s kaplicovitým nástavcem s nikami. Náves zdobí socha sv. Jana Nepomuckého z 19. století. Ve vsi je také soubor původních roubených objektů.\n\nPotvorov sousedí na východě s Bílovem, na jihovýchodě se Sedlcem, na jihu s Bukovinou a Řemešínem a na severozápadě s Přehořovem a Žihlí. Západně od vsi, za Potvorovským kopcem je na Mladotickém potoce Odlezelské jezero. Na západní straně kopce býval lom na načervenalý pískovec, používaný na výrobu mlýnských kamenů a na stavby plaského kláštera.\n\n\n"}
{"id": "36457", "url": "https://cs.wikipedia.org/wiki?curid=36457", "title": "Náprstník červený", "text": "Náprstník červený\n\nNáprstník červený (\"Digitalis purpurea\") je dvouletá prudce jedovatá rostlina z čeledi jitrocelovité (\"Plantaginaceae\") vyšších dvouděložných rostlin.\n\n\nDvouletá (výjimečně víceletá), 60-150 cm vysoká jedovatá bylina. První rok vytváří přízemní růžici listů, druhý vyžene přímou, obvykle nevětvenou, šedě plstnatou až olysalou, zelenou až tmavočervenou a mělce rýhovanou lodyhu.\n\nListy jsou střídavé, vejčité až kopinaté, vroubkované až pilovité dolní dlouze řapíkaté až přisedlé, horní přisedlé, na rubu chlupaté.\n\nKvete v červnu až srpnu. Květy vyrůstají v dlouhém jednostranném hustém hroznu. Jejich koruny jsou trubkovitě zvonkovité, dolů skloněné. Vně jsou nachové, uvnitř se navíc vyskytují četné tmavě fialové až červené, bíle ohraničené skvrny. Mimo to ale existuje i bílá varianta (často s tmavě fialovými skvrnami uvnitř koruny) a spousta dalších vyšlechtěných různěbarevných odrůd.\n\nPlodem je tobolka s velkým množstvím semen.\n\nRoste na prosluněných pasekách, kamenitých zarostlých stráních a ve světlých lesích od pahorkatin do hor. Dává přednost vlhkým kyprým, slabě kyselým až kyselým kamenitým půdám s vysokým obsahem humusu. Jde o velice oblíbenou okrasnou rostlinu. Je citlivý na silné mrazy bez sněhové pokrývky.\n\nV České republice je zřejmě nepůvodní, nicméně šíří se zde od 19. století a na některých místech (např. Jeseníky, Brdy) již zdomácněl. Původní je zřejmě v jihozápadní a západní Evropě od Pyrenejského poloostrova přes Francii po Německo. Rozšířil se i do jižní Skandinávie a evropského Středomoří, ve střední Evropě zdomácněl. Zavlečen byl do některých oblastí Severní i Jižní Ameriky, jižní části Austrálie a Nového Zélandu.\n\nNáprstníky patří k velmi dobře chemicky prozkoumaným rostlinám. Ve všech částech rostliny (a zejména v listech) jsou přítomny glykosidy, většinou se steroidním aglykonem, ovlivňující srdeční činnost. Následující výčet obsahových látek je pouhým výběrem nejdůležitějších ze zhruba stovky dosud zjištěných.\n\n\nalifatické kyseliny\n\n\naromatické kyseliny\n\n\n\n\n\nPřevážně se jedná o steroidní saponiny:\n\n\nŽvýkání listu náprstníku způsobuje zánět v ústech, nevolnost a zvracení. Při požití toxického množství náprstníku se nejprve objevuje místní podráždění zažívacího ústrojí, zvracení, průjmy, později dojde ke zpomalení pulsu, činnost srdeční je nepravidelná, dýchání je obtížné, mohou se objevit poruchy vidění (člověk vidí předměty různě zabarvené), halucinace, hučení v uších, bolesti hlavy, závratě, po asi 2 hodinách se zrychluje a slábne puls, smrt nastává zástavou srdce. Otrava se léčí podáváním dávidel, absorpčního uhlí a tříslovin (tanin, odvar z dubové kůry, silný černý čaj), nezbytné je okamžitě přivolat lékařskou pomoc. Smrtelnou dávkou pro člověka mohou být pouhé dva snědené listy náprstníku - nutno však dodat, že pro jejich odporně hořkou chuť je velmi obtížné je sníst.\n\nV případě otravy je nutno okamžitě vyhledat lékaře. Při poruchách srdečního rytmu se podává digitalis-antitoxin. Prognóza ale většinou není dobrá ani při dostupném lékařském ošetření.\n\nNáprstník je žádaná léčivá rostlina, jako droga se užívají sušené listy (\"Folium digitalis\") k přípravě nálevů a tinktury. Vzhledem k silné jedovatosti se nedoporučuje používat přípravky z náprstníku amatérsky, bez dohledu lékaře nebo zdravotníka. Uvedená droga je také surovinou ve farmakologickém průmyslu k izolaci chemicky čistých glykosidů pro výrobu léků.\n\nV homeopatii se užívá k léčení srdeční slabosti, při poruchách ledvin, depresi, nespavosti a při migréně.\n\nKvětena České republiky, díl 6 / B. Slavík (Ed.). - Praha : Academia, 2000. - S. 350-352. - ISBN 80-200-0306-1\n\n\n\n \n"}
{"id": "36462", "url": "https://cs.wikipedia.org/wiki?curid=36462", "title": "Nižnij Tagil", "text": "Nižnij Tagil\n\nNižnij Tagil (rusky Ни́жний Таги́л) je město v Ruské Federaci, na Urale. Leží zhruba 20 km na východ od hranice mezi Evropou a Asií na řece Tagil. Administrativně spadá pod Sverdlovskou oblast. Podle sčítání obyvatelstva z roku 2002 zde žilo 398 498 lidí.\n\nMěsto bylo založeno v roce 1722, v 19. století se stalo jedním z prvních center ruského průmyslu; vyráběla se zde ocel a výrobky ze železa. Roku 1833 zde byla vyrobena první ruská parní lokomotiva. Dnes se zde vyrábějí také železniční vagóny.\n\n\n"}
{"id": "36463", "url": "https://cs.wikipedia.org/wiki?curid=36463", "title": "Airbus A380", "text": "Airbus A380\n\nAirbus A380 je dvoupatrový čtyřmotorový proudový širokotrupý letoun vyráběný evropskou společností Airbus S.A.S.. Je největším dopravním letadlem světa. Studie o letounu byly zahájeny v roce 1988 a projekt byl vyhlášen v roce 1990 jako výzva modelu Boeing 747 na trhu dálkových dopravních letounů. Projekt A3XX byl představen v roce 1994 a program A380 ve výši 9,5 miliard euro (10,7 miliard USD) Airbus zahájil 19. prosince 2000. První prototyp byl představen v Toulouse dne 18. ledna 2005 a jeho první let se konal 27. dubna 2005. Potíže s elektrickým vedením způsobily dvouleté zpoždění a náklady na vývoj vzrostly na 18 miliard euro. 12. prosince 2006 letoun obdržel certifikáty EASA a FAA.\n\nPrvní stroj byl společnosti Singapore Airlines dodán 15. října 2007 a do služby vstoupil 25. října. V letech 2012 a 2014 dosáhla produkce vrcholu 30 letounů ročně. Airbus však připouští, že jeho investice do letadla ve výši 25 miliard dolarů jsou nevratné. Airbus 14. února 2019 poté, co společnost Emirates snížila své poslední objednávky ve prospěch modelů A350 a A330neo, oznámil, že výroba typu A380 skončí do roku 2021.\n\nDvoupodlažní letadlo má typickou kapacitu 525 míst, i když je certifikováno až pro 853 cestujících. Je poháněn čtyřmi dvouproudovými motory Engine Alliance GP7200 nebo Rolls-Royce Trent 900 s doletem 8 000 nmi (14 800 km). Od prosince 2019 Airbus obdržel 251 pevných objednávek a dodal 242 letadel; Emirates je největším zákazníkem modelu A380 se 123 objednávkami, z toho bylo 115 dodáno.\n\nVětší než A380 jsou jen nákladní letouny Antonov An-225, hydroplán Hughes H-4 Hercules, vzducholoď Hindenburg, experimentální letadlo Stratolaunch a Boeing 747 Dreamlifter.\n\nAirbus investoval do vývoje okolo deseti miliard eur. Pro tyto účely musel nechat postavit novou dopravní loď a vybudovat další výrobní halu. Za tuto cenu získal větší a tišší letadlo než Boeing 747 s větším doletem a menší spotřebou paliva. Firma Boeing na tuto výzvu odpověděla projektem Boeing 747-8.\n\nProces uvedení do provozu oproti předpokladu nabral zpoždění – na přelomu listopadu a prosince 2006 teprve končil proces certifikace letounu po 150 hodinách zkušebních letů. Až 15. října 2007 byl předán první letoun s označením MSN003 ke komerčnímu užívání koncovému zákazníkovi, společnosti Singapore Airlines. Airbus oslavil 15. října 2012 pět let od dodání prvního stroje A380 společnosti Singapore Airlines. V březnu 2017 Airbus spustil web iflya380.com, což je vyhledáváč letenek pouze s letadlem Airbus A380\n\nV roce 2016 musel Airbus snížit produkci A380 kvůli nízké poptávce. V létě téhož roku Airbus oznámil, že do roku 2018 sníží produkci na 12 letounů ročně. Celková investice do vývoje byla 25 miliard Eur a Airbus začal pochybovat o její návratnosti. Původně se počítalo s prodejem 1200 letadel za dvacet let, devět let od zařazení do komerčního provozu v prosinci 2016 jich létalo po světě ale jen 200, přičemž dalších 126 měly společnosti objednaných.\n\nKlíčovým zákazníkem pro odběr tohoto letadla jsou Emirates, bez kterého by se tento model nejspíše už nevyráběl.<ref name=\"vtm.zive.cz/clanky/obri-letoun-a380-ma-problemy-nikdo-ho-nechce/sc-870-a-190718/default.aspx\"></ref> Několik letounů vlastní leasingová společnost Amadeo, která kvůli snižujícímu se zájmu o letadlo založila vlastní leteckou společnost – první leteckou společnost, která provozuje pouze tato velká letadla. Podle propočtů některých expertů se vyplatí vypravit dvě menší moderní letadla, než jeden A380.\n\nV prosinci 2018 byly poprvé definitivně vyřazeny dva Airbusy A380, které sloužily u Singapore Airlines. Jsou určeny k rozebrání na náhradní díly, další provoz by se aerolince nevyplatil a jiný dopravce o ně zájem neměl.\n\nA380-800 je základní verze Airbusu A380 a je jediná, která létá na světě v provozu. Vychází z ní všechny ostatní navrhované verze. Airbus počítá i s luxusní verzí business jet, která by sloužila jako soukromý letoun. Zahrnovala by vlastní ložnice, bar, společenské místnosti nebo tělocvičnu. Cena letadla by byla přibližně 8,2 miliardy Kč.\n\nV roce 2007 potvrdil Airbus plány na prodloužené verzi A380-900, která by pojmula více cestujících než A380-800. Ve standardní konfiguraci tří cestovních tříd by měla kapacitu 650 cestujících, s pouze ekonomickou třídou by pojmula 900 pasažérů. Zájem o tuto verzi potvrdily společnosti Emirates, Virgin Atlantic, Cathay Pacific, Air France, KLM, Lufthansa, Kingfisher Airlines, a ILFC. V květnu 2010 bylo oznámeno, že tento program je pozastaven, dokud se nestabilizuje výroba A380-800.\n\nOd začátku projektu A380 Airbus počítal s nákladní verzí A380F. Tento letoun by byl třetí největší nákladní letoun světa hned po Antonovu An-255 \"Mrija\" a Boeingu 747 Dreamlifter. Předpokládaná nosnost byla 150 tun, byla by tak lepší než u konkurenta Boeing 747-8F, zároveň by ale byl jeho provoz dražší. Kolem roku 2015 Airbus projekt pozastavil úplně. Zájem o tuto verzi měly společnosti Emirates, ILFC, FedEx a UPS.\n\nV roce 2015 byl oznámen vývoj nové verze A380neo, která by po vzoru A320neo a A330neo zefektivnila jeho provoz – měla by větší kapacitu, nová křídla a motory. Dodávky k zákazníkům byly plánované na roky 2020 až 2021. O tuto verzi měla zájem hlavně společnost Emirates. V roce 2016 bylo oznámeno, že plány na výrobu tohoto modelu selhaly. V červnu 2017 bylo potvrzeno, že nová verze A380neo nebude. Společnost uvedla, že by se letoun nevyplatil a není k této verzi žádný obchodní důvod.\n\nNa pařížském aerosalonu 2017 byla představena nová verze A380plus. Ta je úspornější o 13 % na jedno sedadlo, v důsledku efektivnějšího využití prostoru kabiny nabízí o 80 sedadel více, má nové winglety a upravená křídla, která o 4 % zlepšují efektivitu. Maximální vzletová hmotnost byla zvýšena o 3 tuny na celkových 578 t. Zájem projevila společnost Emirates, na jejíž požadavek i tato verze vznikla. A380plus bude dostupná od roku 2020.\n\nDne 4. listopadu 2010 explodoval ve vzduchu během pravidelného letu společnosti Qantas jeden ze čtyř motorů tohoto typu letadla. Příčinou havárie byla prasklá trubice v motoru, ze které následně vytékal olej. Ten dosáhl teploty přes 1000 °C a následně se vznítil. Oheň zničil hnací hřídel motoru, to způsobilo nekontrolovatelné roztočení kotouče turbíny a následnou explozi, ta protrhla křídlo a palivovou nádrž, ze které začalo unikat palivo. Po bezpečném přistání v Singapuru zde narazili na další problém. Exploze také zničila kabely, vedoucí k prvnímu motoru a kvůli tomu jej nebylo možné vypnout; proto se jej hasiči snažili zastavit pomocí vody, bez úspěchu. Motory jsou stavěny tak, aby vydržely obrovské množství vody při průletu ve velmi prudkém dešti. Tři hodiny po přistání se však konečně motor za pomocí hasební pěny zastavil. Nikdo nebyl zraněn, ani mrtev.\n\nDne 30. září 2017 se za letu Air France 66 porouchal jeden z motorů a odpadl kryt, nikdo nebyl zraněn a letadlo nouzově přistálo. Jednalo se o let z Paříže do Los Angeles, pravý vnější motor se porouchal nad Atlantským oceánem, letoun tak nouzově přistál na kanadské vojenské letecké základně u obce Happy Valley-Goose Bay.\n\nK únoru 2019 bylo v prozovozu 233 strojů u 14 společností. \n\nZde je seznam aerolinií užívajících Airbus A-380 k srpnu 2018.\n\n\n"}
{"id": "36464", "url": "https://cs.wikipedia.org/wiki?curid=36464", "title": "Grangie", "text": "Grangie\n\nGrangie () byl velký hospodářský dvůr řádu cisterciáků. Grangia měla být zároveň nástrojem kolonizace odlehlých neosídlených území a zároveň zajištěním soběstačnosti klášterů, kterým řádová pravidla nařizovala nezávislost \nna vnějším světě. Jelikož však bylo na práci málo mnichů a ani pomoc konvršů nestačila, pracovali ve dvorech nájemní pracovníci a při sezónních pracích vypomáhali při robotě poddaní z okolních vesnic. Ve čtrnáctém století v souvislosti se zaváděním emfyteutického práva řád některé grangie zrušil a nahradil je vesnicemi, nebo u stávajícího dvora vyčlenil část pozemků, na kterých opět vznikla vesnice, protože tento feudální systém byl pro kláštery i poddané výhodnější.\n"}
{"id": "36465", "url": "https://cs.wikipedia.org/wiki?curid=36465", "title": "Poškozený", "text": "Poškozený\n\nPoškozený je v českém právním systému ten, komu byla způsobena majetková nebo i nemajetková újma. Postavení poškozeného a jeho práva se v různých soudních či jiných řízeních liší, proto je obecná definice platná pro všechna právní odvětví problematicky definovatelná. \n\nNa náhradu újmy má poškozený nárok tehdy, byla-li škoda způsobena protiprávním jednáním (deliktem) druhého a jestliže ji, tento delikt a příčinnou souvislost mezi nimi v případném soudním řízení prokáže. V určitých případech tzv. objektivní odpovědnosti se neposuzuje zavinění škůdce, např. došlo-li ke škodě porušením smlouvy, provozem vozidla, v případě ztráty věci odložené v restauraci apod. V těchto případech je naopak na škůdci, aby se odpovědnosti zprostil naplněním tzv. liberačních důvodů stanovených zákonem. Objektivní je rovněž odpovědnost státu za škodu způsobenou nezákonným rozhodnutím nebo nesprávným úředním postupem (podle zákona č. 82/1998 Sb.).\n\nPoškozený se v trestním řízení odlišuje od pojmu oběť trestného činu. Tou je fyzická osoba, které v důsledku trestného činu vznikla újma na zdraví, majetková nebo nemajetková újma nebo na jejíž úkor se pachatel trestným činem obohatil. Dále také osoba pozůstalá po oběti, která v důsledku trestného činu zemřela a jíž byl poškozený povinen vyživovat. Poškozeným v trestním řízení je ten, komu bylo trestným činem:\n\nPřičemž ale:\n\nPoškození se proto dělí na ty, kteří mohou žádat náhradu škody a na ty, kteří takové oprávnění nemají. Poškozený, který může žádat náhradu škody (splňuje výše uvedené podmínky) má právo podat návrh, aby soud uložil obžalovanému v odsuzujícím rozsudku povinnost nahradit škodu. Pokud tedy tohoto práva využije stává se poškozený subjektem tzv. adhezního řízení (je součástí trestního řízení). Návrh musí poškozený podat nejpozději v hlavním líčení a to před začátkem dokazování. To znamená, že jej může uplatnit i v přípravném řízení.\n\nJe-li počet poškozených mimořádně vysoký, rozhodne soud, že mohou svá práva uplatňovat pouze prostřednictvím společného zmocněnce, kterého si zvolí. Jestliže by celkový počet zvolených zmocněnců vzrostl na více než šest a poškození se mezi sebou o výběru nedohodnou, provede výběr s přihlédnutím k zájmům poškozených soud.\n\nPoškozený je procesní stranou, ať už má či nemá právo být subjektem adhezního řízení (právo žádat náhradu škody), má tak právo:\nPokud je k tomu oprávněn, tak má právo být subjektem adhezního řízení (žádat náhradu újmy) a tehdy má právo:\n\nV přestupkovém řízení je poškozeným pouze tehdy, pokud uplatnil nárok na náhradu škody, a účastníkem řízení o jiném správním deliktu poškozený podle stávající praxe není nikdy. Připravovaný zákon o přestupcích a jiných správních deliktech tuto nejednotnou úpravu mění a postavení účastníka řízení přiznává poškozenému ve všech případech.\n\n\n"}
{"id": "36466", "url": "https://cs.wikipedia.org/wiki?curid=36466", "title": "Samobor", "text": "Samobor\n\nSamobor je město v Chorvatsku, administrativně spadá pod Záhřebskou župu; od hlavního města leží nedaleko jihozápadním směrem - dnes patří k jeho předměstím. V roce 2011 žilo ve vlastním městě 15 956 obyvatel, v celé připadající opčině se 78 sídly pak 37 633 obyvatel.\n\nSamobor existuje již od roku 1242, podle dokumentu o hospodářské pomoci maďarského krále Bély IV. V 16. století se zde těžila měď. Již od začátku 19. století, od roku 1810 zde existují různá zařízení pro turisty, kteří sem jezdí hlavně na místní kopce. V této době, mezi lety 1809 a 1813 zde vládli Francouzi.\n\n"}
{"id": "36467", "url": "https://cs.wikipedia.org/wiki?curid=36467", "title": "Záluží (okres Litoměřice)", "text": "Záluží (okres Litoměřice)\n\nZáluží je obec v severních Čechách na levém břehu řeky Labe, nedaleko hory Říp, 4 km západně od města Štětí a 7 km severovýchodně od Roudnice nad Labem. Žije v ní obyvatel a správní území měří 420 hektarů. Součástí obce je i vesnice Kozlovice. U obce se nachází lužní háj a v nedalekých lesích probíhá těžba písku.\n\nVsi Záluží a Kozlovice jsou poprvé zmiňovány na darovací listině krále Václava II. biskupovi Tobiášovi z Bechyně z 11. srpna 1295.\n\nObec byla postižena povodní v roce 2002. Jedno stavení bylo nutno strhnout, mnoho dalších muselo být opraveno.\n\nNedaleko obce (1 km jihovýchodně) se nachází veslařský kanál Račice.\n\n"}
{"id": "36473", "url": "https://cs.wikipedia.org/wiki?curid=36473", "title": "Trestní právo", "text": "Trestní právo\n\nTrestní právo v České republice je odvětvím veřejného práva, které určuje, jaká společensky škodlivá jednání jsou trestnými činy, jaké jsou sankce za jejich spáchání a jakým způsobem stát prostřednictvím svých příslušných orgánů spáchání trestných činů zjišťuje a jejich pachatele trestá.\n\nTrestní právo je součástí právního řádu příslušného státu. Spolu s právem ústavním a správním se řadí mezi obory práva veřejného, neboť mu dominuje vztah mezi státem a jeho orgány na straně jedné a dalšími osobami (občany státu a dalšími osobami podléhajícími pravomoci státu) na straně druhé.\n\nV trestním právu rozlišujeme:\n\nSepětí trestního práva hmotného a procesního je větší než u jiných právních oborů, např. než u práva občanského, neboť zatímco se v oblasti občanského práva většina právních vztahů uskutečňuje a funguje pouze v hmotné rovině bez ingerence procesní složky, trestní právo hmotné ke své realizaci nezbytně potřebuje procesní složku. Je třeba si uvědomit, že v každodenním životě všichni jedinci, aniž si to zpravidla uvědomují, vstupují do řady občanskoprávních vztahů (např. koupě novin, jízda prostředkem hromadné dopravy), které jsou realizovány pouze mezi soukromoprávními subjekty a do kterých nikdy stát v podobě soudu v rozhodujícího v občanskoprávním řízení nebude zasahovat, neboť k tomu vůbec nevznikne důvod. V oblasti trestního práva však lze pouze v trestním procesu závazně určit, že se stal určitý trestný čin, která osoba je za jeho spáchání odpovědná a jaké to pro ni bude mít právní důsledky.\n\n\nStanoví, co je trestným činem, podmínky trestní odpovědnosti, jaké sankce (trest či ochranné opatření) lze za trestný čin uložit.\n\nTrestný čin je protiprávní čin, který trestní zákoník označuje za trestný a zároveň naplňuje znaky skutkové podstaty uvedené ve zvláštní části trestného zákona. Trestnost se vztahuje nejen na dokonaný čin, ale i na pokus či přípravu trestného činu, je-li příprava trestná. Pachatelem je ten, kdo svým jednáním naplnil znaky skutkové podstaty. Spolupachatelé jsou osoby, které spáchaly trestný čin společným jednáním.\n\nZákladním účelem TPH je chránit právo a oprávněné zájmy fyzických a právnických osob, zájmy společnosti atd. Říká co je trestní čin a jakou sankci za něj uložit. Trestní právo plní několik funkcí- \"ochrannou funkci\", \"preventivní funkci\", \"represivní funkci a regulativní funkci.\"\n\nOchranná funkce - ochranná funkce je dominantní, neboť základní funkcí trestního práva je ochrana společnosti před kriminalitou.\n\n„\"Trestní právo doplňuje ochranu poskytovanou normami jiných odvětví práva, nastupuje tam, kde se ostatní právní prostředky ukáží jako neúčinné.\"\"\n\nRepresivní funkce - represivní funkce je spojená s uplatněním ochranné funkce, to znamená - postihu. Reaguje prostředky trestního práva na protiprávní chování. \"„Represivní funkce je orientována k ochraně chráněných zájmů, a to individuálně – působením na pachatele trestného činu.\"\" Jejím účelem je tedy zabránit pachatelům v další trestné činnosti a během výkonu trestu vytvářet podmínky pro jejich převýchovu, obnovení narušených sociálních vztahů a sociální integraci (například u mladistvých). Uplatnění represe je vždy ovlivněno zásadou pomocné role trestní represe – umírněnost činu a trestu (závažnost činu by vždy měla odpovídat výši trestu, když trest přináší vyšší újmu než je potřebná, ztrácí účinnost a naopak jako nespravedlivý přináší škodu.)\n\nJedním z problémů, kterým trestní právo čelí je dilema, které jevy je již nutné a účelné trestněprávně postihovat (např. trestněprávní postihy interrupce, prostituce, korupce apod.)\n\nPreventivní funkce - trestní právo má působit preventivně, to znamená - má předcházet a zamezovat trestné činnosti. Rozlišuje tzv. individuální prevenci, ta je zaměřená na konkrétního pachatele a tzv. generální prevenci, která je zaměřená na ostatní (potenciální) pachatele trestných činů. Například sankcionování právnických osob má nejen represivní ale i preventivní funkci. Slouží k odrazování tentýž, a i jiných právnických osob od budoucího protiprávního jednání.\n\nRegulativní funkce - upravuje trestní odpovědnost a reguluje jednání na právní či protiprávní, to znamená, že co nepřesněji vymezuje zákonné podmínky trestní odpovědnosti i beztrestnosti. Dále zakotvuje podmínky ukládání trestů a ochranných opatřeních u dospělých pachatelů.\n\n\nPachatelovo jednání je úmyslné, jestliže chtěl porušit nebo ohrozit zájem chráněný trestním zákonem nebo jestliže věděl, že takové porušení nebo ohrožení zákonem chráněného zájmu může způsobit.\nV nutné obraně jedná ten, kdo odvrací přímo hrozící nebo trvající útok na zájem chráněný trestním zákonem. Z důvodu nedostatečného věku je beztrestný ten, kterému v době spáchání činu nebylo patnáct let.\n\nTrestní zákoník zná tyto druhy trestů:\n\nTrestní zákoník zná tyto druhy ochranných opatření:\n\nÚčelem trestu je chránit společnost a zabránit pachateli v další trestné činnosti.\n\nReguluje trestní řízení (trestní stíhání), a to jak řízení přípravné, před podáním obžaloby, tak řízení před soudem po podání obžaloby. Upravuje i speciální druhy řízení (amnestie, vydávání do ciziny apod.). Zahrnuje právní normy upravující trestní řízení, tj. zákonem stanovený postup při zjišťování trestných činů a jejich pachatelů, při ukládání trestů pachatelům a při výkonu těchto trestů. Hlavním pramenem trestního práva procesního je zákon o trestním řízení soudním (trestní řád) č. 141/1961 Sb.\n\nZákladní zásady trestního řízení:\n\nPrůběh trestního řízení:\n\n\nZásady, na kterých je založeno TPH - vycházejí z účelů a funkcí trestního práva a jde o určité právní principy a ideje.\n\nVýznam těchto zásad se dělí na: Poznávací (ty umožňují pochopit podstatu a cíle trestního práva), Interpretační (fungují jako vodítko především u sporných otázek v oblastní trestního práva), Aplikační (slouží jako vodítko při aplikaci řešení při sporných otázkách z oblasti TPH) a Pro tvorbu práva (všeobecné požadavky pro všechny instituty).\n\nPříkladem těchto zásad je např. Zásada humanismu, která říká, že trestní právo by mělo chránit demokratické a humanitní hodnoty společnosti, zároveň i oběti trestní činnosti. Jednoduše řečeno tato zásada nabádá k lidskému chování.\n\nČeské trestní právo je v současné době upraveno zejména v trestním zákoníku, který lze považovat za kodex trestního práva hmotného, a v trestním řádu, který je obdobnou ucelenou úpravou trestního práva procesního. Tyto dva kodexy doplňuje zákon č. 218/2003 Sb., o odpovědnosti mládeže za protiprávní činy a o soudnictví ve věcech mládeže a o změně některých zákonů (zákon o soudnictví ve věcech mládeže), který obsahuje normy hmotněprávního i procesněprávního charakteru týkající se trestní odpovědnosti mladistvých a trestního řízení vedeného proti nim. Dále je od 1. ledna 2012 účinný zákon o trestní odpovědnosti právnických osob a řízení proti nim, který jako novinku v českém právu zavedl trestní odpovědnost právnických osob, když do té doby byly trestně odpovědné jen osoby fyzické. Další dílčí normy trestního práva nalezneme i v dalších zákonech a prováděcích předpisech.\n\nTrestní právo je v demokratických státech pojímáno jako nejzazší prostředek (tzv. ultima ratio), kterou je prováděna právní regulace a sociální kontrola společnosti. Použití prostředků trestního práva (hmotného i procesního) totiž představuje nejzávažnější zásahy do práv jednotlivce, a proto musí být používány zdrženlivě pouze v případech, v nichž prostředky jiných právních odvětví (např. práva občanského a správního) selhávají nebo nejsou efektivní.\n\nOpačný přístup, který byl v České republice uplatňován komunistickým režimem před Sametovou revolucí vede k přílišné kriminalizaci mnoha jednání, která je možno řešit mírnějšími prostředky. Hovoří se o tzv. hypertrofii trestní represe. Určitý pozůstatek takového přístupu lze dosud vnímat i v samotném myšlení lidí i politiků, kteří se řadu problémů snaží „řešit“ pouhým podáním trestního oznámení, aniž by využili prostředků jiných právních odvětví, které jsou primárně určeny k ochraně těch kterých vztahů a práv.,\n\n\n\n"}
{"id": "36474", "url": "https://cs.wikipedia.org/wiki?curid=36474", "title": "Sechutice", "text": "Sechutice\n\nSechutice (dříve též psáno Sehutice, Sechutic, Sechutitz) je zaniklá vesnice západně od Hadačky, čtyři kilometry jihozápadně od Kralovic. Dnes na jejím místě stojí stejnojmenný barokní dvůr, kulturní památka.\n\nKdyž kníže Vladislav II. zakládal roku 1144 plaský cisterciácký klášter, věnoval mu čtyři vsi, z nichž jednou byly právě Horní Sechutice. V roce 1184 získal klášter i Dolní Sechutice (ves nebo dvůr), když jej spolu se dvorem Kočín vyměnil za ves Tuškov (dnes zaniklou) s knížetem Bedřichem. Plaští cisterciáci následně obě vsi zrušili a postavili vlastní grangii.\n\nNa počátku 14. století vznikla na pozemcích grangie opět ves a roku 1307 je poprvé připomínána ves Výrov, založená pravděpodobně na místě dřívějších Dolních Sechutic. Kolem samotného dvora vznikla také ves, osídlení bylo doloženo archeologicky. Sechutická grangie zůstala zachována i poté, co plaští cisterciáci opustili dvorské hospodaření (např. roku 1346 byla zrušena grangie v Kaznějově).\n\nAsi sto metrů východně od dvora se v poli dochovalo kruhové tvrziště s průměrem asi padesát metrů. Tvoří jej centrální pahorek obklopený zaneseným příkopem a nevýrazným valem. Povrchovými sběry byly na místě získány keramické střepy milavečské kultury a z přelomu raného a vrcholného středověku. Tvrziště může být pozůstatkem opevněného místa (tzv. ) v rámci klášterního hospodářského dvora, nebo sídlem drobného šlechtice v klášterních službách.\n\nRoku 1420 nechal král Zikmund Sechutice zapsat bratřím Hanušovi a Bedřichovi z Kolovrat na Libštejně a Krašově za pomoc proti husitům. Při vpádu husitů byl dvůr v letech 1425 a 1430 vypálen a zpustošen, následně se opět vrátil do majetku kláštera.\n\nJan Kellner, opat zchudlého kláštera, zastavil se svolením krále Jiřího z Poděbrad roku 1460 Sechutice s poli a lesy Slaviborovi Prackovi ze Svinné za půjčku 600 uherských zlatých. Místo úroků měl Pracek pobírat užitky z panství do konce svého života a po smrti se měl majetek vrátit zpět klášteru. Slavibor Pracek zemřel v roce 1510 a klášter pronajal pusté sechutické pozemky výrovským osadníkům.\n\nV roce 1539 získal Florián Gryspek Kaceřov spolu s mnoha okolními vesnicemi a požádal krále Ferdinanda I. o připsání zpustlých sechutických pozemků. Král bez jednání s klášterem Gryspekovi vyhověl a ten kromě sechutických pozemků zabavil i louky pod Výrovem, ze kterých se platilo klášteru. Plaský opat Bohuslav se o změně nedozvěděl a dál se marně dožadoval 50 kop od výrovských a od Gryspeka, až si roku 1554 stěžoval u krále, ale neúspěšně.\n\nV polovině 16. století zaznamenaly Sechutice mohutný stavební rozvoj: Gryspek nechal vystavět nový hospodářský dvůr s renesančním zámečkem či tvrzí, ovčín a pivovar se spilkou a krčmou. Ovčín, který mohl pojmout okolo 1100 kusů ovcí, stál při cestě k Výrovu (zbořen byl v sedmdesátých letech 20. století). Pivovar stával mezi dvorem a rybníkem Pivovárek, vařilo se v něm světlé pivo, ročně bylo 24 varů a pivo se prodávalo do vsí. Podruhové z Kralovic museli na sechutickém dvoře robotovat jeden den ročně při žních.\n\nOpat Vavřinec Řinský podal roku 1571 novou stížnost císaři, v níž dokazoval příslušnost Sechutic k majetku kláštera a jejich neprávní zabavení Gryspekem. Za vyjádření v žádosti hnal Florián Gryspek opata k zemskému a komornímu soudu. Roku 1588 Florián umírá a jeho syn Karel Gryspek se na Sechuticích usadil. Staly se střediskem jeho panství, do kterého patřil ještě Výrov a Lomany. Opat Kašpar z Werden a jeho nástupce Adam Wild podali na Karla Gryspeka a jeho sourozence v letech 1592–1600 žaloby, aby navrátili neprávem držené Sechutice, ale ani s jednou žalobou neuspěli. Karel Gryspek zemřel roku 1610, jeho majetek zdědil syn Václav. Když ten zemřel v roce 1620, připadly Sechutice ke Kaceřovu drženém bratry Florianem a Janem Jaroslavem. Za jejich účast na vzpouře byl Gryspekům zkonfiskován veškerý majetek a Sechutice se po více jak 80 letech vrátily roku 1623 do majetku cisterciáckého kláštera.\n\nZa třicetileté války se ve dvoře usadili vojáci: roku 1639 plukovník Burgsdorf a po jeho odchodu švédský generál Königsmark. Když dvůr opustili, byl zpustošen. Okolo roku 1650 byl klášterem opraven, po opravě v něm sídlil šafář a pět čeledínů.\n\nOpat Ondřej Trojer začal v roce 1699, posledním roce svého života, stavět nový barokní dvůr s ovčínem a sýpkou, také oboru a bažantnici. Jeho nástupce opat Evžen Tyttl po dokončení stavby dvora Býkov ve stavbě zdejšího dvora pokračoval. Výstavbu velkorysého barokního dvora realizoval klášterní stavitel Matěj Ondřej Kondel, který první etapu dokončil v roce 1707. Na obdélném osově symetrickém půdorysu byla pravděpodobně ponechána gryspekovská renesanční budova v čele, po stranách byl dvůr uzavřen přízemními obytnými staveními, čeledníky, chlévy, stájemi a kolnami. Na straně proti dnešní sýpce byla postavena 100 m dlouhá třímlatová stodola, největší na klášterním panství. Po dokončení první etapy se klášter soustředil na výstavbu nového konventu v Plasech a výstavba barokního dvora pokračovala až po mnohaleté prodlevě. Renesanční budovu v čele dvora, jejíž zbytky jsou možná zachovány v základech, nahradila v roce 1725 dnešní podsklepená třípatrová barokní sýpka s polovalbovou střechou a osmibokou věžičkou se zvonem. Ve středu dvora stojí nádrž se studnou, má zachovalé barokní roubení. Dvůr byl obklopen ovocným sadem, zeleninovou zahradou a haltýřem. Jako jediný ze dvorů na plaském panství nemají Sechutice zámeček – absence je vysvětlována blízkostí Mariánské Týnice i samotného opatství. V roce 1715 byl do dvora přiveden švýcarský plemenný dobytek.\n\nUrbanistický význam dvora pro klášterní panství určil i jeho situování – z jeho nároží vybíhala diagonálně čtveřice cest: jihozápadní směřovala ke klášteru v Plasech (po ní zůstala zachována pískovcová socha svatého Jana Nepomuckého na okraji lesa v místě zvaném \"U Jána),\" severovýchodní pak k proboštství v Týnci. Obě zmíněné cesty byly součástí staré plaské cesty. K nim příčné cesty směřovaly pak na severozápad k oboře, bažantnici, rybníku Oborák a dále ke dvoru Mladotice, druhá jihovýchodně k ovčínu, dnešní Hadačce a dále ke dvoru Rohy.\n\nZajímavé jsou urbanistické vazby dvora Sechutice s dalšími dvory a hlavními stavbami klášterního panství: spolu s opatstvím v Plasech, proboštstvím v Týnici a dvorem Hubenov leží v jedné ose vyjádřené původně cestami i přímými pohledy (samozřejmě je nutno přihlédnout k možnostem ve zdejší členité krajině). Dále Sechutice spolu s opatstvím v Plasech, dvorem Rohy a dvorem Býkov tvoří zcela pravidelný lichoběžník.\n\nV majetku kláštera byl dvůr až do jeho zrušení roku 1785, kdy přešel pod správu Náboženského fondu.\n\nHospodářský dvůr Sechutice patří mezi nejvíce ohrožené nemovité kulturní památky Plzeňska. Dvůr po roce 1989 získala v restitučním řízení fyzická osoba, je obýván a postupně opravován, především střechy. Silnice spojující Hadačku a Trojany dnes obchází dvůr ze severu, druhá cesta v ose Sechutice – Týnice – dvůr Hubenov je zachována jen v úseku od dvora k Pivovárku. Okolí dvora také nejspíš naruší plánované přeložení úseku silnice I/27, které povede mezi Sechuticemi a Hadačkou.\n\n"}
{"id": "36475", "url": "https://cs.wikipedia.org/wiki?curid=36475", "title": "Ústava České republiky", "text": "Ústava České republiky\n\nÚstava České republiky je základní zákon České republiky. Byl přijat jako ústavní zákon Českou národní radou 16. prosince 1992 a publikován v české Sbírce zákonů pod č. 1/1993 Sb.\n\nNa základě ústavního zákona o československé federaci z roku 1968 nejenže 1. ledna 1969 vznikla Česká socialistická republika, ale bylo také počítáno s přijetím republikových ústav, které však do roku 1989 přijaty nebyly. Po roce 1989 byly zahájeny přípravné práce, avšak nejasnosti kolem budoucnosti federace způsobily, že práce v České republice stagnovaly. Nakonec začala být první česká ústava připravována až v časové tísni, jež souvisela s blížícím se zánikem Československa.\n\nČeská ústava je tvořena preambulí a 8 hlavami, zahrnujícími základní ustanovení, moc zákonodárnou, moc výkonnou, moc soudní, Nejvyšší kontrolní úřad, Českou národní banku, územní samosprávu a přechodná a závěrečná ustanovení. Ústava ČR tedy implementuje oddělení jednotlivých mocí a určitý systém brzd a protivah. Do června 2013 byla Ústava osmkrát novelizována. 22 článků bylo dotčeno změnami, devět článků bylo doplněno, dva články byly vloženy a jeden článek byl v Ústavě zrušen.\n\nÚstava navazuje na Českou republiku existující v rámci zanikající federace a stanoví přechodná opatření pro působnost ústavních orgánů. Výslovně zrušila Ústavu České a Slovenské Federativní Republiky, ústavní zákon o československé federaci, ústavní zákony, které je měnily a doplňovaly a ústavní zákon České národní rady č. 67/1990 Sb., o státních symbolech České republiky. Naopak vyjmenovává, které dosavadní československé i české ústavní zákony platí v České republice jako ústavní zákony i nadále (ty, které upravují státní hranice, a ty, které Česká národní rada přijala po 6. červnu 1992), ty jsou spolu s Listinou základních práv a svobod součástí tzv. ústavního pořádku. Ostatním ústavním zákonům dosud platným na území České republiky pak přiznala sílu (obyčejného) zákona.\n\nNa 28. schůzi Národního shromáždění Československé socialistické republiky 27. října 1968 byl předložen společný návrh České národní rady (ČNR), Slovenské národní rady (SNR) a československé vlády na vydání ústavního zákona o československé federaci. Téhož dne byl ústavní zákon (č. 143/1968 Sb.) přijat a s nabytím účinnosti od 1. ledna 1969 vznikla Česká socialistická republika a Slovenská socialistická republika, přičemž obě republiky měly v rámci federace rovnoprávné postavení. Ústavní zákon o československé federaci v článku 142 odst. 2 stanovil, že spolu s přijetím ústavy Československé socialistické republiky přijmou obě republiky vlastní ústavy a předpokládal i vznik tří ústavních soudů. Zvrat však přinesl nástup normalizace. Reálnou federací bylo Československo jen do prosince 1970, kdy byl přijat ústavní zákon č. 125/1970 Sb., jehož důvodová zpráva jasně zdůrazňovala „\"posílení koncepční úlohy federálního centra\"“. Ústavní zákon č. 125/1970 Sb. přinášel 37 přímých změn a doplňků, které znamenaly likvidaci původní koncepce federace a pro obě republiky ztrátu podstatné části svých kompetencí. Československo tak bylo po roce 1970 centralisticky spravovaným státem s vnějšími formálními znaky federace.\n\nNutnost přípravy nové federální ústavy zazněla poprvé oficiálně na XVII. sjezdu Komunistické strany Československa (KSČ) na jaře 1986. Od roku 1987 fungovala pracovní skupina v čele s Mariánem Čalfou a v listopadu 1988 vznikla 153členná komise KSČ a Národní fronty v čele s Milošem Jakešem pro přípravu nové ústavy, která měla být přijata po XVIII. sjezdu KSČ v průběhu roku 1990. V posledním pracovním textu byla ústava koncipována jako společná pro federaci i obě republiky, bylo vypuštěno ustanovení o vedoucí úloze KSČ a do určité míry rozšířen katalog základních práv.\n\nNa podzim 1989 navrhla skupina poslanců Federálního shromáždění vydat ústavní zákon o způsobu přijetí nové Ústavy Československé socialistické republiky, České socialistické republiky a Slovenské socialistické republiky. Ačkoliv národní rady obou republik neměly k dispozici návrhy nových ústav nebo společné ústavy, vyslovily 31. října 1989 souhlas s návrhem ústavního zákona o způsobu jejich přijetí: usnesení České národní rady bylo publikováno jako č. 123/1989 Sb., usnesení Slovenské národní rady jako č. 124/1989 Sb. Přijetím návrhu ústavního zákona měly být vytvořeny podmínky pro vydání trojjediné ústavy, tj. společné ústavy federace i obou republik. Souhlas národních rad s přijetím ústavního zákona znamenal současně, že se republiky vzdaly svého práva na vlastní ústavu.\n\nPřelom však nastal v důsledku událostí sametové revoluce. Již 30. listopadu 1989 se tak na plénu Slovenské národní rady dotazoval poslanec Majer, zda se bude v souvislosti s přijetím nové ústavy znovu schvalovat i ustanovení o způsobu přijetí, anebo zda usnesení Slovenské národní rady z konce října zůstane netknuté. Slovenská národní rada pak na dalším zasedání 6. prosince 1989 svůj souhlas z 31. října 1989 usnesením č. 167/1989 Sb. zrušila. Česká národní rada přijala obdobné usnesení (č. 166/1989 Sb.) 19. prosince 1989. V následujícím období byla přijata řada ústavních zákonů, které měly směřovat k vytvoření, resp. obnovení, reálné federace. Republiky přijaly ústavní zákony o svých symbolech a byla na ně přenesena řada dosud federálních kompetencí. Do voleb v roce 1992 však nebyly přijaty nové ústavy ani federace, ani obou republik.\n\nVe dnech 5. až 6. června 1992 se konaly volby do Federálního shromáždění ČSFR, České národní rady a Slovenské národní rady. V České republice zvítězila Občanská demokratická strana (ODS), která ve svém volebním programu hovořila buď o fungující federaci, anebo rozdělení, ovšem spíše strana dávala přednost zachování federace. Byla to ostatně právě ODS, která jako jediná z tehdy významných politických stran kandidovala v obou částech federace. Na Slovensku zvítězilo Hnutí za demokratické Slovensko (HZDS), které prosazovalo především mezinárodní subjektivitu Slovenska, což se sice s existencí společného státu v zásadě vylučovalo, ovšem HZDS se podařilo přesvědčit voliče o slučitelnosti takových požadavků s existencí federace.\n\nÚstava Slovenské republiky byla přijata 1. září 1992 a účinnosti nabyla již 1. října 1992, tři měsíce před zánikem federace.\n\nNedlouho po volbách byla zahájena i příprava Ústavy České republiky. Vedle sebe fungovaly dvě komise: komise vlády a komise předsednictva České národní rady.\n\nVládní komise byla zřízena usnesením vlády č. 484 z 10. července 1992. Předsedou komise byl Václav Klaus, místopředsedou Jan Kalvoda, sekretářem Cyril Svoboda, členové komise byli Filip Šedivý, Jiří Vlach, Vojtěch Cepl, Daniel Kroupa, Václav Benda, Václav Pečich, Jan Litomiský, Miloslav Výborný, Václav Novotný, Miroslav Sylla, Pavel Zářecký a Dušan Hendrych. Václav Havel si přál, aby členem komise byl i jeho poradce Vladimír Klokočka, ten se nakonec na činnosti komise přímo nepodílel, v říjnu 1992 byl pak ale jedním ze tří profesorů ústavního práva, kteří se podíleli na závěrečné oponentuře Ústavy.\n\nČleny komise předsednictva ČNR byli Marek Benda, Jiří Bílý, Pavel Hirsch, Antonín Hrazdíra, Ivana Janů, Hana Marvanová, Ivan Mašek, Jaroslav Ortman, Jiří Payne, Anna Röschová, Vítězslav Sochor, Milan Uhde a Jan Vik. Koncem srpna 1992 bylo dohodnuto, že základem pro další jednání bude návrh Ústavy od vládní komise.\n\nZ činnosti vládní komise se zachovaly jen jednotlivé dokumenty – směrnice, zásady, ideový nástin a ideový návrh (červenec/srpen 1992), zásady ústavy (září 1992) a vládní návrh ústavy, jenž byl základem pro budoucí českou ústavu. Komise předsednictva ČNR se sešla třináctkrát.\n\nMožnosti tvorby nové ústavy shrnul již na počátku činnosti vládní komise její tajemník Cyril Svoboda: bylo možné vycházet z československé ústavy z roku 1920, přepracovat dosavadní Ústavu ČSFR, anebo vypracovat zcela nový dokument. Nejen Svoboda, ale i ostatní členové komise směřovali k možnosti využití prvorepublikové ústavy.\n\nProblematické se jevilo především postavení Listiny základních práv a svobod, která byla nesena samostatným ústavním zákonem, jenž jí zajišťoval nadústavní charakter. Zařazení Listiny do Ústavy se jevilo jako politicky neprůchodné především kvůli Václavu Klausovi, který Listinu nechtěl vůbec a její případné včlenění přímo do textu Ústavy nazval „plevelem Ústavy“. Klausovi především vadila formulace čl. 17 Listiny o právu na informace, když byl spíše pro formulaci práva vyhledávat informace, a také mu vadilo právo sdružovat se v odborech a právo na odměnu za práci (čl. 28 Listiny). Problém se pokusil vyřešit Miloslav Výborný vytvořením koncepce tzv. ústavního pořádku, který byl teoretiky kritizován (Filip, Knapp).\nV týdnu od 19. do 24. října 1992 se v Karlových Varech začala připravovat čistá verze Ústavy: první články byly převzaty ze starších návrhů, články o moci zákonodárné psali Miroslav a Jindřiška Syllovi, články k prezidentovi psal Cyril Svoboda, články o vládě Dušan Hendrych, moc soudní pak František Zoulík. Hendrych také napsal pasáže týkající se České národní banky a Nejvyššího kontrolního úřadu, územní samosprávu psal Pavel Zářecký.\n\nDne 23. října 1992 přijeli provést závěrečnou oponenturu tři ústavní právníci: Pavel Peška, Vladimír Klokočka a Pavel Holländer.\n\nDůvodovou zprávu ke karlovarskému návrhu Ústavy sepsal Cyril Svoboda s Milenou Polákovou víkend předtím, než měla být předložena premiéru Klausovi. Karlovarskému návrhu se posléze věnovaly na zámku v Lánech poslanecké skupiny, kromě výše zmíněné komise i ústavněprávní výbor České národní rady. Zde byl také zformulován článek 9 o podstatných náležitostech demokratického právního státu inspirovaný německým Základním zákonem a navržený Ivanou Janů, ale byl zde také zakotven Nejvyšší správní soud.\n\nV nočních hodinách patnáctého prosince 1992 se sešli zástupci vládních stran a uzavřeli písemnou dohodu vlastnoručně uvedenou na kusu papíru z poznámkového bloku, ve které sjednali, že nebude přijat žádný pozměňovací návrh předložený v diskusi, ledaže se na tom dohodnou všechny vládní strany. Byla to reakce na situaci, kdy k přijetí pozměňovacího návrhu stačila (a stačí) většina přítomných, zatímco k přijetí ústavního zákona je potřebná třípětinová většina. S ohledem na tuto politickou dohodu nebyly přijaty i takové pozměňovací návrhy, jež lze označit za kvalitní a dobré.\n\nCelkově vznikly v období přípravy Ústavy samostatné České republiky čtyři kompletní návrhy: vládní návrh, návrh Československé sociálně demokratické strany, návrh Komunistické strany Čech a Moravy a návrh Liberálně sociální unie. Poslední tři zmiňované návrhy nebyly v České národní radě projednány.\n\nVládní návrh ústavního zákona ČNR, Ústava ČR (sněmovní tisky 152 a 154) s upřesňujícím dodatkem, byl projednán Českou národní radou na její desáté schůzi ve středu 16. prosince 1992. Návrh odůvodnil nejprve předseda republikové vlády Václav Klaus, jenž úvodem svého projevu uvedl, že pro parlament i vládu je toto jednání zkouškou dospělosti. K návrhu ústavního zákona byli dva společní zpravodajové – Hana Marvanová a Miloslav Výborný.\n\nZ množství pozměňovacích návrhů byl úspěšný jen návrh poslance Pavla Hirše, který vrátil do Ústavy poměrný volební systém pro Sněmovnu a většinový pro Senát. Výsledky hlasování oznámil předseda České národní rady Milan Uhde: „\"… ze 198 přítomných poslankyň a poslanců, kteří se účastnili hlasování, 16 hlasovalo proti, 10 poslankyň a poslanců se zdrželo hlasování a 172 kladnými hlasy byla Ústava České republiky přijata.\"“ Po ukončení jednání se sešlo ke krátké schůzi předsednictvo České národní rady, jež vyhlásilo Ústavu České republiky.\n\nS ohledem na ustanovení čl. 39 odst. 4 Ústavy, podle něhož „\"[k] přijetí ústavního zákona (…) je třeba souhlasu třípětinové většiny všech poslanců a třípětinové většiny přítomných senátorů[,]\"“ je možné zkonstatovat, že pro změnu Ústavy je nutný složitější postup, což z pohledu typologie ústav značí, že se jedná o ústavu rigidní. Ačkoliv je česká historická zvyklost mít ústavu rigidní, v souvislosti s přípravou Ústavy České republiky se objevovaly hlasy, aby Ústava mohla být měněna prostou – nikoliv kvalifikovanou – většinou, čímž by se jednalo o ústavu flexibilní.\n\nZ pohledu Loewensteinovy ústavní ontologie je možné českou Ústavu charakterizovat jako ústavu normativní, tedy že politický proces probíhá podle jejich pravidel. Vysoká míra souladu mezi právní a faktickou ústavou způsobuje, že česká Ústava je také ústavou reálnou, ústava se tak kryje se skutečností.\n\nČeská ústava je psanou ústavou, když je písemně zachycena v psaném (ústavním) zákoně v promulgačním listu – Sbírce zákonů.\n\nÚstava České republiky je také ústavou původní a dohodnutou. Přestože v roce 1992 existovala snaha přijmout ústavní listinu z roku 1920, čímž bychom hovořili o přenesené ústavě, nakonec tento pokus nebyl úspěšný a česká ústava, ač je tou prvorepublikovou silně inspirována, je ústavou původní. Neboť byla česká ústava výsledkem politického kompromisu završeného na půdě České národní rady 16. prosince 1992, jedná se o ústavu dohodnutou.\n\nPro Českou republiku a její ústavní právo je typická výrazná stabilita a reálná neměnnost (polylegální) ústavy. Od účinnosti Ústavy došlo jen k několika mála změnám, které však nikterak výrazně neovlivnily podobu českého ústavního systému.\n\nPrvní zásah do textu Ústavy byl uskutečněn ústavním zákonem č. 347/1997 Sb., o vytvoření vyšších územních samosprávných celků a o změně ústavního zákona České národní rady č. 1/1993 Sb., Ústava České republiky, který naplňoval čl. 100 odst. 3 Ústavy. Tímto ústavním zákonem byly vytvořeny vyšší územní samosprávné celky.\n\nDalší změnu do textu Ústavy přinesl ústavní zákon č. 300/2000 Sb., jenž byl přijat v souvislosti se vstupem České republiky do Severoatlantické aliance (1999), a který upravoval otázky související s vysíláním ozbrojených sil, pobytem spojeneckých sil v České republice, participací republiky na obranných systémech mezinárodních organizací a také rozdělení kompetencí mezi vládu a parlament v těchto otázkách.\n\nDalší změna byla provedena ústavním zákonem č. 448/2001 Sb. Vláda v únoru 2000 připravila novelu Ústavy, kterou však Poslanecká sněmovna ve druhém čtení zamítla. Tato novela zahrnovala také změnu v čl. 98 Ústavy, když tento článek měl být uveden do souladu s novým zněním zákona č. 6/1993 Sb., o České národní bance (ČNB). Když Poslanecká sněmovna novelu zamítla, dostal se zákon o ČNB do nesouladu s textem Ústavy. Nová dikce zákona, a tím nutnost změny Ústavy, souvisela s požadavkem Smlouvy o založení Evropského společenství a Protokolu o Statutu Evropského systému centrálních bank a Evropské centrální banky, připojeného k této smlouvě. Byl tak připraven nový návrh, který měl toliko legislativně technický význam a který v článku 98 nahradil „\"stabilitu měny\"“ „\"cenovou stabilitou\"“.\n\nVýznamnou změnou byla tzv. euronovela Ústavy z 18. října 2001 (č. 395/2001 Sb.). Euronovela s účinností od 1. června 2002 doplnila druhý odstavec do článku 1, který vyjádřil, že republika dodržuje závazky, které pro ni vyplývají z mezinárodního práva. Článek 10, upravující do té doby aplikační přednost mezinárodních smluv o základních právech a lidských svobodách, rozšířil okruh aplikační přednosti na vyhlášené mezinárodní smlouvy, k jejichž ratifikaci dal Parlament souhlas. Za článek 10 byly euronovelou doplněny články 10a a 10b, které upravují podmínky přenesení pravomoci (čl. 10a) na mezinárodní organizaci nebo instituci. V souvislosti s otázkami, jež souvisejí se závazky vyplývajícími z členství v takovém subjektu, je založena povinnost vlády informovat Parlament a právo komor Parlamentu se k tomuto vyjádřit (čl. 10b). Upravena byla současně dikce čl. 39 odst. 4, jenž nově nehovořil o schválení mezinárodní smlouvy, ale souhlasu k ratifikaci. Zcela změněn byl článek 49 upravující ratifikaci mezinárodních smluv. Změněn byl článek 52, když bylo upřesněno, že u zákonů je publikace v promulgačním listu (Sbírce zákonů) podmínkou platnosti, zatímco u mezinárodních smluv podmínkou použitelnosti. Upravena byla formulace čl. 87 vymezující kompetence Ústavního soudu, byl změněn okruh aktů, jimiž je ústavní soudce vázán (čl. 88) a byl připojen odstavec 3 do článku 89, jenž upravuje závaznost rozhodnutí Ústavního soudu. Změnu doznal také článek 95 upravující vázanost soudců (obecných soudů).\n\nOdpor části politické reprezentace k zavádění institutů přímé demokracie, a s tím související obava z obecné formulace referenda, způsobila, že s ohledem na referendum o přistoupení České republiky k Evropské unii byl přijat ústavní zákon č. 515/2002 Sb., který do textu Ústavy zakomponoval jednorázovou úpravu ve vztahu k tomuto referendu. Po referendu se tato ustanovení Ústavy stala obsahově obsoletními a novelou č. 71/2012 Sb., kterou se zavedla přímá volba prezidenta, byla z Ústavy vypuštěna.\n\nV roce 2009 byla přijata další novela Ústavy (ústavní zákon č. 319/2009 Sb.) v zásadě připravená již v roce 2001 Stálou komisí Senátu pro Ústavu České republiky a parlamentní procedury, kterou byla zavedena možnost samorozpuštění Poslanecké sněmovny, což byla reakce na předchozí rozhodnutí Ústavního soudu, kterým byl zrušen ústavní zákon o zkrácení pátého volebního období Poslanecké sněmovny. Zároveň byla odstraněna zásadní vada v Ústavě pocházející z redakčního pochybení při její přípravě v roce 1992. Ústava totiž pominula přechod pravomoci vyhlašovat volby do Sněmovny a Senátu v případě, že prezident nemůže funkci vykonávat. Tato mezera tak mohla způsobit, že pokud by mezi rozpuštěním Poslanecké sněmovny a vyhlášením voleb do ní nastala situace, že by prezident nemohl úřad vykonávat, nemohly by být volby vůbec vyhlášeny, neboť přechod této pravomoci Ústava neřešila a případná změna Ústavy, k níž by bylo třeba ústavního zákona, by nebyla možná, neboť sám Senát takový předpis v době, kdy je Sněmovna rozpuštěna, přijmout nemohl a nemůže s ohledem na dikci čl. 33 odst. 2 Ústavy.\n\nV červnu 2011 předložila vláda Poslanecké sněmovně návrh ústavního zákona, který počítal se zavedením přímé volby prezidenta. Návrh byl v Poslanecké sněmovně přijat v prosinci 2011, v Senátu v únoru 2012. Část ústavního zákona č. 71/2012 Sb. má stanovenou účinnost od 1. října 2012, zbývající ustanovení od 8. března 2013. Obecné datum nabytí účinnosti (1. říjen 2012) bylo stanoveno tak, aby umožnilo dodržení termínů pro vyhlášení a konání volby prezidenta přímou volbou. K tomuto datu by pak měl nabýt účinnosti i volební zákon, který má podrobně upravovat přímou volbu prezidenta, a další novely zákonů v souvislosti se zavedením přímé volby. Ustanovení s odloženou účinností (8. březen 2013) se týkají odpovědnosti prezidenta za velezradu a podmínek pro podání ústavní žaloby Senátu proti prezidentovi. Toto datum navazuje na konec volebního období dosavadního prezidenta Václava Klause dne 7. března 2013.\n\nDo účinnosti ústavního zákona č. 71/2012 Sb. byl prezident republiky volen Parlamentem na společné schůzi obou komor (čl. 54 odst. 2 v původním znění). Volba prezidenta republiky se konala v posledních třiceti dnech volebního období úřadujícího prezidenta republiky, v případě, že by se úřad uvolnil dříve, měla se volba konat do třiceti dnů (čl. 56 v původním znění). Způsob a průběh volby prezidenta byl upraven v článku 58 v původním znění Ústavy. Původně skládal prezident slib a vzdával se svého úřadu do rukou předsedy Poslanecké sněmovny (čl. 59 odst. 1; čl. 61), nově půjde o předsedu Senátu. Ke změně došlo i v otázce pravomocí: k nařízení, aby se trestní řízení nezahajovalo, a bylo-li zahájeno, aby se v něm nepokračovalo, je nově vyžadována součinnost vlády, vypadla jednorázová privilegovaná pravomoc vyhlásit referendum o přistoupení České republiky k Evropské unii a jeho výsledek.\n\nZatím poslední změnu Ústavy znamenal ústavní zákon č. 98/2013 Sb., který nabyl účinnosti 1. června 2013. Jím byla po několika letech diskuzí omezena imunita poslanců, senátorů a soudců Ústavního soudu jen na dobu jejich mandátu.\n\nPůvodní vládní návrh počítal se zcela odlišnou formulací preambule. Nakonec však byla přijata formulace, jejímž hlavním autorem byl Václav Havel a závěrečným editorem předseda České národní rady Milan Uhde. V rámci preambule je možné vysledovat dvě části: rekapitulační a programově-manifestační. Rekapitulační část odkazuje na historické tradice a státoprávní vývoj na českém území, programově-manifestační část pak zahrnuje deklaraci základních státních cílů a hodnot. Z formulace preambule je možné odvodit republikánský charakter státu a z absence odkazu na náboženství či víru je patrná také skutečnost, že Česká republika je laickým státem. Provolání označuje za příjemce Ústavy občany České republiky v Čechách, na Moravě a ve Slezsku, tedy nikoli národ, jak tomu činila Ústavní listina z roku 1920. Díky Václavu Havlovi se v preambuli objevuje pojem „\"občanská společnost\"“, jenž jinde v Ústavě či v Listině přítomen není.\n\nUstanovení článku 1 Ústavy zakotvuje základní principy celého ústavního systému České republiky. Druhý odstavec byl ke článku připojen v rámci tzv. euronovely Ústavy. Článek jedna také jako jediný článek Ústavy vymezuje název státu. Z ustanovení také vyplývá, že stát je republikou, přičemž toto je možné vyvodit již z preambule, ale zároveň i dalších ustanovení Ústavy. Republika je poté vymezena jako svrchovaný, jednotný a demokratický právní stát, jenž je založený na úctě k právům a svobodám člověka a občana. Svrchovanost značí, že Česká republika je plně způsobilá k právům a právním úkonům, je plnoprávným subjektem mezinárodního práva a je nezávislá na jiné moci. Svrchovanost však může být dobrovolně omezena účastí na mezinárodní organizaci – v takovém případě se jedná o koncept tzv. sdílené či slité suverenity – a konkrétně v případě České republiky se jedná o její členství v Evropské unii. Prohlášení, že republika je „\"jednotný\"“ stát má znamenat, že se nejedná o jakoukoliv formu konfederace či federace. Definice České republiky jako demokratického právního státu zdůrazňuje spojení těchto dvou zásad – demokratického a právně-státního, přičemž změna jejich podstatných náležitostí je z dikce čl. 9 Ústavy nepřípustná. Pojem právního státu má být – také s ohledem na judikaturu Ústavního soudu – vykládán v materiálním a nikoliv jen ve formálním smyslu. Již v prosinci 1993 Ústavní soud judikoval, že: „\"[ú]stava akceptuje a respektuje princip legality jako součást celkové koncepce právního státu, neváže však pozitivní právo jen na formální legalitu, ale výklad a použití právních norem podřizuje jejich obsahově materiálnímu smyslu, podmiňuje právo respektováním základních konstitutivních hodnot demokratické společnosti a těmito hodnotami také užití právních norem měří.\"“ Konstatování, že republika je stát „\"založený na úctě k právům a svobodám člověka a občana\"“ je zakotvením státního cíle, který zavazuje státní moc. Formulace pak úzce souvisí s článkem 3, jenž prohlašuje Listinu součástí ústavního pořádku a článkem 9, podle něhož je zakázána – a to i ústavodárci – změna podstatných náležitostí demokratického právního státu. Česká republika jako právní a demokratický stát je v podstatě také nepochybně sociálním státem, ačkoliv taková formulace není v Ústavě výslovně uvedena. Odstavec druhý pak přebírá základní zásadu mezinárodního práva o poctivém plnění mezinárodních závazků a do Ústavy byl připojen až euronovelou Ústavy. Z tohoto odstavce pak vyplývají povinnosti subjektům státní moci, především zákonodárci, aby nepřijímal zákony, jež by znemožňovaly dodržení mezinárodněprávních závazků. Součástí aplikace mezinárodněprávní normy je také zohlednění judikatury mezinárodních institucí soudního typu, jež mají za úkol tyto normy aplikovat.\n\nPřed ratifikací Lisabonské smlouvy v roce 2009 vyjádřili někteří politici obavy, že její vtělení do právního řádu České republiky může do těchto základních principů zasáhnout. Ústavní soud nicméně ve svém nálezu Pl. ÚS 19/08 judikoval, že je „\"důležité poukázat na možnost členského státu z Evropské unie vystoupit postupem stanoveným v čl. 50 Smlouvy o EU; explicitní artikulace této možnosti v Lisabonské smlouvě je nesporným potvrzením principu States are the Masters of the Treaty a trvající svrchovanosti členských států.\"“\n\nV roce 1863 vymezil Abraham Lincoln při projevu v Gettysburgu tři znaky vymezující demokracii: vládu lidu, lidem a pro lid. Vláda lidu je upravena v čl. 2 odst. 1, vláda lidem v odst. 1 věty za středníkem ve spojení s odst. 2, a vláda pro lid v odst. 3 článku 2 Ústavy. První odstavec článku 2 zakotvuje princip svrchovanosti lidu a dělbu státní moci na zákonodárnou, výkonnou a soudní. Princip svrchovanosti lidu je v zásadě politický nikoliv právní – pojem, který značí, že je to právě lid, jenž disponuje právem vytvořit systém hodnot, institucí a procedur, prostřednictvím nichž se má stát řídit. Zároveň je vyloučeno, aby existoval státní orgán, jenž by přímo či nepřímo svou legitimitu neodvozoval od lidu. Odstavec druhý vytváří možnost přijmout ústavní zákon, který by zakotvil možnost zavést některý z institutů přímé demokracie – především referenda. Vládní návrh Ústavy s tímto ustanovením nepočítal, neboť ODS a Občanská demokratická aliance (ODA) byly proti referendu. Jakmile se však objevila hrozba nepřijetí Ústavy v České národní radě, přišli někteří poslanci ODS s návrhem, aby bylo k Ústavě uspořádáno ratifikační referendum. Nakonec bylo ustanovení do Ústavy zakomponováno především z popudu některých sociálnědemokratických poslanců a na naléhání Václava Havla. Ačkoliv bylo od přijetí Ústavy připraveno několik návrhů ústavních zákonů o referendu, zatím jediné celostátní referendum, jež se uskutečnilo, bylo o přistoupení České republiky k Evropské unii, kvůli němuž byla přijata i novela Ústavy. Odstavce 3 a 4 upravují zásadu enumerativnosti veřejnoprávních pretenzí a zásadu legální licence. Zásada enumerativnosti veřejnoprávních pretenzí vyjadřuje, že veřejnou moc lze uplatňovat jen v případech, mezích a způsoby, které stanoví zákon. Zásada legální licence, jež je opakem zásady enumerativnosti veřejnoprávních pretenzí, vyjadřuje, že každý může činit vše, co zákon nezakazuje a naopak není povinen činit nic, co mu zákon neukládá. Je zde patrná podobnost s ustanovením čl. 2 Listiny, avšak zatímco Ústava hovoří o „\"každém občanu\"“, Listina tento okruh rozšiřuje na „\"každého\"“.\n\nČlánek 3 vymezující, že Listina základních práv a svobod je součástí ústavního pořádku České republiky, není obvyklým ustanovením ústav. Článek 3 byl do Ústavy zakomponován až v prosinci 1992 jako výsledek politické dohody: vládní návrh na Listinu vůbec neodkazoval, pozdější návrhy již Listinu zmiňovaly alespoň v přechodných a závěrečných ustanoveních, což však bylo považováno za způsob, který neodpovídal významu Listiny. Nakonec všechny výbory ČNR v prosinci 1992 navrhly, aby byl odkaz na Listinu uveden již přímo v první hlavě Ústavy. Zvláštností ustanovení je také podivný slovosled, který byl zvolen proto, aby slovo Listina mohlo být psáno s velkým počátečním písmenem. Listina, která byla doposud připojena k ústavnímu zákonu č. 23/1991 Sb., byla od něj oddělena a nově vyhlášena formou zvláštního usnesení Předsednictva ČNR č. 2/1993 Sb. Tento postup Předsednictva ČNR v následujícím období posloužil ke zpochybnění normativní povahy Listiny jako takové. Podobný odkaz na úpravu základních práv a svobod se nacházel také v prosincové ústavě (1867) a ve druhém ústavním provizoriu (č. 37/1918 Sb. z. a n.).\n\nČlánek 4, podle něhož jsou základní práva a svobody pod ochranou soudní moci, nezakládá ochranu toliko na ta práva, jež jsou upravena v Listině, ale také v jiných ústavních předpisech a mezinárodních úmluvách.\n\nPodstata politického systému České republiky je vyjádřena v článku 5 Ústavy, v němž jsou také zakotveny politické strany, jimž je přiznána nezastupitelná úloha. Jejich prostřednictvím se občané účastní na politickém životě společnosti. Vznik politické strany musí být svobodný a nepodléhá tudíž povolení ze strany státního orgánu (k jejímu fungování je nicméně vyžadována registrace). Důraz na volnou soutěž odmítá omezování plurality stran a vedoucí úlohu jakékoli z nich. Strany a hnutí nesmějí své zájmy prosazovat násilím. Fungování stran a hnutí potom blíže upravuje zákon č. 424/1991 Sb. (o sdružování v politických stranách a politických hnutích).\n\nK politickému rozhodování se váže článek 6, který zakotvuje princip vlády většiny a ochranu menšin.\n\nČlánek 7 zakotvující ochranu přírody původní vládní návrh Ústavy nezahrnoval. Jeho autorem je Václav Havel, který byl přesvědčen o vhodnosti mít v Ústavě „\"ekologický paragraf\"“. Nakonec byla do Ústavy přijata redukovaná podoba Havlova návrhu.\n\nČlánek 8 je základním ustanovením zaručující princip územní samosprávy, jehož odstranění by bylo porušení nejen Evropské charty místní samosprávy, ale také ústavně nepřípustné kvůli zásahu do podstatných náležitostí demokratického právního státu. Územní samospráva je pak dále rozvedena v čl. 99 až 105.\n\nČlánek 9 vymezuje tři základní pravidla, a to že změna Ústavy může být provedena toliko formou ústavního zákona (odst. 1), že ani takovou formou není možné změnit podstatné náležitosti demokratického právního státu (odst. 2) a že toto „materiální jádro Ústavy“ nesmí být odstraněno nebo ohroženo ani výkladem právních předpisů (odst. 3). Odstavec druhý, tj. vymezení, že změna podstatných náležitostí demokratického právního státu je nepřípustná, je tzv. \"imperativem nezměnitelnosti materiálního jádra Ústavy\". Historicky se poprvé takový imperativ objevil v ústavě Francouzské republiky ze srpna 1884, kterým bylo stanoveno, že republikánská forma vlády nemůže být předmětem revize. Identická konstrukce se nachází i v současné Ústavě Francouzské republiky. V roce 1949 přijatý Základní zákon Spolkové republiky Německo reagoval nejen procedurální úpravou, ale také i dalšími dvěma omezeními, na vývoj z let 1919 až 1945. První omezení stanovuje, že Základní zákon může být měněn pouze zákonem, jenž výslovně mění či doplňuje text Základního zákona. Druhým opatřením bylo vyjmutí materiálního ohniska z dispozice ústavodárce, čímž se hovoří o imperativu nezměnitelnosti či o \"klausuli věčnosti\". Německá klausule věčnosti (\"\") na rozdíl od české blíže specifikuje materiální ohnisko (členění spolku do zemí, spolupůsobení zemí při zákonodárství, důstojnost člověka, principy demokratického a sociálního státu, suverenity lidu, dělbu moci, vázanost státní moci zákonem a právo na odpor).\n\nKlíčová norma pro inkorporaci mezinárodního práva se nachází v článku 10 Ústavy. Do euronovely Ústavy poskytoval článek mezinárodním smlouvám o lidských právech a základních svobodách sílu obdobnou ústavnímu pořádku. Euronovelou byl okruh smluv rozšířen a byla zavedena aplikační přednost.\n\nČlánky 10a a 10b byly do Ústavy zakomponovány tzv. euronovelou Ústavy a byly reakcí na přistoupení České republiky k Evropské unii. Článek 10a upravuje podmínky přenesení pravomoci na mezinárodní organizaci nebo instituci, přičemž v souvislosti s otázkami, jež souvisejí se závazky vyplývajícími z členství v takovém subjektu, je založena povinnost vlády informovat Parlament a právo komor parlamentu se k tomuto vyjádřit (čl. 10b).\n\nZákladní ústavní východisko pro vymezení a určení státního území se nachází v článku 11, jenž zároveň určuje, že ke změnám státní hranice může dojít pouze prostřednictvím ústavního zákona.\n\nÚprava nabývání a pozbývání státního občanství se nachází v ustanovení článku 12, podle kterého není možné státní občanství pozbýt proti své vůli. V roce 2007 byl připraven návrh ústavního zákona o státním občanství, který měl především zakotvit, že na udělení státního občanství není právní nárok, což byla nejspíše snaha o překonání judikatury Nejvyššího správního soudu, podle níž na udělení státního občanství je subjektivní právo. Zákon o státním občanství České republiky č. 186/2013 Sb. nabyl účinnosti 1. ledna 2014 a v § 12 stanovil, že na získání občanství není právní nárok.\n\nÚstavní zakotvení Prahy jako hlavního města se nachází v článku 13 Ústavy. Autorem ustanovení byl Pavel Zářecký, jako redundantní ho původně označil tehdejší premiér Václav Klaus.\n\nPrvní odstavec článku 14 obsahuje taxativní výčet státních symbolů České republiky, kterými jsou malý a velký státní znak, státní barvy, státní vlajka, vlajka prezidenta republiky, státní pečeť a státní hymna. Pouhý výčet státních symbolů bez jejich další ústavní konkretizace je jevem poměrně výjimečným. Státní symboly blíže upravuje na základě odkazu zákon č. 3/1993 Sb. (o státních symbolech České republiky), jejich užívání potom zákon č. 352/2001 Sb. (o užívání státních symbolů České republiky).\n\nHlava druhá Ústavy (čl. 15 až 53) zakotvuje postavení Parlamentu jako nositele moci zákonodárné a ústavodárné. Článek 15 vymezuje, že zákonodárná moc náleží Parlamentu, jenž je tvořen dvěma komorami, a to Poslaneckou sněmovnou a Senátem. Poslanecká sněmovna má z dikce článku 16 dvě stě poslanců volených na čtyřleté období, Senát 81 senátorů volených na šestileté období, přičemž každé dva roky se volí třetina senátorů. Článek 17 upravuje lhůty voleb, článek 18 pak aktivní volební právo a způsob volby. Volby do Poslanecké sněmovny se konají na základě všeobecného, rovného a přímého volebního práva dle zásad poměrného zastoupení, do Senátu se volí tajným hlasováním taktéž na základě všeobecného, rovného a přímého volebního práva, ovšem podle zásad většinového volebního systému. Aktivní volební právo, tj. právo volit, má každý občan České republiky, který dosáhl věku osmnácti let. Pasivní volební právo, tj. právo být volen, je upraveno v článku 19: do Poslanecké sněmovny mohou být zvoleni občané České republiky, kteří mají aktivní volební právo a dosáhli věku 21 let. Do Senátu může být zvolen každý občan České republiky, který má aktivní volební právo a který dosáhl věku 40 let. Mandát z dikce Ústavy vzniká zvolením. Za den zvolení se považuje poslední den voleb. Další podmínky výkonu volebního práva, organizaci voleb a rozsah soudního přezkumu stanovuje na základě odkazu v článku 20 Ústavy zákon. Vzájemná neslučitelnost členství v obou komorách Parlamentu je zakotvena v článku 21. Pravá inkompatibilita, tj. neslučitelnost funkcí s ohledem na možný střet veřejného zájmu při výkonu různých funkcí v rámci trojdělby státní moci, je upravena v článku 22. S funkcí poslance či senátora je tak neslučitelný výkon funkce prezidenta republiky, soudce, na základě odkazu na zákon – jedná se o 159/2006 Sb. – také funkce vykonávané v pracovněprávní vztahu nebo služebním poměru k České republice, pokud jde o funkce jmenované, poté také funkce, v nichž se při výkonu státní správy rozhoduje na ministerstvech, jiných správní úřadech, státním zastupitelství či soudech, bezpečnostních sborech a ozbrojených silách České republiky, Nejvyšším kontrolním úřadu, Kanceláři prezidenta republiky, Kanceláři Poslanecké sněmovny a Kanceláři Senátu, Pozemkovém fondu České republiky či jiných státních fondech a v Kanceláři Veřejného ochránce práv. Článek 23 Ústavy upravuje slib poslance a senátora. Článek 24 řeší vzdání se mandátu, článek 25 pak zánik mandátu. Mandát zaniká odepřením slibu nebo složením slibu s výhradou, uplynutím volebního období, vzdáním se mandátu, ztrátou volitelnosti, rozpuštěním Poslanecké sněmovny – v případě poslanců – a vznikem neslučitelnosti dle článku 22 Ústavy. Ve vztahu k mandátu Ústava dále upravuje jeho výkon v článku 26. Imunita je upravena v ustanovení článku 27 Ústavy, odst. 1 vylučuje jakýkoliv postih poslance či senátora pro hlasování v plénu či orgánech obou komor; odstavec druhý pak upravuje tzv. hmotněprávní neodpovědnost (indemnitu) poslanců a senátorů vztahující se na projevy učiněné v Poslanecké sněmovně, anebo v Senátu či orgánech komor Parlamentu. Z dikce třetího odstavce podléhá poslanec či senátor za spáchané přestupky jen disciplinární pravomoci komory, jejímž je členem, nestanoví-li zákon jinak. S ohledem na čtvrtý odstavec jsou poslanci a senátoři v zásadě po dobu svého mandátu nestíhatelní. Člena Parlamentu lze zadržet – dle odstavce 5 – toliko tehdy, pokud byl dopaden při spáchání trestného činu či bezprostředně poté. Právo odepřít svědectví o skutečnostech, které se poslanec či senátor dozvěděl v souvislosti s výkonem mandátu, a to i po skončení mandátu, je zakotveno ve článku 28 Ústavy. Funkcionáři komor – předsedové a místopředsedové Poslanecké sněmovny a Senátu – jsou z dikce článku 29 voleni a odvoláváni svou komorou Parlamentu. Poslanecká sněmovna dle článku 30 Ústavy může zřídit vyšetřovací komisi pro prošetření věci veřejného zájmu. Vyhrazení práva zřídit vyšetřovací komise Poslanecké sněmovně souvisí s odpovědností vlády Sněmovně. Vyšetřovací komise je zřizována usnesením. Podle článku 31 zřizují komory výbory a komise jako své orgány, přičemž činnost těchto orgánů komor je upravena zákonem. Mezi orgány Parlamentu je třeba neformálně počítat i delegace, které reprezentují stát kupř. v Parlamentním shromáždění NATO či Rady Evropy. Článek 32 zakotvuje omezení současného výkonu členství ve vládě a v Parlamentu, když je stanovena neslučitelnost vládní funkce s funkcí funkcionáře komory Parlamentu.\n\nČlánek 33 upravuje tzv. náhradní či nouzové zákonodárství: podle tohoto ustanovení může Senát v době, kdy je rozpuštěna Poslanecká sněmovna ve věcech, jež nesnesou odkladu a vyžadovaly by jinak přijetí zákona, vydat zákonné opatření. Zákonná opatření jsou ústavně vyloučena ve věcech Ústavy, státního rozpočtu, státního závěrečného účtu, volebního zákona a mezinárodních smluv dle článku 10. Nepanuje teoretická shoda, zda se nemožnost přijímání zákonných opatření vztahuje jen k Ústavě či k ústavnímu pořádku. Zákonné opatření může Senátu navrhnout jedině vláda, dále je upraveno, kdo zákonná opatření podepisuje, prezident nemá právo suspenzivního veta. Zákonná opatření musejí být ratihabována Poslaneckou sněmovnou na její první schůzi a pokud je tato neschválí, pozbývají platnosti.\n\nTohoto nástroje využil Senát poprvé poté, co byla prezidentem k 28. srpnu 2013 rozpuštěna Poslanecká sněmovna. Na návrh vlády přijal zákonná opatření o dani z nabytí nemovitých věcí, veřejných zakázkách a o zdravotním pojištění.\n\nZasedání komor Parlamentu upravuje článek 34 Ústavy, podle něhož jsou zasedání komor stálá, což je zřetelný rozdíl oproti Ústavní listině z roku 1920, podle níž byla zasedání konána v určitých obdobích a byla zahajována a ukončována aktem presidenta republiky. Institut rozpuštění Poslanecké sněmovny je upraven v článku 35 a v roce 2009 byl rozšířen o institut samorozpuštění, když Ústavní soud zrušil svým nálezem \"ad hoc\" přijatý ústavní zákon ke zkrácení volebního období. Schůze komor jsou veřejné (čl. 36), avšak zákonem toto může být vyloučeno.\n\nSpolečná schůze obou komor Parlamentu je upravena v článku 37. Koná se při složení slibu nastupujícího prezidenta republiky (čl. 59 odst. 1). V některých případech je však vhodné, aby se poslanci a senátoři sešli společně i při jiné příležitosti – kupř. u příležitosti vystoupení hlavy státu či zahraničního státníka – a proto připadají v úvahu společná jednání, jež však nemohou v žádném případě vyústit v autoritativní projev vůle. Společnou schůzi svolává předseda Poslanecké sněmovny a pro její jednání platí jednací řád Poslanecké sněmovny.\n\nPrávo i povinnost člena vlády účastnit se schůzí Poslanecké sněmovny, vycházející ze vztahu vlády a Sněmovny, je upraveno v článku 38 Ústavy. Způsobilost komor parlamentu k přijímání jejich usnesení je upravena v ustanovení článku 39 Ústavy. Zde je vymezeno kvórum, tj. nejmenší počet členů komory, kteří musejí být přítomni, aby byla komora usnášeníschopná. Komory se mohou usnášet za přítomnosti alespoň jedné třetiny členů komory, avšak toliko jednat může komora i za situace, kdy počet přítomných nedosahuje jedné třetiny, přítomen však musí být alespoň jeden člen komory, jenž řídí schůzi. Odstavec 2 článku 39 upravuje prostou většinu nutnou pro přijetí usnesení komory, třetí odstavec pak vymezuje většinu v případech usnesení o vyhlášení válečného stavu, k přijetí usnesení o souhlasu s vysláním ozbrojených sil ČR mimo území republiky nebo s pobytem ozbrojených sil jiných států na území republiky, jakož i k přijetí usnesení o účasti ČR v obranných systémech mezinárodní organizace, jíž je republika členem – v těchto případech je potřebná absolutní většina, tj. nejméně 101 hlasů poslanců a 41 senátorů. Čtvrtý odstavec pak upravuje kvalifikovanou většinu nutnou k přijetí ústavního zákona a souhlasu k ratifikaci mezinárodní smlouvy uvedené v čl. 10a odst. 1, zde je potřebná třípětinová většina všech poslanců (120) a třípětinová většina přítomných senátorů (49 hlasů, při minimální prezenci ovšem pouhých 17).\n\nČlánky 40 až 52 upravují zákonodárný proces: čl. 40 podmínky přijímání určitých zákonů, kdy je vyžadováno schválení oběma komorami (je zde např. zmíněn doposud nepřijatý zákon o zásadách jednání a styku obou komor mezi sebou, jakož i navenek, tzv. stykový zákon), čl. 41 zákonodárnou iniciativu, jež přísluší jednotlivému poslanci, skupině poslanců, Senátu jako celku, vládě a zastupitelstvu vyššího územního samosprávného celku. Článek 42 určuje, že návrh zákona o státním rozpočtu a návrh státního závěrečného účtu podává vláda a tyto návrhy projednává a usnáší se o nich jen Sněmovna, čl. 43 upravuje otázky bezpečnosti republiky, čl. 44 zakotvuje právo vlády v zákonodárném procesu, úprava postupu schváleného návrhu zákona mezi komorami se nachází v článku 45. Projednání Senátem je řešeno v článku 46, článek 47 pak řeší opakované projednání návrhu Poslaneckou sněmovnou, když byl návrh zákona zamítnut nebo vrácen Senátem. Čl. 48 zakotvuje institut vyjádření vůle Senátu nezabývat se návrhem zákona, jenž byl schválen Sněmovnou. Ratifikace mezinárodních smluv je upravena v článku 49, právo suspenzivního veta prezidenta republiky v článku 50. Podepisování zákonů upravuje článek 51 a vyhlášení zákonů a mezinárodních smluv článek 52.\n\nPrávo interpelace, tj. právo poslanců klást členům vlády dotazy se žádostí o vysvětlení, spojené s povinností členů vlády odpovědět, je zakotveno v článku 53 Ústavy. Ústní i písemné interpelace se podle jednacího řádu konají ve čtvrtek.\n\nÚstava nedefinuje pojem výkonné moci, a tak je jeho obsah nutné odvodit z jednotlivých ustanovení hlavy třetí Ústavy, čímž je do moci výkonné zařazen prezident (čl. 54 až 66), vláda (čl. 67 až 78), ministerstva a jiné správní úřady (čl. 79) a státní zastupitelství (čl. 80).\n\nPrezident republiky je z dikce čl. 54 odst. 1 Ústavy hlavou státu, která je volena v přímých volbách (odst. 2). Prezident republiky není z dikce Ústavy z výkonu své funkce odpovědný, výjimku tvoří možnost stíhat prezidenta pro velezradu (čl. 65 odst. 2 Ústavy). Neodpovědnost se týká pouze výkonu funkce, čímž není vyloučeno, aby byl prezident hnán k odpovědnosti v majetkových, rodinněprávních či osobnostních záležitostech. Problematické však v těchto případech může být odlišení výkonu a „nevýkonu“ funkce.\n\nPrezident republiky se z dikce čl. 55 Ústavy ujímá úřadu složením slibu, jehož znění se nachází v článku 59 odst. 2 a který skládá do rukou předsedy Senátu na společné schůzi obou komor (čl. 59 odst. 1). Volební období prezidenta trvá pět let a začíná dnem složení slibu. Jestliže prezident odmítne složit slib, nebo pokud složí slib s výhradou, pohlíží se na něj dle článku 60, jako by nebyl zvolen.\n\nVolba prezidenta republiky se po zavedení přímé volby v roce 2012 koná tajným hlasováním na základě všeobecného, rovného a přímého volebního práva (čl. 54). V otázce podmínek výkonu volebního práva, navrhování kandidátů, vyhlašování a provádění volby a v otázce soudního přezkumu odkazuje ústava na zvláštní zákon (čl. 58). Ústava však v čl. 56 určuje, že prezidentem republiky je zvolen kandidát, jenž obdržel nadpoloviční většinu platných hlasů oprávněných voličů. Není-li takový kandidát, koná se za čtrnáct dnů po začátku prvního kola volby druhé kolo, do kterého postupují dva nejúspěšnější kandidáti z prvního kola. Při rovnosti hlasů postupují do druhého kola volby všichni kandidáti, kteří v prvním kole získali nejvyšší počet platných hlasů oprávněných voličů, a nejsou-li takoví kandidáti alespoň dva, postupují i kandidáti, kteří obdrželi druhý nejvyšší počet platných hlasů oprávněných voličů. Prezidentem republiky je zvolen kandidát, který obdržel ve druhém kole volby nejvyšší počet platných hlasů oprávněných voličů. Je-li takových kandidátů více, prezident republiky není zvolen a do deseti dnů se vyhlásí nová volba prezidenta republiky. Ústava pamatuje i na situaci, kdy by kandidát, který postoupil do druhého kola volby, přestal být volitelný za prezidenta republiky před druhým kolem volby anebo se práva kandidovat vzdal. Za takové situace, postupuje do druhého kola volby kandidát, který v prvním kole volby získal další nejvyšší počet platných hlasů oprávněných voličů. Druhé kolo volby se však koná i tehdy, účastní-li se ho pouze jeden kandidát. Navrhovat kandidáty na prezidenta je oprávněno nejméně dvacet poslanců, nebo nejméně deset senátorů, nebo kterýkoliv občan ČR starší 18 let, podpoří-li jeho návrh petice podepsaná nejméně 50 000 občany České republiky oprávněnými volit prezidenta republiky.\n\nVolba prezidenta se koná v posledních šedesáti dnech volebního období úřadujícího prezidenta republiky, nejpozději však třicet dnů před uplynutím volebního období úřadujícího prezidenta republiky. Uvolní-li se úřad prezidenta republiky, koná se volba prezidenta republiky do devadesáti dnů. Volbu vyhlašuje předseda Senátu nejpozději devadesát dnů před jejím konáním. Uvolní-li se úřad prezidenta republiky, vyhlásí předseda Senátu volbu prezidenta republiky nejpozději do deseti dnů poté a zároveň nejpozději osmdesát dnů před jejím konáním. Pokud by nebyla funkce předsedy Senátu obsazena, vyhlásil by volbu předseda Poslanecké sněmovny.\n\nPrezidentem republiky může být podle čl. 57 zvolen občan, který je volitelný do Senátu, a současně platí, že nikdo nemůže být zvolen více než dvakrát za sebou. Prezident republiky se může vzdát dle článku 61 svého úřadu do rukou předsedy Senátu.\n\nPravomoci prezidenta republiky jsou upraveny zejména v ustanoveních článků 62 a 63. Pravomoci vyjmenované v článku 62 je možné označit za osobní či privilegované, když k jejich výkonu není vyžadována kontrasignace členy vlády. Nemusí se však jednat o pravomoci samostatné, neboť jejich výkon může být vázán na součinnost jiného subjektu. V případě článku 63 se jedná o pravomoci prezidenta republiky, jež jsou vázané na součinnost vlády, a nejde tak o jeho osobní pravomoci. Právo prezidenta účastnit se na schůzích vlády, obou komor parlamentu a jejich výborů a komisí je zakotveno v článku 64 Ústavy.\n\nPrezidenta republiky nelze s ohledem na článek 65 po dobu výkonu jeho funkce zadržet, trestně stíhat ani stíhat pro přestupek nebo jiný správní delikt. Od března 2013 může Senát se souhlasem Poslanecké sněmovny podat ústavní žalobu proti prezidentu republiky k Ústavnímu soudu, a to pro velezradu nebo pro hrubé porušení Ústavy nebo jiné součásti ústavního pořádku. Ústavní soud může na základě ústavní žaloby Senátu rozhodnout o tom, že prezident republiky ztrácí prezidentský úřad a způsobilost jej znovu nabýt. K přijetí návrhu ústavní žaloby Senátem je třeba souhlasu třípětinové většiny přítomných senátorů. K přijetí souhlasu Poslanecké sněmovny s podáním ústavní žaloby je třeba souhlasu třípětinové většiny všech poslanců a současně platí, že pokud nevysloví Poslanecká sněmovna souhlas do tří měsíců ode dne, kdy o něj Senát požádal, platí, že souhlas nebyl dán.\n\nČlánek 66 řeší zastupování prezidenta republiky v době, kdy se úřad prezidenta uvolní a nový prezident ještě není zvolen či nesložil slib, nebo v době, kdy prezident nemůže ze závažných důvodů vykonávat svůj úřad a usnese-li se na tom Poslanecká sněmovna a Senát. Potom některé pravomoci přecházejí na předsedu vlády, další vykonává předseda Poslanecké sněmovny, je-li v té době Sněmovna rozpuštěna, pak předseda Senátu. Tomu také přísluší v době, kdy předseda vlády vykonává vymezené funkce prezidenta republiky, výkon funkce prezidenta republiky, jde-li o vyhlášení voleb do Poslanecké sněmovny.\n\nCharakteristika a složení vlády se nachází v ustanovení článku 67 Ústavy, podle něhož je vláda vrcholným orgánem výkonné moci a skládá se z předsedy vlády, místopředsedů vlády a ministrů. Vláda je sice v Ústavě zařazena až za prezidenta republiky, ale z hlediska reálné moci vláda prezidenta převyšuje, ač je závislá na jeho jmenování. Vládě je totiž svěřena obecná působnost v oblasti exekutivy, zatímco prezident má působnost jen v rozsahu, který vymezuje Ústava.\n\nČlánek 68 zakotvuje vládu v systému nejvyšších orgánů státní moci, upravuje v otázce jmenování vztah k prezidentu republiky a v otázce politické odpovědnosti k Poslanecké sněmovně. První odstavec upravuje otázku odpovědnosti vlády Poslanecké sněmovně, nikoliv Senátu, v odstavcích dva až pět je upraven postup tvorby vlády po volbách do Poslanecké sněmovny. Ústava také v článku 71 upravuje dobrovolnou žádost vlády o vyslovení důvěry. Ústava tak upravuje tři situace spojené se žádostí o důvěru: samostatně či souběžně s předloženým návrhem zákona, dobrovolně, anebo povinně do třiceti dní od jmenování. Iniciativa však může vzejít i od Poslanecké sněmovny, která může vládě vyslovit nedůvěru (článek 72 Ústavy). Návrh na vyslovení nedůvěry musí být podán alespoň padesáti poslanci. Pokud by byla nedůvěra vládě vyslovena, ale ta by demisi nepodala, má z dikce článku 75 prezident povinnost takovou vládu odvolat.\n\nSlib člena vlády, který člen vlády skládá do rukou prezidenta republiky, je upraven v článku 69 Ústavy. Člen vlády nesmí vykonávat činnosti, jejichž povaha odporuje výkonu jeho funkce, v podrobnostech odkazuje článek 70 na zákon.\n\nPředseda vlády podává dle článku 73 odst. 1 Ústavy demisi do rukou prezidenta, ostatní členové vlády předávají demisi do rukou prezidenta prostřednictvím premiéra. Mezi teoretiky ústavního práva nepanuje shoda o tom, zda následkem demise předsedy vlády je i konec vlády jako takové. V roce 1997 podal Václav Klaus demisi s dovětkem, že demisi podává celá vláda, což bylo označeno za exces vyplývající z výjimečnosti situace. Vláda by totiž svou demisi měla podávat na základě kolektivního rozhodnutí – například usnesení vlády Mirka Topolánka ze dne 26. března 2009 č. 371, o podání demise vlády. Filip se domnívá, že premiér může podat demisi, vláda však demisi má podat kolektivním rozhodnutím, což ovšem nebrání premiérovi v tom, aby navrhl odvolání všech členů vlády. Pavlíček spojuje s demisí premiéra demisi celé vlády jako celku, neboť vláda nemůže podle něj být bez předsedy. Mikule řešení považuje za sporná, neboť toto Ústava výslovně neřeší a Klíma k otázce nezaujal stanovisko. Ústava neřeší situaci, jak postupovat, zemře-li premiér. Článek 72 upravuje tři situace, kdy je vláda povinna podat demisi, podle odstavce třetího – podá-li vláda (dle odstavce 2) demisi – prezident republiky demisi přijme. Prezident republiky odvolá z dikce článku 74 člena vlády, jestliže to navrhne předseda vlády. Postup podle tohoto článku nepřipadá z povahy věci v úvahu u premiéra. Ten může svou funkci ztratit svou demisí, demisí celé vlády, odvoláním celé vlády či smrtí.\n\nVláda je kolegiálním orgánem, jenž rozhoduje ve sboru, v němž mají všichni členové rovné právo účasti a rovný hlas. K přijetí usnesení vlády je třeba dle článku 76 souhlasu nadpoloviční většiny jejích členů. V čele vlády stojí premiér – předseda vlády, jehož úkoly jsou vymezeny v článku 77 odst. 1: premiér organizuje činnost vlády, řídí její schůze, vystupuje jejím jménem a vykonává další činnosti, které jsou mu svěřeny Ústavou či jinými zákony. Druhý odstavec článku 77 řeší situace, kdy předseda vlády nemůže dočasně některé své povinnosti vykonávat.\n\nČlánek 78 zakládá generální zmocnění vlády k vydávání podzákonných právních předpisů. Vláda na základě tohoto ustanovení Ústavy může k provedení zákona a v jeho mezích vydávat nařízení a to bez zvláštního zmocnění obsaženého v zákoně. Správní úřady a orgány územních samosprávných celků mohou vydávat podzákonné právní předpisy ve věcech státní správy na základě a v mezích zákona podle článku 79 odst. 3 jen tehdy, jestliže je k tomu zákon výslovně zmocnil – vláda právě takové zmocnění již nepotřebuje. Článek 79 v odstavci prvním určuje, že ministerstva a jiné správní úřady lze zřídit a jejich působnost stanovit jen zákonem. V odstavci druhém je obsažen ústavní pokyn k přijetí zvláštního zákona k úpravě právních poměrů státních zaměstnanců. Tímto zákonem byl původně služební zákon, přijatý v roce 2002, ten však nikdy nenabyl účinnosti a od roku 2015 byl nahrazen zákonem o státní službě.\n\nStátní zastupitelství, nová instituce nahrazující dosavadní prokuraturu, je upraveno v článku 80 Ústavy. Vládní návrh Ústavy zahrnoval státní zastupitelství do hlavy čtvrté, moci soudní. Do hlavy třetí byl institut přesunut v rámci jednání v ČNR. Z dikce Ústavy zastupuje státní zastupitelství veřejnou žalobu v trestním řízení a vykonává i další úkoly, které stanoví zákon. Vymezení postavení a působnosti státního zastupitelství z dikce odst. 2 provádí zákon. Ačkoliv státní zastupitelství není orgánem moci soudní, je přiřazováno k systému justičních orgánů.\n\nHlava čtvrtá, čl. 81 až 96, upravuje moc soudní.\n\nSoudní moc vykonávají dle článku 81 Ústavy jménem republiky nezávislé soudy. Nezávislost dle tohoto ustanovení znamená, že soudy jsou institucionálně nezávislé na moci zákonodárné a výkonné. Výkon jménem republiky se promítá i do úvodní formulace meritorních rozhodnutí všech soudů, kde se uvádí „\"jménem republiky\"“. Článek 82 Ústavy na předchozí navazuje, když zaručuje nezávislost a nestrannost soudců – v tomto případě nezávislost vlastní rozhodovací činnosti soudu.\n\nČlánky 83 až 89 upravují postavení Ústavního soudu, který je ústavním orgánem, když se jeho postavení a kompetence opírají pouze o ústavní úpravu. Nepřipadá v úvahu rozšíření či zúžení kompetencí obyčejným zákonem. Východiskem pro ústavní úpravu Ústavního soudu je článek 83, z nějž vyplývá obecná charakteristika soudu, jeho kompetence a zásady fungování a právě tento článek je základem pro rozvinutí kompetence Ústavního soudu, kterou nelze dovozovat jen ze článku 87. Článek 84 upravuje, že Ústavní soud tvoří soudci, jichž je patnáct, které do funkce jmenuje prezident republiky se souhlasem Senátu na dobu deseti let. Článek ve svém čtvrtém odstavci upravuje předpoklady jmenování do funkce ústavního soudce. Slib soudce Ústavního soudu je upraven v článku 85 Ústavy. Soudci Ústavního soudu mají z dikce článku 86, který byl do Ústavy vložen až při schvalování 16. prosince 1992, imunitu prakticky obdobnou jako členové Parlamentu. Jednotlivé kompetence Ústavního soudu jsou uvedeny v článku 87, ovšem nejedná se o výčet veškeré působnosti Ústavního soudu. Pravidla řízení před Ústavním soudem jsou vymezena v článku 88, jenž vytváří v prvním odstavci odkaz na zákon, jenž má stanovit, kdo a za jakých podmínek je oprávněn podat návrh na zahájení řízení a další pravidla o řízení před Ústavním soudem. Z dikce článku 88 odst. 2 jsou soudci Ústavního soudu při svém rozhodování vázáni pouze ústavním pořádkem a zákonem dle prvního odstavce tohoto článku – jedná se především o zákon o Ústavním soudu č. 182/1993 Sb. Sporná se jeví otázka, zda může Ústavní soud přezkoumat ústavní zákon. Zatímco Filip a Klíma stojí na stanovisku, že Ústavní soud může takový ústavní zákon přezkoumat jako každý jiný, jiní autoři – například Pavlíček – razí názor, že Ústavní soud ústavní zákon přezkoumat či ani částečně zrušit nemůže a nemůže se od něj ani odchýlit. Samotný Ústavní soud otázku vyřešil v roce 2009, kdy zrušil ústavní zákon o zkrácení pátého volebního období Poslanecké sněmovny. Vykonatelnost rozhodnutí Ústavního soudu je upravena v článku 89 odst. 1 Ústavy, druhý odstavec pak upravuje závaznost rozhodnutí Ústavního soudu. K závaznosti se objevují protichůdná stanoviska, a to, že jsou závazná všechna rozhodnutí Ústavního soudu včetně nosných důvodů, anebo že s výjimkou výroků nálezů, kterými se zrušují právní předpisy či jejich ustanovení, nejsou rozhodnutí Ústavního soudu obecně závazná. Zvláštní úprava pro případ preventivní kontroly mezinárodních smluv je upraven ve třetím odstavci.\n\nZákladní funkce soudů je uvedena v článku 90 Ústavy. Soudy jsou z dikce Ústavy povolány především k tomu, aby zákonem stanoveným způsobem poskytovaly ochranu právům. Jen soud rozhoduje o vině a trestu za trestné činy. Soustava soudů tvořená Nejvyšším soudem, Nejvyšším správním soudem, vrchními, krajskými a okresními soudy je upravena v článku 91 odst. 1. Druhý odstavec uvádí, že působnost a organizaci soudů stanoví zákon. Čtyřčlánková soudní soustava s vrchními soudy je kompromisem, který řešil konkurenci dvou institucí v předvečer zániku federace – a to federálního Nejvyššího soudu a republikového Nejvyššího soudu. Nakonec se situace neřešila rušením instituce, ale právě vznikem vrchních soudů – navíc se dosavadní předseda federálního Nejvyššího soudu Otakar Motejl stal předsedou Nejvyššího soudu a dosavadní předseda republikového Nejvyššího soudu Antonín Mokrý předsedou Vrchního soudu v Praze. Současně platilo, že se soudci přidělení k výkonu funkce k „původnímu“ Nejvyššímu soudu České republiky stali soudci přidělenými k výkonu funkce k Vrchnímu soudu v Praze s tím, že jim u Vrchního soudu zůstaly zachovány i jejich funkce, do nichž byli jmenováni u „původního“ Nejvyššího soudu ČR. Stejně přešli k Vrchnímu soudu v Praze bez změny ve funkčním zařazení pracovníci „původního“ Nejvyššího soudu. Nejvyšší soud je na ústavní úrovni zakotven v článku 92 Ústavy. Jmenování soudců prezidentem republiky a předpoklady pro výkon funkce soudce upravuje článek 93 Ústavy. Způsob rozhodování soudců upravuje článek 94, vázanost soudců zákonem a mezinárodní smlouvou, jež je součástí právního řádu, jakož i předložit věc Ústavnímu soudu v případě, že se soud domnívá, že zákon, jehož má být použito je v rozporu s ústavním pořádkem, je zakotvena v článku 95 Ústavy. Základní pravidla soudního řízení – rovnost účastníků, ústnost a veřejnost – jsou upravena v článku 96.\n\nPostavení Nejvyššího kontrolního úřadu (NKÚ), jeho základní funkci, proces konstituování NKÚ a odkaz na další úpravu postavení, působnosti, organizační struktury a dalších otázek je obsažen v článku 97 Ústavy.\n\nZakotvení postavení a působnosti České národní banky (ČNB) se nachází v článku 98 Ústavy. Podle ustanovení je ČNB ústřední bankou státu, jejímž hlavním cílem je péče o cenovou stabilitu a do jejíž činnosti lze zasahovat toliko na základě zákona. Zasazení ČNB do Ústavy žádal po právnících, kteří Ústavu v roce 1992 připravovali, guvernér centrální banky Josef Tošovský. Jelikož však ústavní zakotvení banky nebylo možné vhodně zasadit do trojdělené státní moci, získala ČNB vlastní hlavu.\n\nÚzemní samospráva je upravena v článcích 99 až 105. Článek 99 je základním východiskem pro vnitřní územně-samosprávné členění republiky, jež se odlišuje od územně-správního členění, jehož základem je zákon č. 36/1960 Sb., jenž republiku dělí na kraje, okresy, obce a vojenské újezdy. Z dikce článku 99 se republika územně-samosprávně dělí na obce (základní územní samosprávné celky) a kraje (vyšší územní samosprávné celky). Vyšší územní samosprávné celky začaly fungovat až od 1. ledna 2000. Dřívější znění tohoto článku před reformou veřejné správy bylo: „\"Česká republika se člení na obce, které jsou základními územními samosprávnými celky. Vyššími územními samosprávnými celky jsou země nebo kraje.\"“ Územně samosprávné celky charakterizované jako územní společenství občanů (čl. 100 odst. 1) mají také znak ekonomický a znak samostatné správy svých záležitostí prostřednictvím svých orgánů.\n\nObec je vždy součástí vyššího územního samosprávného celku, který lze vytvořit či zrušit jen ústavním zákonem. Úprava správy, činnosti a hospodaření územních samosprávných celků upravuje v ústavní rovině článek 101 Ústavy. Základní východisko pro volby do zastupitelstev, jež je jediný Ústavou výslovně předpokládaný orgán územních samosprávných celků, je obsaženo v článku 102 Ústavy. Členové zastupitelstev jsou voleni tajným hlasování na základě všeobecného, rovného a přímého volebního práva. Funkční období zastupitelstva je v zásadě čtyřleté.\n\nČlánek 103 upravující název vyšších územních samosprávných celků byl vypuštěn s účinností od 1. ledna 2000. O názvu vyššího územního samosprávného celku mělo rozhodovat jeho zastupitelstvo. Ustanovení v praxi nemohlo být nikdy aplikováno, neboť vyšší územní samosprávné celky vznikly právě až s účinností od 1. ledna 2000. Dřívější znění tohoto článku před reformou veřejné správy bylo: „\"O názvu vyššího územního samosprávného celku rozhoduje jeho zastupitelstvo.\"“\n\nPůsobnost zastupitelstva upravuje článek 104 Ústavy. Třetí odstavec tohoto článku zakládá právo zastupitelstvem územních samosprávných celků vydávat obecně závazné vyhlášky. Podle článku 100 odst. 1 lze zákonem stanovit, kdy jsou územní samosprávné celky též správními obvody, tj. jsou územními jednotkami určenými pro výkon státní správy (čl. 105). V České republice je smíšený model výkonu územní veřejné správy, když je výkon samosprávy i státní správy realizován stejnými orgány jednotlivých územních samosprávných celků. Rozlišována je samostatná a přenesená působnost.\n\nZ dikce článku 106 se dnem účinnost Ústavy stala Česká národní rada Poslaneckou sněmovnou, jejíž volební období skončilo 6. červnem 1996. Do doby zvolení Senátu měl jeho funkce vykonávat Prozatímní Senát, přičemž způsob jeho ustanovení měl řešit samostatný ústavní zákon. Do nabytí účinnosti takového ústavního zákona měla vykonávat funkce Senátu Poslanecká sněmovna, která v této době nemohla být rozpuštěna. Zároveň článek 106 v odstavci 4 stanovoval, že do přijetí zákonů o jednacím řádu komor se mělo postupovat v jednotlivých komorách podle jednacího řádu České národní rady. Ačkoliv bylo připraveno několik návrhů k otázce Prozatímního Senátu, ten nikdy nevznikl a až do ustavení „řádného“ Senátu vykonávala Ústavou vymezené funkce horní komory Poslanecká sněmovna. Existovaly však i návrhy obsadit horní komoru českého Parlamentu českými poslanci Federálního shromáždění. První volby do Senátu se konaly v listopadu 1996. Článek 107 upravuje otázku prvních voleb do Senátu, neboť s ohledem na obměnu jeho části každé dva roky bylo nutné vytvořit odkaz na zákon, jenž stanoví, jakým způsobem se určí, kteří senátoři budou po prvních volbách vykonávat mandát dvouleté, kteří čtyřleté a kteří šestileté volební období. Zasedání Senátu svolal prezident na 9. prosince 1996. Vzhledem k ústavní konstrukci Senátu jako nerozpustitelného a kontinuálního orgánu a vzhledem k tomu, že jsou zasedání obou komor stálá, jednalo se zároveň o zahájení jediné a poslední. Zachování kontinuity vlády vzešlé z voleb v roce 1992 upravuje článek 108. Z dikce článku 109 vykonávala funkci státního zastupitelství do jeho zřízení prokuratura České republiky. Prokuratura tuto funkci plnila do 31. prosince 1993. Do 31. prosince 1993 tvořily dle článku 110 Ústavy soustavu soudů také vojenské soudy, což byla s ohledem na ustanovení čl. 3 odst. 5 ústavního zákona č. 4/1993 Sb., o opatřeních souvisejících se zánikem České a Slovenské Federativní Republiky, duplicita. V současnosti žádný právní předpis nepočítá se zřízením vojenských či polních soudů, a to ani v případě stavu ohrožení státu či nouzového stavu.\n\nZachování kontinuity soudců i po vzniku samostatné republiky zakotvoval článek 111 Ústavy.\n\nČlánek 112 vymezuje množinu právních předpisů, pro něž souhrnně zavádí označení ústavní pořádek jako nový pojem ústavního práva a zároveň zrušuje část dosavadních ústavních zákonů federace. Jelikož je česká ústava polylegální je nutné odlišovat ústavu (s malým počátečním písmenem), Ústavu (s velkým počátečním písmenem), součásti ústavního pořádku, ústavní zákon a Listinu základních práv a svobod. Je-li užit termín ústava (s malým počátečním písmenem) jedná se zpravidla o ústavní pořádek, výjimečně – v případě § 366 odst. 2 trestního řádu – o Ústavu České republiky. Hovoří-li se o Ústavě (s velkým počátečním písmenem) jedná se o ústavní zákon ČNR č. 1/1993 Sb. V případě exekučního řádu však „Ústava ČR“ má zahrnovat celý ústavní pořádek, především pak Listinu základních práv a svobod. Ústavní pořádek je nový pojem ústavního práva, jenž byl pokusem komplexně nahradit pojem „ústava“ (s malým). Spolu s ústavním pořádkem byl zaveden pojem součást ústavního pořádku vymezený v článcích 3 a 112 odst. 1 Ústavy. Za součást ústavního pořádku označil Ústavní soud také lidsko-právní mezinárodní smlouvy, což bylo předmětem kritiky některých teoretiků ústavního práva – Filipa, Kysely, Kühna. Článek 112 v odstavci druhém zrušil část ústavních zákonů federace, v odstavci třetím pak článek dekonstitucionalizuje (zbavuje síly ústavního zákona) ostatní ústavní zákony platné na území České republiky, tj. ty ústavní zákony či jejich části, které neměnily či nedoplňovaly Ústavu Československé socialistické republiky či ústavní zákon o československé federaci.\n\nÚstava České republiky nabyla z dikce článku 113 účinnost dnem 1. ledna 1993.\n\n\n\n"}
{"id": "36478", "url": "https://cs.wikipedia.org/wiki?curid=36478", "title": "Athanase Seromba", "text": "Athanase Seromba\n\nAthanase Seromba (nar. 1963) je katolický kněz, odsouzený Mezinárodním trestním soudem pro Rwandu za podněcování a napomáhání genocidě a zločiny proti lidskosti, spáchané během Rwandské genocidy.\n\nByl odsozen za to, že plánoval, organizoval a vedl několik útoků proti uprchlíkům z kmene Tutsi, četnictvu a obecní policii v oblasti Kiwumu. \n\nByl aktivním účastníkem masakru asi 2 000 civilistů, které nalákal do svého kostela v Nyange pod příslibem bezpečného úkrytu; kostel plný uprchlíků nechal srovnat se zemí pomocí dvou buldozerů, kdy většina lidí byla uvnitř zavalena, poté dal milici rozkaz k dobití zbytku. Dle vznesených obvinění sám několik přeživších zastřelil.\n\nV roce 1994 uprchl z Rwandy a v roce se přesunul 1997 do Itálie, kde nadále působil jako katolický kněz. V roce 2002 se pod nátlakem OSN vzdal Mezinárodnímu trestnímu soudu pro Rwandu (ICTR), který ho roku 2006 uznal vinným a udělil mu 15leté odnětí svobody s uznáním času, který strávil ve vazbě. \n\nSeromba se r. 2008 proti rozsudku odvolal, nové přezkoumání jeho případu ale odhalilo, že jeho provinění během genocidy bylo zásadnější, a trest mu byl prodloužen na doživotí.\n\nByl prvním z pěti kněžích, již stanuli před rwandským tribunálem.\n\n"}
{"id": "36481", "url": "https://cs.wikipedia.org/wiki?curid=36481", "title": "Kamil Krofta", "text": "Kamil Krofta\n\nKamil Krofta (17. července 1876 Plzeň – 16. srpna 1945 Vráž) byl český historik Gollovy školy, univerzitní profesor, československý politik a diplomat.\n\nKamil Krofta se narodil v rodině plzeňského advokáta a staročeského politika Josefa Krofty a jeho ženy Marie, rozené Svátkové. Byl třetím z deseti sourozenců. Vystudoval gymnázium v Plzni a v letech 1894–1896 studoval na filozofické fakultě Karlovo–Ferdinandovy univerzity v Plzni. Poté studoval na \"Institut für Österreichische Geschichtsforschung\" ve Vídni. Doktorem filozofie byl promován v Praze v roce 1898. O rok později ukončil i vídeňská studia.\n\nPo ukončení studií pobýval dva roky na stipendijním pobytu ve Vatikánu, kde připravoval k vydání bohemika – papežské listiny z let 1378–1404. Vynikající výsledky jeho práce byly referencí pro přijetí do pražského Zemského archivu, kde pracoval v období 1901–1911.\n\nV roce 1904 byl jmenován dopisujícím členem České akademie pro vědy, slovesnost a umění a v následujícím roce se habilitoval na pražské české univerzitě. Dne 11. listopadu 1911 byl Kamil Krofta na této univerzitě jmenován mimořádným profesorem rakouských dějin a 29. února 1912 opustil Zemský archiv, aby na univerzitu nastoupil.\n\nV roce 1919 byl Kamil Krofta jmenován řádným profesorem československých dějin se zvláštním zřetelem ke Slovensku, ale již od roku 1920 byl vyslancem ČSR v Italském království a u Svatého stolce (výrazně se zasloužil o uznání ČSR Svatým stolcem). V lednu 1922 se stal vyslancem ve Vídni, od roku 1925 v Berlíně. V roce 1927 se vrátil do Československa, kde byl zaměstnán na ministerstvu zahraničí jako šéf jeho presidia. Byl zástupcem tehdejšího ministra zahraničí Edvarda Beneše a v době jeho nepřítomnosti ministerstvo řídil. Stejně tak zastupoval ministra zahraničí (a současně předsedu vlády) Milana Hodžu poté, co byl Edvard Beneš v roce 1935 zvolen presidentem republiky. V červnu 1936 odešel do důchodu.\n\nPo svém zvolení presidentem zprostil Edvard Beneš 29. února 1936 Milana Hodžu řízení ministerstva zahraničních věcí a Kamila Kroftu jmenoval ministrem. (Hodža se postu vzdal kvůli usmíření Republikánské strany československého venkova s prezidentem republiky.) Krofta byl Benešovým stoupencem, a tak Beneš nadále jeho prostřednictvím určoval základní směry československé zahraniční politiky. \n\nMinistrem zahraničí byl Krofta i v době Mnichovské dohody, až do 22. září 1938; krátce po Benešově abdikaci z funkce odešel. Nadále se věnoval vědecké práci.\n\nOd ledna 1943 byl spoluzakladatelem odbojové skupiny \"Přípravný revoluční národní výbor\", jehož dalšími členy byli básník Jaroslav Kvapil a právník Emil Lány. Ve vojenské složce výboru působily zbytky Obrany národa a její posledním zemský velitel generálem Zdeňkem Novákem. V létě 1944 byli všichni vedoucí činitelé Přípravného národního revolučního výboru uvězněni.\n\nKamil Krofta byl po zatčení vězněn na Pankráci a poté v terezínské Malé pevnosti a spolu s dalšími diplomaty na zámečku Jenerálka. Uvítal ještě presidenta Beneše při jeho návratu do vlasti, zemřel krátce na to na následky věznění, v sanatoriu ve Vráži.\n\nDne 9. října 1905 se v Ejpovicích oženil se Štěpánkou Tylovou (1881–1943), dcerou místního majitele mlýna. Manželé Kroftovi měli syny Jiřího (*1904, Řím) a Jana.\n\n\n\n\n"}
{"id": "36482", "url": "https://cs.wikipedia.org/wiki?curid=36482", "title": "Václav Novotný (historik)", "text": "Václav Novotný (historik)\n\nVáclav Novotný (5. září 1869 Ivančice – 14. červenec 1932 Řevnice) byl český historik Gollovy školy a profesor českých dějin na Univerzitě Karlově v Praze. \n\nBadatelsky se věnoval raným českým dějinám a husitství, pojetím českých dějin měl blízko k Palackému a Masarykovi, metodou byl pozitivisticky zaměřený na fakta a kritiku pramenů. Jím zřízená edice Laichterova nakladatelství \"České dějiny\" měla nenaplněnou ambici stát se novým celkovým zpracováním tématu, které by nahradilo dosud nepřekonané Palackého Dějiny.\n\nNarodil se v Ivančicích na jižní Moravě v rodině učitele Václava Novotného (1828-1895), dětství a mládí prožil v Českých Budějovicích. Po maturitě zamířil do Prahy studovat dějiny a pomocné vědy historické. Byl žákem profesorů Jaroslava Golla a Josefa Emlera. Zajímal se o poezii a sám např. publikoval jako šestnáctiletý v Zábavných listech (báseň \"Józa huslař\"). Jako pokrokář a realista projevoval zájem o veřejné politické dění žurnalistickými příspěvky v Radikálních listech, Neodvislosti a českobudějovickém Pokroku, blízký vztah měl k Času. V roce 1917 podepsal Manifest českých spisovatelů.\n\nV roce 1893 se stal doktorem filosofie, v letech 1895–1896 byl profesorem gymnázia v Praze II, jeho žádost o místo adjunkta v pražském městském archivu byla v roce 1896 zamítnuta, přes vřelé doporučení V. V. Tomka (1818–1905) i Josefa Emlera (1836–1899). V období 1896–1908 byl úředníkem místodržitelského archivu v Praze, v roce 1898 habilitoval jako soukromý docent pro české dějiny. V roce 1905 se mu dostalo titulární mimořádné profesury, ale skutečným mimořádným profesorem byl jmenován až v roce 1908, řádným profesorem se stal v roce 1911 a zůstal jím až do závěru svého života v necelých 63 letech. V letech 1918/1919 působil jako děkan Filosofické fakulty UK. Od roku 1904 byl mimořádným a od roku 1915 řádným členem Královské české společnosti nauk, od 1923 až do smrti tajemník její I. třídy. Od roku 1909 byl dopisujícím, 1918 mimořádným a 1924 řádným členem České akademie věd a umění a předsedou její komise pro vydávání Sbírky pramenů českého hnutí náboženského ve 14. a 15. století. Od roku 1916 působil jako řádný člen Archivní rady ve Vídni, byl též předsedou Historického spolku a stál v čele jeho komise pro vydávání Pramenů dějin českých. Účastnil se též mezinárodních historických kongresů v Bruselu (1923) a Oslo (1928). Byl též rytířem francouzské čestné legie.\n\nVedle univerzity přednášel od jejího zřízení v roce 1919 na Státní archivní škole v Praze, v letech 1922–1929 také na Škole vysokých studií pedagogických. Ve své vědecké práci se zaměřil na husitství, mistra Jana Husa, náboženské dějiny a postupně celé starší české dějiny. Jeho písemnou pozůstalost převzal od Historického ústavu ČSAV v roce 1991 Archiv Akademie věd ČR (tehdy ještě Ústřední archiv ČSAV) v Praze. Pohřben je na smíchovském hřbitově na Malvazinkách.\n\nS manželkou Ludovikou, rozenou Raflerovou měl dceru Jiřinu (syn Václav zemřel předčasně).\n\n\n\nZdroj: Český časopis historický (dále jen ČČH)\nZdroj: bibliografická databáze Historického ústavu AV ČR\n\n\nMateriál čerpán též z web stránek http://www.historie.kvalitne.cz, kde lze nalézt korespondenci a plné texty prací dr. Novotného a nekrology otištěné na jeho počest.\n\n\n"}
{"id": "36484", "url": "https://cs.wikipedia.org/wiki?curid=36484", "title": "Šibenik", "text": "Šibenik\n\nŠibenik ( ) je město v Chorvatsku, leží v ústí řeky Krky do Jaderského moře. Žije zde 34 302 obyvatel.\n\nPrvní zmínka o Šibeniku je z roku 1066 z charty chorvatského krále Petara Krešmira IV., archeologické průzkumy však prokázaly, že oblast byla osídlena již dříve, nicméně ne stále. Na rozdíl od jiných měst, které založili Řekové, Římané nebo Ilyrové je Šibenik město již od svého založení chorvatské.\n\nRoku 1298 získal statut města i vlastní diecézi. Do roku 1412 město úspěšně odolávalo snahám Benátčanů o jeho ovládnutí, o zhruba sto let později ho začala ohrožovat i Osmanská říše. Té se ho však dobýt nepodařilo; navíc v 17. století byl budován systém hradeb a pevností. Pevnost svatého Mikuláše je společně s dalšími benátskými obrannými stavbami od roku 2017 chráněna UNESCEM jako světové dědictví. S pádem Benátské Republiky se vlastníky Šibeniku stali Habsburkové; Šibenik se tak stal součástí Uherska. Po první světové válce patřil Království SHS a Jugoslávskému království; za druhé světové války byl okupován fašistickou Itálií.\n\nV roce 1947 existoval záměr umístit v Šibeniku základnu sovětského námořnictva (podobně jako například v Boce Kotorské, či Pule). Tento záměr odmítl sám Josip Broz Tito, a tak sovětské lodě nakonec v Šibeniku nekotvily.\n\nDnes je Šibenik kulturně žijícím městem – každý rok se zde pořádá Mezinárodní dětský festival (\"Međunarodni Dječji Festival\"), místní katedrála svatého Jakuba je zapsána na seznamu UNESCO a jezdí sem mnoho turistů. V Šibeniku existují dva národní parky: Krky a Kornati.\n\nV Šibeniku se pravidelně od roku 1960 koná Mezinárodní dětský festival, který začíná na konci června každý rok a trvá dva týdny. Jedná se o největší kulturní akci ve městě, kdy se zde pořádají různá umělecká, dramatická, taneční a jiná vystoupení. V 60. a 70. letech 20. století měla místní hudební scéna v rámci Jugoslávie svůj význam. Mezi místní umělce patřili např. Mišo Kovač, Arsen Dedić, Vice Vukov, skpina Mi a další. Arsen Dedić zde inicioval i Festival dalmatského šansonu, který se stal v Chorvatsku značně populární. Od roku 2011 se v Šibeniku koná rovněž i v prostorech opuštěné vojenské základny a hotelového komplexu Solaris i hudební festival Terraneo.\n\n\n\n"}
{"id": "36485", "url": "https://cs.wikipedia.org/wiki?curid=36485", "title": "Rudolf Urbánek", "text": "Rudolf Urbánek\n\nRudolf Urbánek (7. září 1877 Slaný – 26. července 1962 Praha) byl český historik a první profesor československých dějin na Masarykově univerzitě v Brně.\n\nNarodil se ve Slaném jako nejmladší z osmi dětí do rodiny řezníka Karla Urbánka a jeho ženy Františky. Studoval na slánském gymnáziu (maturita r. 1896) a na české filosofické fakultě pražské Karlo-Ferdinandovy univerzity, obor dějepis a zeměpis. Patřil k žákům Jaroslava Golla a v roce 1901 se stal doktorem filozofie (PhDr.) na podkladě práce \"Řehoř z Hainburka ve službách krále Jiřího z Poděbrad\". Působil pak jako středoškolský pedagog v Lounech, Hradci Králové, Pardubicích a nakonec v Praze.\n\nRoku 1916 se habilitoval na základě v předchozím roce vydané knihy \"Věk poděbradský\" (I. díl) a stal se soukromým docentem českých dějin na filosofické fakultě pražské české university; téhož roku byl zvolen mimořádným členem Královské české společnosti nauk. V květnu 1917 připojil svůj podpis k Manifestu českých spisovatelů. V srpnu 1920 byl jmenován řádným profesorem československých dějin na nově zřízené Masarykově univerzitě v Brně. Od roku 1932 byl mimořádným a od r. 1934 řádným členem České akademie věd a umění.\n\nPo válce byl zvolen řádným členem Královské české společnosti nauk a v letech 1946 – 1952 byl jejím místoředsedou. V listopadu roku 1952 byl jmenovám řádným členem – akademikem nově zřizované Československé akademie věd a v roce 1953 mu byla přiznána vědecká hodnost doktor historických věd (DrSc.). Za zásluhy o českou vědu byl vyznamenám Řádem práce. Stal se též členem a později předsedou Společnosti Husova muzea.\n\nPři svém dějepisném bádání se zaměřil na středověké české dějiny. Profesor Václav Novotný ho získal pro spolupráci na monumentální Laichterově edici České dějiny; Urbánek měl zpracovat úsek od Zikmundovy smrti do konce vlády Jagellonců. Toto zadání se mu podařilo splnit jen částečně. Hlavní Urbánkovo dílo, rozsáhlý čtyřsvazkový \"Věk poděbradský I - IV\", obsahuje podrobné vylíčení českých dějin v období let 1437 – 1464.\nJeho manželka Zdeňka, rozená Scheinerová (*1883), byla příbuzná malíře Artuše Scheinera. Měli jedinou dceru Emmu. PhDr. Emma Urbánková (1909 – 1992), byla historička a knihovnice, dlouholetá vedoucí oddělení rukopisů a starých tisků v Národní knihovně v Praze.\n\n\n\n"}
{"id": "36488", "url": "https://cs.wikipedia.org/wiki?curid=36488", "title": "Zdeněk Kalista", "text": "Zdeněk Kalista\n\nZdeněk Kalista (22. července 1900, Benátky nad Jizerou – 17. června 1982, Praha) byl český katolický historik, básník, literární kritik, editor a překladatel.\n\nZdeněk Kalista se narodil v rodině učitele. V roce 1919 maturoval na gymnáziu v Mladé Boleslavi. Dále vystudoval na filozofické fakultě Univerzity Karlovy historii, dějiny výtvarných umění a klasickou archeologii, byl žákem Josefa Pekaře, J. Bidla a H. Vysockého. Pod Pekařovým vedením napsal dizertační práci o Humprechtu Černínovi z Chudenic. Obhájil ji roku 1923. Roku 1924 byl promován doktorem filozofie. V témže roce začal pracovat jako asistent Historického semináře. V letech 1921–1923 byl místopředsedou Literární skupiny, od roku 1928 členem výboru Kruhu českých spisovatelů. Svá díla zpočátku podepisoval též jako \"Z. V. Kalista\". Roku 1931 se na filozofické fakultě UK habilitoval prací \"Mládí Humprechta Jana Černína z Chudenic\", docentem byl jmenován roku 1932. Jmenování profesorem se připravovalo od roku 1938, ale kvůli uzavření českých vysokých škol k němu nedošlo. Na filozofické fakultě Univerzity Karlovy v Praze tedy souvisle působil v letech 1924–1939 a 1945–1948. Po roce 1948 musel pro své pravicové názory a katolické smýšlení z univerzity odejít. Stal se jednou z obětí politických procesů, v roce 1951 byl zatčen a roku 1952 odsouzen na 15 let. V roce 1960 byl propuštěn a odešel do penze. V roce 1966 rehabilitován. V tomto období psal lektorské posudky pro různá nakladatelství a věnoval se překladatelské práci. V letech 1968–1969 přednášel jako mimořádný profesor na Univerzitě Karlově.\n\nPublikoval v celé řadě českých i zahraničních literárních a historických periodik (Host, Cesta, Červen, Kmen, Orfeus, Apolon, Český časopis historický, Památky archeologické, Filozofická revue, Lidová demokracie, Obroda, Arch, Literární listy, Romboid, Sešity). Jako autor hesel se podílel i na \"Masarykově slovníku naučném\".\n\nSvým historickým dílem se zasloužil o znovuobnovený zájem o české baroko: \"Z legend českého baroka\" (1934), \"České baroko\" (1941), \"Tvář baroka\" (1982).\n\nPřekládal převážně z francouzské literatury (Guillaume Apollinaire, Jules Romains).\n\n\n\n"}
{"id": "36490", "url": "https://cs.wikipedia.org/wiki?curid=36490", "title": "Konstantin Jireček", "text": "Konstantin Jireček\n\nKonstantin Jireček (24. června 1854 Vídeň – 10. ledna 1918 Vídeň) byl český politik, diplomat a historik, zakladatel české balkanologie a byzantologie.\n\nNa přelomu 70. a 80. let 19. století pomáhal organizovat správu a školství v nově vzniklém Bulharsku, v letech 1881 až 1882 byl bulharským ministrem osvěty, v roce 1884 ředitelem Národní knihovny v Sofii. Poté působil jako profesor na univerzitách v Praze (1884–1893) a ve Vídni (1893–1918).\n\n\n\n"}
{"id": "36491", "url": "https://cs.wikipedia.org/wiki?curid=36491", "title": "August Sedláček", "text": "August Sedláček\n\nAugust Sedláček (28. srpna 1843 Mladá Vožice – 15. ledna 1926 Písek) byl český historik, genealog, sfragistik a heraldik.\n\nNarodil se 28. srpna 1843 v Mladé Vožici, v rodině justiciára (úředníka na statku) Františka Sedláčka (1805–1896) a jeho manželky Františky, rozené Šemberové (1812–??). Zde také začal chodit do školy. Dne 16. června 1850 se přestěhoval s rodiči do Počátek (do čp. 12, chodil do školy v čp. 22), kam byl jeho otec přeložen jako soudce nově zřízeného okresního soudu. Poslední roky tehdejší hlavní školy absolvoval v Jindřichově Hradci. Poté začal studovat na gymnáziu v Jihlavě, odkud přestoupil na gymnázium v Písku, kde v roce 1863 maturoval. \n\nV letech 1863–1867 studoval na Filosofické fakultě Univerzity Karlovy v Praze. Celá rodina (rodiče Augusta Sedláčka a čtyři synové) byla v Praze policejně hlášena od roku 1872. Mimo jiné navštěvoval přednášky historiků Václava Vladivoje Tomka, Antonína Gindelyho, Konstantina Höflera, archeologa Jana Erazima Vocela a klasického filologa Jana Kvíčaly. Podobně jako Zikmunda Wintera i jeho nejvíce inspiroval archivář Josef Emler. V letech 1867–1869 působil v Litomyšli jako středoškolský profesor dějepisu, zpočátku též latiny, češtiny a němčiny, poté v letech 1869–1875 v Rychnově nad Kněžnou a v letech 1875–1899 v Táboře, kde mimo jiné učil Emanuela Chalupného. V Ličně nedaleko Rychnova nad Kněžnou se v roce 1871 oženil s Ernestinou (Arnoštkou) Hlavatou. Když v 52 letech v roce 1899 zemřela, odešel do penze a přestěhoval se do Písku, kde pracoval jako městský archivář. Dne 26. dubna 1922 se v Písku podruhé oženil s učitelkou Terezou Barcalovou (1883–1972), která byla téměř o 40 let mladší.\n\nJiž od mládí tíhl k historické topografii a ke kastelologii. Přípravou patnáctidílného díla \"Hrady, zámky a tvrze království Českého\" strávil přes dvacet let. Z nakladatelských důvodů vycházelo po celý jeho život a vydání bylo dovršeno teprve posmrtně. Při práci v archivech shromáždil množství materiálu, jen genealogická a topografická kartotéka měla přes 400 000 lístků, řada knih zůstala načrtnuta jen v rukopisných torzech. Četné příspěvky k historii českých měst završila téměř patnáctisetstránková monografie \"Dějiny královského krajského města Písku nad Otavou\" (1911–1913), která vyšla k výročí prvního desetiletí trvání Československa ve druhém vydání. Přestože mu byla vytýkána stylistická neobratnost, plochost podávané látky a zamlčování evropského kontextu, především Josefem Pekařem a Václavem Novotným, shromáždil k danému tématu množství informací, pro která jsou jeho práce dodnes vyhledávané. Historik Josef Pekař ocenil v nekrologu tuto Sedláčkovu důslednost slovy:\n\n\n\n"}
{"id": "36492", "url": "https://cs.wikipedia.org/wiki?curid=36492", "title": "Amsterdam", "text": "Amsterdam\n\nAmsterdam nebo též Amsterodam je hlavní město Nizozemska od roku 1808. Nesídlí v něm však parlament, vláda ani královská rodina, tyto instituce mají své sídlo v Haagu. V současnosti je největším nizozemským městem, jeho finančním a kulturním centrem. Žije zde obyvatel, kteří se hlásí ke 177 různým národnostem. V roce 2009 to bylo teprve 761 tisíc obyvatel. Amsterdam je jedním z měst konurbace Randstad.\n\nNa území města či v jeho okolí se nacházejí dvě památky světového kulturního dědictví UNESCO. Jedná se o amsterdamské kanály ze 17. století v historickém centru a obrannou linii Amsterdamu vybudovanou na přelomu 19. a 20. století okolo městské zástavby.\n\nHistorie města Amsterdam sahá až k roku 1000, od kdy byla tato bažinatá oblast zvána Aemestelle. Kolem bažin byly kopány odvodňovací kanály (\"grachten\"). Nízká hladina vody byla v kanálech udržována pomocí přehrad (\"dijken\"). Ve 13. století byla jedna z přehrad vztyčena v ústí řeky Amstel, a tak vzniklo jméno Amsterdam. Poprvé byl Amsterdam zmíněn v roce 1275 v dokumentu, ve kterém panovník Floris V. osvobozuje jeho obyvatele od poplatků. Asi v roce 1306 obdržel Amsterdam městská práva. Od 14. století město vzkvétalo zejména díky obchodu s hanzovními městy, např. s Hamburkem. Od 15. století bylo obchodně nejdůležitějším nizozemským městem. Město se dále rozšiřovalo, ale protože leží na bažinách, musely se při jeho rozšiřování kopat další kanály a stavba domů se zakládala na dřevěných kůlech.\n\nNizozemská vzpoura proti Filipovi Španělskému v 16. století vyústila v osmdesátiletou válku, která vedla ke vzniku nezávislé Republiky spojených nizozemských provincií. Tato republika se stala známou svoji náboženskou tolerancí, a proto se Židé ze Španělska a Portugalska, bohatí obchodníci z Antwerp a Hugenoti z Francie uchýlili do bezpečí Amsterdamu. Silná migrace vzdělaných lidí z Flander pak dala městu jazyk (jejich brabantský dialekt se stal základem psané nizozemštiny) a udělala z Amsterdamu velké obchodní centrum. Kolem roku 1570 mělo město asi 30 000 obyvatel, v roce 1622 už to bylo asi 100 000 a na konci 17. století 200 000 obyvatel. Takový růst obyvatel podněcoval další rozšiřování města. Jen Londýn, Paříž a Neapol měly v té době srovnatelný počet obyvatel.\n\nSedmnácté století je považováno za „zlaté období“ Amsterdamu a celého Nizozemí. Na počátku století byl Amsterdam nejbohatším městem Evropy. Z Amsterdamu vyplouvaly lodě do Severní Ameriky, Afriky, dnešní Indonésie a Brazílie. Město bylo základnou mezinárodní obchodní sítě. Amsterdamští obchodníci měli největší podíl v Nizozemské východoindické společnosti a v Nizozemské západoindické společnosti. Díky těmto společnostem byly navázány zámořské vztahy, které pak vedly k ustavení nizozemských kolonií. Amsterdam byl nejdůležitějším místem námořní přepravy zboží v Evropě a předním finančním centrem světa. Amsterdamská burza byla první na světě s nepřetržitým provozem.\n\n18. a 19. století se nesou ve znamení určitého poklesu prosperity Amsterdamu. Války Nizozemí se Spojeným královstvím a posléze napoleonské války si svou daň vybraly i v Amsterdamu. Během napoleonských válek životní úroveň města klesla na nejnižší bod. Avšak po založení Nizozemského království v roce 1815 se situace začala obracet k lepšímu.\n\nBěhem 19. století zasáhla město průmyslová revoluce. Byl postaven \"Amsterdamsko-rýnský kanál\", který přímo spojil město se splavným veletokem Rýnem. \"Severomořský kanál\" spojil amsterdamský přístav se Severním mořem. Oba kanály výrazně zlepšily spojení se zbytkem Evropy a světem. Byl to také velký ekonomický podnět. Mezi lety 1850 a 1900 se počet obyvatel zdvojnásobil asi na půl milionu lidí.\n\nKonec 19. století je občas nazýván druhou Zlatou dobou. Tehdy bylo postaveno několik muzeí, vlakové nádraží a koncertní hala (\"Concertgebouw\") se skvělou akustikou.\n\nBěhem první světové války bylo Nizozemsko neutrální, ale Amsterdam poznal její následky v nedostatku potravin.\n\nV průběhu druhé světové války okupovala město německá vojska (\"Wehrmacht\"). Více než 100 000 Židů bylo deportováno. Nejznámější z nich se stala dívka Anne Franková, jejíž deník byl po válce vydán ve všech světových jazycích. Tím byla vyhlazena téměř celá židovská komunita města.\n\nZnak města Amsterdamu se skládá ze tří ondřejských křížů uspořádaných svisle, ale na vlajce jsou otočeny o 90°. Historikové věří, že tyto kříže reprezentují tři hlavní nebezpečí, které sužovaly město: povodně, oheň a mor. Oficiálním mottem města je \"Heldhaftig, Vastberaden, Barmhartig\" („Stateční, odhodlaní, milosrdní“). Toto motto je zobrazeno i ve znaku města a bylo zavedeno královnou Vilemínou v roce 1947 jako reflexe na hrdinství občanů města během 2. světové války.\n\nV Amsterdamu po staletí žijí obyvatelé různých národností. Od 15. století v něm hledali svobodu náboženského vyznání francouzští Hugenoti, protestantští Vlámové a Židé. Frísové, Němci a Skandinávci do Amsterdamu přicházeli za prací. Mezi 15. a 19. stoletím byla nejpočetnější skupina imigrantů z Německa.\n\nKdyž se v roce 1911 Čína stala republikou, odešel větší počet Číňanů do zahraničí. Někteří zůstali v Nizozemsku. Z této doby pochází čínská čtvrť v Amsterdamu. Od padesátých let přicházeli obyvatelé Surinamu a Nizozemských Antil. Tato území patřila do Nizozemského království a jejich obyvatelé byli oprávněni vstupovat na území evropského Nizozemí.\n\nObnova po druhé světové válce vyžadovala mnoho pracovních sil. Hospodářská situace se v padesátých letech vyvíjela velmi příznivě a chyběli pracovníci na místech vyžadujících nízkou kvalifikaci. Do Nizozemska a dalších západoevropských zemí přicházeli hostující dělníci (tzv. gastarbeitři) na základě mezivládních dohod. První dohoda byla uzavřena s Itálií v roce 1960, následovaly dohody se Španělskem, Portugalskem, Řeckem a Jugoslávií. Obdobné dohody byly uzavřeny s Tureckem a Marokem. Za hostujícími dělníky přicházely jejich rodiny. V roce 1973 přišla ekonomická krize a evropské státy se pokusily imigraci zastavit.\n\nDalší vlna imigrantů byla ze zemí východního bloku, hlavně z Maďarska a Polska. V devadesátých letech západní Evropa (včetně Nizozemska) přijímala uprchlíky ze Somálska, zemí bývalé Jugoslávie, Íránu nebo Iráku. V roce 1998 bylo Nizozemsko po Švýcarsku zemí s nejvyšším počtem uprchlíků v poměru k populaci země.\n\nNizozemci, kteří žili v Amsterdamu, se ve větším počtu stahovali do měst v okolí (Almere, Amstelveen, Haarlem, Purmerend a Zaandstad). V roce 2008 mělo 30 % obyvatel tohoto města původ v zemích mimo Evropu, tento podíl je v rámci celého Nizozemska 9 % (podle údajů Nizozemského statistického úřadu).\n\nV Amsterdamu žijí obyvatelé 177 různých národností. Následují ho Antverpy se 164 národnostmi, Wageningen se 152 národnostmi a New York se 150 národnostmi.\n\nAmsterdam je spravován volenou městskou radou a městským magistrátem. V čele města stojí starosta (\"burgemeester\").\n\nOd roku 2010 až do své smrti dne 5. října 2017 byl starostou Amsterdamu Eberhard van der Laan. 27. ledna 2017 oznámil, že má rakovinu plic v konečném stadiu. 18. září 2017 převzala úřad starosty Amsterdamu, zprvu prozatímně, 50letá Kajsa Ollegrenová jako první žena ve více než tisícileté historii města.\n\nK nejstarším architektonickým památkám patří dva původem gotické farní kostely, a to Starý kostel Oude Kerk ze 14. století a Nový kostel Nieuwe Kerk, oba dnes slouží jako výstavní síně. Daleko mladší - až z 19. století- jsou jezuitský kostel sv. Františka Xaverského a dodnes katolický farní kostel sv. Mikuláše s novobarokní kupolí.\n\nZ veřejných staveb nejstarší je gotická obchodní Váha s věží, ze 14. století, která postupně přestavována sloužila různým účelům.\nHistorické centrum Amsterdamu je zastavěno převážně domy ze 16. až 17. století, které v Nizozemí nazývají Zlatým věkem. V této době byl vystavěn systém soustředných kanálů okolo středu starého města. Tři nejznámější kanály se nazývají Herengracht (kanál pánů), Kaizersgracht (kanál císařů) a Prinsengracht (kanál princů).\n\nModerní pomník před univerzitou byl roku 1978 vztyčen nizozemskému filozofovi Baruchu Spinozovi, který zde žil a pracoval. Panel s textem o jeho životě, malovaný portrét a knihy jsou vystaveny v Židovském historickém muzeu.\n\nJedním z nejvýznamnějších kulturních stánků v Amsterdamu je koncertní budova Concertgebouw s vynikající akustikou, která byla postavena koncem 19. století. Zde sídlí hudební těleso zvané Concertgebouw Orchestra, které je považováno za jeden z nejlepších symfonických orchestrů světa. Britský odborný časopis Gramophone uspořádal v roce 2008 anketu mezi hudebními kritiky. Výsledkem ankety bylo, že tento orchestr získal první místo mezi všemi světovými symfonickými tělesy. Velkou zásluhu na tomto vysokém standardu měli šéfdirigenti Bernard Haitink (1961-1988), Riccardo Chailly (1988–2004) a Mariss Jansons (2004–2015). Od začátku sezóny 2016/2017 je šéfdirigentem orchestru Ital Daniele Gatti.\n\nNejdůležitější divadelní budovou města je Het Muziektheater, což je moderní operní dům na náměstí Waterlooplein. Budova je používána dvěma divadelními tělesy, což jsou De Nederlandse Opera (operní společnost) a Het Nationale Ballet (baletní společnost).\n\nMěsto je proslaveno svými početnými a významnými muzei a galeriemi. Na rozlehlém Muzejním náměstí Museumplein stojí blízko sebe situována tři muzea: Rijksmuseum, Van Gogh Museum a Stedelijk Museum.\n\n\nHromadná doprava v Amsterdamu zahrnuje:\n\nVětšina lidí v Amsterdamu jezdí po městě na bicyklu. Ve městě je vybudován systém cyklostezek. Jízda autem v centru je velmi komplikovaná kvůli dopravním zácpám a problémům s parkováním.\n\nLetiště Schiphol, vzdálené asi 20 minut vlakem od centra Amsterdamu, je největším letištěm v Nizozemsku a čtvrté největší v Evropě. Za rok odbaví asi 40 milionů cestujících a je domovským letištěm společnosti KLM.\n\nMěsto leží na řece Amstel a IJ (ačkoli ta ve skutečnosti řekou v pravém slova smyslu není, pravděpodobně se jedná o pozůstatek zálivu), které v něm ústí do moře. Amsterdamský přístav je mořským kanálem spojen se Severním mořem.\n\nJednou za pět let se v amsterdamském přístavu koná světová přehlídka lodí SAIL Amsterdam.\n\nAmsterdam je domovským městem fotbalového týmu Ajax Amsterdam. Sídlem týmu je moderní Amsterdam Arena, umístěná na jihovýchodě města. Ajax sdílí stadion s týmem amerického fotbalu Amsterdam Admirals, který v roce 2005 vyhrál poprvé v historii World Bowl.\n\nV roce 1928 se v Amsterdamu konaly IX. letní olympijské hry. Olympijský stadion, postavený pro tyto hry, byl zrekonstruován a nyní slouží k sportovním a kulturním akcím. Mezi 6. a 10. červencem 2016 se na tomto stadionu uskutečnilo mistrovství Evropy v atletice, kvalifikace některých vrhačských disciplín (hod diskem a hod oštěpěm mužů i žen) však netradičně proběhly v centru města, na náměstí Museumplein. Mezi 9. a 11. březnem 2018 se na olympijském stadionu konalo mistrovství světa v rychlobruslení ve víceboji: pořadatelé netradičně instalovali na ploše stadionu dočasný rychlobruslařský ovál, aby na tomto exponovaném místě připomenuli 125. výročí rychlobruslařských světových šampionátů.\n\n\n\n"}
{"id": "36493", "url": "https://cs.wikipedia.org/wiki?curid=36493", "title": "Antonín Rezek", "text": "Antonín Rezek\n\nAntonín Rezek (13. ledna 1853 Jindřichův Hradec – 4. února 1909 Praha) byl český historik, který se specializoval především na dějiny raného novověku a dějiny náboženských hnutí. V letech 1900–1903 působil též jako ministr rakouské vlády pro české záležitosti, v letech 1905–1906 jako poslanec Sněmu království Českého.\n\nAntonín Rezek se narodil 13. ledna 1853 v Jindřichově Hradci. Byl třetím dítětem (z osmi) vyučeného hodináře a uznávané kapacity ve svém oboru Martina Rezka a Kateřiny rozené Vacíkové. Roku 1859 nastoupil malý Antonín do místní školy a roku 1863 na gymnázium, kde byla jako vyučovací jazyk vedle němčiny povolena nedlouho předtím i čeština. Na gymnáziu studoval s půlletým přerušením studia, když se nepohodl se svým profesorem, do roku 1872. Již za svých gymnaziálních studií navázal kontakty s jindřichohradeckými zámeckými archiváři a pomáhal jim v opisování listin černínského archivu. Roku 1872 složil úspěšně maturitní zkoušku. Na doporučení archiváře Františka Tischera se Antonín Rezek vydal studovat na Karlo-Ferdinandovu univerzitu do Prahy.\n\nJindřichohradecký archivář Tischer zasáhl podstatně do života Antonína Rezka ještě jednou, když mu zajistil možnost působit po boku historika a archiváře Josefa Emlera, kterému Rezek pomáhal s opisováním listin do Emlerových Regest. Tím byl Antonín Rezek zbaven finančních problémů a bylo mu umožněno nabýt zkušenosti při práci s uznávaným historikem.\n\nNa univerzitě se Rezek zapojil do činnosti studentského Historického klubu, v němž se zasazoval o založení studentského historického časopisu – ale bezvýsledně. V době Rezkových studií působili na univerzitě Otto Hirschfeld, Josef Emler, Antonín Gindely a Václav Vladivoj Tomek, s nímž Rezek později navázal velmi blízký vztah.\n\nV roce 1873 krátce působil jako redaktor Národních listů, a roku 1875 nastoupil do Musea království Českého na pozici asistenta – sice bez nároku na plat, ale s vyhlídkou, že mu bude časem za jeho důkladnou práci v muzejním archivu nabídnuto lepší místo. Téhož roku vyšel Rezkovi v časopise Lumír jeho první článek s názvem \"Flagellanti - Obrázek z dějin kulturních\". O rok později přednesl na schůzi Historického klubu svůj příspěvek na téma vláda Ferdinanda I. a účinek jeho politiky na České země. Ke spokojenosti policejního agenta vylíčil Rezek Ferdinandovu vládu velice pozitivně. Viděl v ní totiž záchranu českého státu před šlechtickou anarchií po období slabé vlády Jagellonců.\n\nRoku 1876 složil zkoušky, obhájil svou práci a tím se stal doktorem historie. Roku 1877 získal učitelskou aprobaci pro obor historie – zeměpis a roku 1878 se stal učitelem na reálném gymnáziu v Karlíně. Tím zajistil svou existenci z materiální stránky. Téhož roku, zklamán, že i přes své zásluhy v uspořádání archivu nebyl povýšen, opustil Museum království Českého. Místo učitele ovšem nebylo definitivním Rezkovým cílem, jeho ambice sahaly na místo vyučujícího na univerzitě. Roku 1878 obhájil svou habilitační práci\n\nMezi svým strmým kariérním postupem si našel čas i na návštěvy u vdovy po Karlu Jaromíru Erbenovi, jehož dceru Bohuslavu si v srpnu roku 1879 vzal za ženu. Svatební cestu potom spojil s návštěvou archivů v Jeně a Mnichově. Z manželství se narodily dvě dcery. Starší dcera Bohuslava si vzala chirurga Stanislava Kostlivého, pozdějšího rektora Univerzity Komenského v Bratislavě.\n\nNa konci 70. let se vedle spolupráce s Tomkem věnoval také ediční činnosti, kdy zpracoval Paměti Mikuláše Dačického z Heslova, Beckovského Poselkyni starých příběhů českých, korespondenci pánů z Hradce a Rožmberka a pro ediční řadu \"Sněmy české\" chystal přepisy spisů Sixta z Ottersdorfu, k jejichž vydání nakonec nedošlo. Těžiště jeho hlavního bádání ovšem leželo v období vlády Ferdinanda I. a v úmyslu pokračovat v Palackého syntéze dějin.\n\nRoku 1880 se Rezek pustil do sporu s Antonínem Gindelym, když nejprve pod šifrou reagoval na jeho spis \"Dějiny českého povstání léta 1618\", kdy Gindelymu vyčítal, že nevěnuje dostatečnou péči českým pramenům a také nedostatečné národní zaujetí. Později Antonín Rezek v tomto sporu z anonymity vystoupil, což jej stálo přístup k archivním dokumentům zemského archivu, jehož byl Gindely ředitelem. Roku 1881 působil jako učitel na gymnáziu ve Spálené ulici.\n\nRoku 1883 Antonín Rezek postoupil o příčku výše ve své univerzitní kariéře, když byl jmenován mimořádným profesorem všeobecných dějin se specializací na dějiny konce 18. století, dějiny 19. století a také na jeho nejoblíbenější dějiny 16. a 17. století. V tomto roce také uzavřel smlouvu s pražským nakladatelem Janem Ottou na vydávání časopisu \"Sborník historický\". Podle Rezkovy představy měl časopis obsahovat příspěvky z oblasti dějin politických, z dějin církve, z oblasti sociálních dějin, právních dějin, z historického místopisu a měl také obsahovat přehled právě vyšlých prací. Do časopisu přispívali zejména schopnější středoškolští pedagogové a laičtí historikové. Univerzitní profesoři – až na Josefa Kalouska, který navázal s Antonínem Rezkem dlouhodobou spolupráci – do Sborníku nepřispívali. Časopis se záměrně vyhýbal dobovým politickým problémům. O tři roky později bylo pro nerentabilitu vydávání Sborníku ukončeno.\n\nV politických názorech Rezek sympatizoval s mladočechy, respektive se stranou realistů, k nimž se řadil také Tomáš Garrigue Masaryk.\n\nRoku 1889 se Rezek stal po odchodu V. V. Tomka řádným profesorem rakouských dějin na české univerzitě. V této době začíná jeho působení v historickém semináři, který měl za úkol vychovat budoucí generaci profesionálních historiků. Mezi jeho žáky patřili Josef Vítězslav Šimák, Josef Pekař, Kamil Krofta a Jaroslav Bidlo. V letech 1893–1894 působil jako děkan fakulty.\n\nRoku 1895 stál s Jaroslavem Gollem u zrodu \"Českého časopisu historického\", čímž se snažil naplnit ideu spolupráce všech historiků. Po svém odchodu do Vídně roku 1897 práci v časopise ukončil.\n\nDo roku 1888 spadá Rezkovo asi největší dílo. V tomto roce převzal redaktorství \"Českomoravské kroniky\", kterou začal roku 1860 vydávat Karel Vladislav Zap jako populární přepracování Palackého \"Dějin\". Antonín Rezek navázal na práci Josefa Kořána, který kroniku dovedl do roku 1629. Rezkovým zpracováním vznikla nejhodnotnější část tohoto díla, věnovaná dějinám českého království v letech 1630 – 1693. Rezkovo dílo je tím hodnotnější, že šlo o první ucelené zpracování tohoto období, ke kterému – vyjma období třicetileté války – de facto neexistovala odborná historická literatura. Rezkovy příspěvky do Českomoravské kroniky vycházely jako samostatné monografie – \"Dějiny saského vpádu do Čech 1631-1632 a návrat emigrace (1889)\", \"Děje Čech a Moravy za Ferdinanda III. až do konce třicetileté války (1890)\" a \"Dějiny Čech a Moravy nové doby (1892-93)\". Rezek líčí habsburské vládce jako velice schopné, protireformaci a germanizaci vylíčil jako pochopitelný důsledek odboje šlechty. Přeměnu českého státu po bitvě na Bílé hoře chápal jako proces trvající již delší dobu a ne jako důsledek jedné prohrané bitvy.\n\nPo smrti Antonína Gindelyho roku 1892 se Rezkovi uvolnila cesta do zemského archivu a tak se začal věnovat svému snu o pokračování v Palackého Dějinách. Přestože v dopisech svým kolegům se často zmiňoval o neustálém shromažďování materiálů k tomuto účelu, z tohoto rozsáhlého projektu nakonec definitivně sešlo.\n\nJiž od počátku 90. let zvyšoval Rezek aktivitu na politickém fóru a v říjnu 1896 byl povolán jako ministerský rada do ministerstva kultu a vyučování, kde mu byla oficiálně svěřena zodpovědnost za náboženství tzv. východního ritu, ale fakticky mu ministr Gautsch dal na starosti české záležitosti. Rezkova kariéra politika byla ještě strmější než kariéra univerzitní. Roku 1900 byl jmenován českým ministrem krajanem (měl na starosti České země; dnešním ekvivalentem k tomu je ministr bez portfeje) a to již měl za sebou řadu vyznamenání, která jej opravňovala požádat o povýšení do šlechtického stavu. Rezek za dobu svého politického působení velmi dbal především o rozvoj české univerzity v Praze a také velké úsilí věnoval zápasu o vznik druhé české vysoké školy v Brně. Roku 1903 byl nucen svou funkci složit, jelikož jej ve výkonu úřadu stále více omezovaly nemoci. I během svého politického mandátu se nerozloučil s historií. Až do svého odstoupení byl členem Komise pro vydávání akt a korespondence k novým rakouským dějinám. Pozice ministra mu také zajišťovala přístup k archivním materiálům, které byly jiným historikům nedostupné.\n\nV květnu 1905 byl zvolen poslancem Sněmu království Českého za města Havlíčkův Brod, Polná a Humpolec, ale v prosinci 1906 se svého mandátu vzdal.\nOd roku 1905 trávil Rezek svůj život v sanatoriích, trápily jej střevní problémy a cukrovka, později i psychické problémy. Roku 1907 mu byl navíc diagnostikován nádor mozku a jeho stav se začal rapidně zhoršovat. Antonín Rezek zemřel 4. 2. 1909 v Praze ve věku 56 let.\n\nAntonín Rezek byl autorem mnoha popularizačních statí do časopisů jako byl Lumír či Květy, autorem edic historických památek, reeditorem prací starších autorů české vědy 19. století a samozřejmě jeho největší přínos spatřujeme ve vydávání vlastních příspěvků a monografií. Rezek se nevěnoval pouze politickým a církevním dějinám, ale je také autorem mnoha statí týkajících se dějin kulturních. Cílem jeho článků v historických časopisech bylo hlavně informovat veřejnost o tom, co všechno objevil v archivech.\n\nV Rezkově díle můžeme sledovat zájem o dějiny sektářství, lidovou reformaci, selská hnutí, ale také například o problematiku patentů proti cikánům a o problematiku reforem Josefa II. Vrcholem jeho práce v sociálně kulturní oblasti je první díl nikdy nedokončeného díla z roku 1887 \"Dějiny prostonárodního hnutí náboženského v Čechách od vydání tolerančního patentu až po naše časy\", v němž nedošel dál než do poloviny 18. století. O tomto díle historiografové tvrdí, že jde o první publikaci splňující kritéria historického pozitivizmu. Jeho zpracování dějin v \"Českomoravské kronice\" je dodnes považováno za nejlepší syntézu dějin tohoto období.\nRezek ve svém díle straní panovnické moci, protože podle něj je vláda jednoho tyrana lepší než vláda několika set tyránků malých (= šlechticů).\nU Rezka, který působil na pražské univerzitě ve stejné době jako Jaroslav Goll, nejde hovořit o jeho škole, tak jak tomu je právě u Golla. Jde tady o vliv, který zanechal Antonín Rezek na svých žácích Josefu Šustovi, Josefu Pekařovi, Václavu Novotném, Jaroslavu Bidlovi a především na Josefu Vítězslavovi Šimákovi, který po učitelově smrti vydal jeho \"Listář k náboženským dějinám\".\n\n\n"}
{"id": "36494", "url": "https://cs.wikipedia.org/wiki?curid=36494", "title": "Vojtěch Steklač", "text": "Vojtěch Steklač\n\nVojtěch Steklač (* 21. října 1945 Příbram) je český spisovatel a překladatel z němčiny a francouzštiny.\n\nPo maturitě (1963) pokračoval ve studiu na Filozofické fakultě Univerzity Karlovy, kde studoval sociologii a filozofii – absolvoval v roce 1970. Literární činnost zahájil již během studia na vysoké škole v 19 letech. V roce 1969 se stal redaktorem časopisu \"Ohníček\" a pak \"Pionýr\". V časopise \"Pionýr\" pracoval deset let a brzy se stal jeho šéfredaktorem.\n\nV roce 1989 byl několik měsíců šéfredaktorem časopisu \"Filip\" a pak se stal dramaturgem \"Československé televize\", jímž byl až do roku 1991. Od roku 1991 byl televizním scenáristou a spisovatelem z povolání.\n\n\n\nPod pseudonymy Velký Pirát, Růžek a Kapr píše komiks kreslený Věrou Faltovou:\n\n\n\n\n"}
{"id": "36498", "url": "https://cs.wikipedia.org/wiki?curid=36498", "title": "Richard Weiner", "text": "Richard Weiner\n\nRichard Weiner (6. listopadu 1884 Písek – 3. ledna 1937 Praha) byl český básník, prozaik a publicista, v jehož tvorbě jsou nejvýraznějšími prvky rysy expresionismu.\n\nV roce 1902 vystudoval gymnázium a o čtyři roky později chemii – obor pivovarnictví, před nímž však záhy dal přednost literatuře. Pracoval jako chemik lihovaru v Pardubicích (1908–1909), v soukromé zkušební laboratoři ve Freisingu (1909) a v továrně v Allachu (1910–1911). V letech 1912–1914 byl pařížským dopisovatelem novin \"Samostatnost\". Za první světové války prošel mobilizací (bojoval v oblasti Srbska), ale roku 1915 musel být z vojenské služby propuštěn pro nervový kolaps. Po skončení války v roce 1918 se začal orientovat na publicistickou činnost, nejprve v redakci \"Lidových novin\", rok poté jako jejich dopisovatel z Paříže (1919–1937). Od roku 1927 byl členem skupiny Le Grand Jeu. Další sbírky vydal až na konci dvacátých let.\n\nZ Paříže psal fejetony, politické články i recenze děl francouzské literatury. Dlouhodobý pobyt ve Francii a kontakt s tamními umělci měl výrazný vliv na charakter jeho tvorby.\n\nWeiner – básník je považován za jednoho z výrazově nejkomplikovanějších autorů české literatury. Vlivy v jeho poezii zahrnují odkazy na lidové říkanky, formy českého barokního básnictví (Bedřich Bridel, Adam Václav Michna z Otradovic), experimenty s jazykem v českém národním obrození (František Ladislav Čelakovský), stejně tak jako mají svůj obsahový zdroj v českém symbolismu (Otokar Březina, Otakar Theer), aby posléze Weiner přejímal řadu podnětů i z novější francouzské literatury (Guillaume Apollinaire, Le Grand jeu). Velkým tématem Weinerovy poezie je téma mystiků: dobrovolné přijetí břímě neuvědomělé viny a trestu za ni. Je možné, že toto vyplývalo i z Weinerovy trojí cizoty ve světě – cizoty Žida (zřeknuvšího se navíc své víry), cizoty homosexuála a cizoty emigranta. \n\nWeiner, nazvaný Václavem Černým „Janem Křtitelem české moderní poezie“ přitom ve svých sbírkách dlouho o pozici výsostného básníka bojoval. Jeho rané sbírky jsou spíš dokladem hledání výrazu a až na výjimky jednotlivých čísel nejsou dodnes považovány za rovnocenné jeho vrcholným sbírkám z dvacátých let. Kromě toho je třeba zdůraznit, že i tyto jsou natolik výrazově složité, že se nikdy nestaly učebnicovými, ani hojně citovanými, ani masově oblíbenými. Přitom například básnická skladba Mezopotámie snese srovnání s největšími poémami české literatury 20. století.\n\nV próze dozrál Weiner rychleji, jeho expresionistické povídkové sbírky Lítice a Škleb patří dodnes mezi nejčtenější součást jeho odkazu. Podnětem pro jejich napsání byla Weinerova přímá zkušenost z první světové války, zaznamenaná úzkost se v nich vyvíjí v odcizení od reálného světa, v jehož vidění autorem se mísí realita a halucinace.\n\nWeinerovy pozdní prózy jsou opět ovlivněné tvorbou o generaci mladších autorů surrealistické frakce Le Grand jeu a byly oceněny až generací Nového románu. Řadí se na čestné místo české experimentální prózy například vedle díla Milady Součkové. \n\nVe své době zůstal českými čtenáři nedoceněn, jeho vliv na další generace českých básníků byl však mimořádný, od Jiřího Ortena přes Jiřího Koláře až po Ivana Blatného.\n\nRichard Weiner \n\n"}
{"id": "36500", "url": "https://cs.wikipedia.org/wiki?curid=36500", "title": "VOR (radiomaják)", "text": "VOR (radiomaják)\n\nVOR (VHF Omnidirectional Radio Range) je VKV všesměrový radiomaják. Je jedním ze základních systémů, používaných v leteckém provozu pro přístrojovou navigaci. Umožňuje určit letadlu směr vůči konkrétnímu majáku - a to přímo ze signálu, bez toho, aby přijímač musel mít nějakou speciální směrovou anténu. Tím se liší od systému nesměrových majáků NDB, které je třeba zaměřovat směrovou anténou.\n\nVylepšením systému VOR je systém D-VOR. Signál D-VOR umožňuje přesnější navigaci. Systém je zpětně kompatibilní: Přijímače VOR přijímají i signál D-VOR.\nPro navigaci v bezprostředním okolí letišť se používá T-VOR (Terminal-VOR)\n\nVšesměrových majáků se v letectví používá již od začátku 50. let. Systém VOR využívá frekvenční pásmo od 108 až 118 MHz.\n\nSystém VOR umožňuje určit pouze azimut k majáku. Proto se často kombinuje s měřením vzdálenosti DME. Kombinace obou systémů indikuje polohu vůči majáku v polárních souřadnicích.\n\nNa podobném principu funguje i původně vojenský a výrazně přesnější systém TACAN, který bývá někdy slučován s VOR do společného bodu, označovaného VORTAC.\n\nPrincip spočívá ve vysílání signálu, který je směrově závislý. Jedná se vlastně o složení dvou signálů. První je konstantně vysílán všesměrovou anténou a druhý vysílán \"rotující\" směrovou anténou. Radiomaják navíc vysílá sekvenci dvou nebo tří znaků v Morseově abecedě, která slouží pilotovi k identifikaci majáku.\n\n\"Rotace\" druhé antény není řešena mechanicky, nýbrž elektronicky, použitím dvojice na sebe kolmých pevných antén a skládáním jejich fázově posunutých signálů. Rychlost \"rotace\" je 30 otáček/sec (kterou lze také chápat jako amplitudovou modulaci 30 Hz).\n\nPřijímač v letadle poté z fázového posuvu výše popsané dvojice signálů určí azimut letadla od vysílače. Výsledek se vyjadřuje v úhlových stupních a nazývá se \"radiál\". Radiál je orientovaná přímka která vychází z majáku a prochází přijímačem (resp. všemi přijímači v konkrétním směru).\n\nPříklad: pokud je letadlo na radiálu nula a přístroj indikuje \"FROM\" je JIŽNĚ radiomajáku, pokud je indikováno \"TO\", je SEVERNĚ od něj.\n\nSoučástí majáků VOR bývá často i systém DME (Distance Measuring Equipment) pro měření vzdálenosti od majáku, pak hovoříme o majáku VOR/DME.\n\nVylepšením tohoto systému je dopplerovský VOR (D-VOR), který využívá Dopplerův princip a je zpětně kompatibilní s VOR.\n\nVysílaný signál D-VOR se chová stejně, jako by se směrová vysílací anténa navíc ještě pohybovala kolem pevné antény po kruhové dráze o poloměru přibližně 6-7 metrů, a to stejnou rychlostí 30 otáček za sekundu, jakou rotuje signál původního VOR. Taková rychlost je technicky těžko realizovatelná (obvodová rychlost by činila přibližně čtyřnásobek rychlosti zvuku). Ve skutečnosti je pohyblivá anténa nahrazena několika desítkami do kruhu pevně umístěných antén. Mezi nimi pak vysílač postupně přepíná, čímž simuluje rychlý kruhový pohyb druhé antény.\n\nPro kontrolu přijímače VOR existují ještě testovací vysílače, označované jako VOT (VOR receiver test facility). Od VOR se liší tím, že jejich signály nejsou směrové. Při příjmu signálu VOT z jakéhokoliv směru musí přijímač ukázat nulový radiál.\n\nPoužití vysvětlíme na jednoduchém příkladu (na palubě je k dispozici stejný indikátor VOR/ILS jako na obrázku). Pilot chce letět z jeho pozice přímo k radiomajáku. Naladí jeho frekvenci a odposlechne identifikační znak. Příjem signálu je na přístroji indikován zmizením červeného praporku „NAV“. Otáčením knoflíku OBS (omni bearing selector) tak dlouho až směrové břevno bude veprostřed a žlutý trojúhelníkový praporek bude ukazovat na „TO“ pilot zjistí na jakém radiálu se nachází (dole pod menší žlutou šipkou). Zároveň vidí, jaký kurs musí nasadit aby doletěl k radiomajáku (nahoře nad větší šipkou). Nasadí tento kurs a směrové břevno mu ukazuje směrovou odchylku od radiálu po kterém letí k majáku. Po přelétnutí majáku přepadne žlutý trojúhelník na „FROM“.\n\nPřesnost VOR je cca 1°, nad majákem existuje kužel nespolehlivé indikace (50 stupňů od svislice), elevační úhel je 40°.\n\nhttp://airnav.eu/index.php?stranka=VOR\n"}
{"id": "36501", "url": "https://cs.wikipedia.org/wiki?curid=36501", "title": "Hvězdný vítr", "text": "Hvězdný vítr\n\nHvězdný vítr je ustálený proud částic směřující z povrchu hvězdy do mezihvězdného prostředí. Prostřednictvím hvězdného větru může hvězda ztratit podstatnou část své hmotnosti.\n\nRozeznáváme tři typy hvězdných větrů:\n\nKoronální vítr se vyskytuje u chladných hvězd hlavní posloupnosti (mezi něž patří i naše Slunce). Tyto hvězdy mají horkou korónu. Velikost tepelné rychlosti nejrychlejších částic koróny převyšuje únikovou rychlost z povrchu hvězdy. Tyto částice unikají z blízkosti hvězdy a vytvářejí hvězdný vítr koronálního typu. Z makroskopického pohledu je koronální hvězdný vítr důsledkem rozpínání horké koróny.\n\nTento typ větru pocházející ze Slunce se nazývá sluneční vítr.\n\nKoronální vítr je možné popsat pomocí stacionárních hydrodynamických rovnic za\npředpokladu sférické symetrie. Rovnice kontinuity má v tomto případě tvar\n\nformula_1\n\nkde formula_2 je poloměr, formula_3 radiální rychlost větru a formula_4 jeho hustota. Integrací\nje možné získat vztah pro rychlost ztráty hmoty, množství hmoty kterou hvězda\nztrácí za jednotku času,\n\nformula_5\n\nSe znalostí hustoty a rychlosti větru od hvězdy tedy můžeme určit množství\nhmoty, kterou hvězda ztrácí za jednotku času. Slunce ztrácí slunečním větrem\nformula_6 své hmoty. Rychlost ztráty hmoty\nkoronálním větrem závisí na věku hvězdy, mladé chladné hvězdy tak ztrácejí hmotu\naž o několik řádů rychleji než Slunce.\n\nNejjednodušším modelem koronálního hvězdného větru je tzv. Parkerův model hvězdného větru. Pokud předpokládáme, že hvězdný vítr je izotermický, pak za předpokladu sférické symetrie je možné pohybovou rovnici hvězdného větru zapsat jako\n\nformula_7\n\nkde formula_8 je izotermická rychlost zvuku, formula_9 je gravitační konstanta a formula_10 hmotnost hvězdy. Členy na pravé straně představují gradient tlaku plynu, který vede k expanzi větru a gravitační zrychlení. S užitím rovnice kontinuity můžeme tuto rovnici přepsat jako\n\nformula_11\n\nVidíme, že hvězdný vítr dosahuje rychlosti zvuku formula_12 v bodě, kde rychlost zvuku rovna polovině únikové rychlosti,\n\nformula_13\n\nKoronální hvězdný vítr je tedy možný pouze v oblastech, kde je rychlost zvuku srovnatelná s únikovou rychlostí, tedy v koróně hvězd.\n\nMnohé horké hvězdy jsou natolik zářivé, že velikost zářivé síly způsobená\nabsorpcí záření v čarách těžších prvků je vyšší než velikost síly gravitační.\nLátka povrchových vrstev hvězd je působením zářivé síly urychlována na rychlosti\nvyšší než je úniková rychlost a opouští hvězdu. Pro urychlování hvězdného větru\nhorkých hvězd jsou podstatné zejména těžší prvky, například železo, uhlík,\ndusík, a kyslík.\n\nChladní obři a veleobři produkují hvězdný vítr v důsledku hvězdných pulzací a absorpce záření na\nprachových částicích. Pulzacemi se látka\npovrchových vrstev dostává do poměrně velkých vzdáleností od hvězdy. V těchto\noblastech je teplota látky natolik nízká, že v ní může docházet ke\nkondenzaci prachových částic. Tyto částice jsou schopny natolik efektivně\npohlcovat záření hvězdy, že zářivá síla vzniklá v důsledku této absorpce je\nschopna vznést tyto částice z povrchu hvězdy do mezihvězdného prostředí.\n\n\n"}
{"id": "36502", "url": "https://cs.wikipedia.org/wiki?curid=36502", "title": "Czech Press Photo", "text": "Czech Press Photo\n\nCzech Press Photo je soutěž a následná výstava české zpravodajské fotografie, obdoba celosvětové World Press Photo. Vznikla v roce 1995 z iniciativy fotografických publicistů Daniely Mrázkové a Vladimíra Remeše. Od roku 2015 stojí v čele soutěže fotografka a galeristka Veronika Souralová. Ta je zároveň ředitelkou multižánrové galerie zaměřené na současnou fotografii a video Czech Photo Centre a soutěže Czech Nature Photo, která každoročně vyhodnocuje nejlepší snímky přírody.\n\nDeklarovaným cílem soutěže je zprostředkovat veřejnosti pohled na významné události uběhlého roku a také stimulovat rozvoj fotografie jako média. Czech Press Photo podporuje zájem o fotožurnalismus jako prostředek mezilidského poznání a porozumění.\n\n\nVe všech kategoriích existují dvě podkategorie - samostatný snímek a fotografická série.\n\n\nSoutěže Czech Press Photo se mohou zúčastnit fotografové s trvalým bydlištěm v České nebo Slovenské republice pracemi, které vznikly pro publikační účely v době od 30. 9. předchozího roku do 30. 9. stávajícího roku. Přijímány jsou záběry z filmových i digitálních aparátů.\n\nHlavní porota má většinou okolo 11 členů a tvoří ji každoročně obměněná sestava odborníků. Zastoupeni jsou v ní jak profesionální fotografové, tak publicisté, šéfredaktoři časopisů, fotoeditoři nebo kurátoři výstav. Kvůli zajištění objektivity hodnocení tvoří většinu členů poroty cizinci. Cenu dětí UNICEF uděluje devítičlenná dětská porota složená z příslušníků etnik a národností zastoupených v ČR. Grant Prahy uděluje pražský primátor na doporučení hlavní poroty. Firemní ceny si volí sponzorské firmy samy.\n\nMezinárodní porota vybírala z téměř 4000 přihlášených příspěvků od 270 autorů. Fotografií roku 2019 se stal snímek z protestů na Letné autora Lukáše Bíby. „Vítězná fotografie z demonstrace proti českému premiérovi je symbolem složité politické i společenské situace v zemi. Vítězný snímek obsahuje emoce i klade otázky, a to jednoduchým, působivým a do paměti na první pohled vrývajícím se způsobem,“ uvedla za porotu Daniela Mrázková. V kategorii Lidé, o kterých se mluví, získal první místo Roman Vondrouš z ČTK za sérii \"Premiér v Bílém domě\", na níž zachytil Andreje Babiše v USA. V kategorii Portrét vyhrála Kateřina Šulová za snímek operní pěvkyně Soni Červené. V kategorii Aktualita vyhrál Matej Kalina se snímkem \"Do očí vraha\" a je na něm v obklíčení novinářů Miroslav Marček, který se přiznal k vraždě investigativního novináře Jána Kuciaka. V porotě rozhodovali mimo jiných programový ředitel soutěže World Press Photo David Campbell, spoluzakladatelka CPP Daniela Mrázková, lektor a obrazový editor agentury VU Pascal Philippe, ředitel agentury Panos Pictures Adrian Evans, dále český fotograf Herbert Slavík, kurátorka Lucia Benická, fotografka Amak Mahmoodian nebo fotoeditor Colin Jacobson.\n\nFotografií roku se stal snímek Lukáše Zemana, na kterém je samice orangutana s umírajícím potomkem z Bornea. Po dlouhé době se vítězem nestala fotografie odkazující na politické dění, ale pro změnu na ničení přírody.\n\nFotografií roku se stal snímek Martina Bandžáka z agentury Magna Hizballáh, oslavy vítězství nad Izraelem. Mezinárodní porota hodnotila práce 482 fotografů, kteří do soutěže poskytli 7 277 fotografií. Videosekce se zúčastnilo 26 autorů s celkovým počtem 56 videí. Jednalo se o rekordní počet přihlášených prací. Součástí slavnostního večera vyhlášení výsledků Czech Press Photo byla rovněž aukce fotografií na podporu Centra Paraple.\n\nFotografií roku 22. ročníku Czech Press Photo se stal snímek Michala Šuly z vydavatelství Mafra Protesty proti návštěvě Čínského prezidenta. Autor zachytil potyčku příznivců čínského prezidenta a zastánců lidských práv, ke které docházelo během celé jeho návštěvy v Česku. Mezinárodní porota hodnotila práce 349 fotografů s trvalým bydlištěm v České a Slovenské republice s celkovým počtem 5 861 fotografií. Poprvé se mohly do soutěže přihlašovat jednotlivé fotografie a videa pouze elektronicky. Videosekce se zúčastnilo 25 autorů celkovým počtem 41 videí. I díky tomu se počet přihlášených autorů meziročně zvýšil celkově o 58 a počet přihlášených prací dokonce o 2 150 snímků.\n\nFotografii roku Czech Press Photo 2015 získal fotograf MF Dnes Jan Zátorský za snímek ze série Uprchlíci na maďarsko-srbské hranici, kterou pořídil na hraničním přechodu Röszke Horgoš. Snímek získal vedle hlavní ceny také první místo v kategorii Aktualita. Soutěže se zúčastnilo 278 fotografů s trvalým bydlištěm v České a Slovenské republice s celkovým počtem 3700 fotografií. Videosekce se zúčastnilo 38 autorů s celkovým počtem 52 videí.\n\nV pořadí 20. ročník byl především ve znamení událostí z Ukrajiny. Fotografií roku se stal snímek Začátek Filipa Singera z agentury EPA. Na fotografii, jež je součástí série s názvem Začátek, Kyjev, Ukrajina, je zachycen muž se zkrvaveným obličejem a skloněnou hlavou procházející kolem zdi kláštera.Singerova série zvítězila také v kategorii Aktualita. Reportér ČTK Roman Vondrouš získal první cenu v kategorii Sport za černobílou sérii snímků Zimní olympijské hry v Soči. Jubilejního ročníku soutěže se zúčastnilo 267 fotografů s 3360 fotografiemi. \n\nV pořadí 19. ročníku se zúčastnilo 294 fotografů z České a Slovenské republiky s celkovým počtem 3 580 snímků. Porota v kategorii \"Fotografie roku\" hodnotila snímky z hlediska novinářských kvalit (aktuálnost, informativnost, výmluvnost, pohotovost), mající vynikající úroveň estetickou a symbolizuje závažné téma roku. Vítězem se stal Michal Kamaryt z ČTK: \"David Rath obžalovaný z korupce přichází k hlavnímu líčení u Krajského soudu v Praze, srpen 2013\". Podle poroty \"Letošní Fotografie roku symbolizuje neutěšenost obecné nálady v zemi a upozorňuje na rozsah i vážnost korupčních problémů v České republice. Jednoduchá, silně působivá kompozice snímku obsahuje hned několik jemných, ale zároveň silných myšlenkových podnětů.\"\n\nV mezinádroní porotě zasedli: obrazová redaktorka britského The Sunday Times Monica Allende, zástupce šéfredaktora fotoredakce Agence France Presse Stéphane Arnaud, francouzský fotograf a picture editor Manuel Cohen, český fotograf Reuters Petr Josek, maďarský fotograf a kurátor Péter Korniss, srbský ředitel Centra pro rozvoj fotografie Zvezdan Mancic, slovenský pedagog, publicista a kurátor Marian Pauer, český fotograf Andresj Reiser, fotoeditorka, konzultantka a kurátorka, šéfredaktorka \"Ojodepez\" Arianna Rinaldo (Itálie a Španělsko), český fotograf Herbert Slavík, fotografka a filmařka Ami Vitale z \"National Geographic Magazine\", USA.\n\nV tomto ročníku se poprvé objevila kategorie Czech Press Video.\n\nV pořadí 18. ročníku se zúčastnilo 297 fotografů z České a Slovenské republiky s celkovým počtem 3 719 snímků. Vítězem se stal Milan Jaroš z Respektu se snímkem nazvaným \"Rozloučení s Václavem Havlem\".\n\nVítězem 17. ročníku se stal Stanislav Krupař z časopisu Reflex se snímkem z nepokojů na Šluknovsku.\n\nDo 16. ročníku se přihlásilo 299 fotografů s trvalým pobytem v ČR nebo na Slovensku s celkovým počtem 4236 snímků. V porotě zasedli kromě ředitelky instituce Daniely Mrázkové také Vladimír Birgus nebo Antonello Zappadu. Hlavní cenu získal slovenský fotograf Martin Bandžák za snímek dívky zraněné po zemětřesení na Haiti nazvaný \"Dívka hospitalizovaná v nemocnici se zraněným okem a tváří při zemětřesení\". Porota o fotografii prohlásila, že „...její síla je v její jednoduchosti. Obraz je ohromující a silně působivý na první pohled - je lakonický a současně ikonický“. Tato fotografie byla oceněna také v kategorii Aktualita. Mezi oceněnými (a také s tématem Haiti) byli Jan Šibík a Jarmila Kovaříková. Čestné uznání získal Igor Zehl z ČTK za snímky návštěvníků, kteří si prohlíželi plátna Slovanské epopeje Alfonse Muchy. Grant Prahy s ročním stipendiem získal Roman Vondrouš z ČTK.\n\nV roce 2007 získala 3. místo za soubor \"Třídění odpadků v Indii\" Kamila Berndorffová.\n\n"}
{"id": "36507", "url": "https://cs.wikipedia.org/wiki?curid=36507", "title": "Sluneční plachetnice", "text": "Sluneční plachetnice\n\nSluneční plachetnice je kosmické plavidlo, které je poháněno tlakem dopadajícího slunečního, či případně i jiného záření na velkou odrazivou plochu. Protože plocha musí být co největší, připomíná plachtu. Kosmické plavidlo je pak urychlováno ve směru normály k plachtě podobně, jako vítr pohání klasické námořní plachetnice. Nakláněním plachty lze regulovat zrychlení i směr letu. Díky fyzice letů na oběžné dráze je možné letět i směrem ke Slunci, stačí jen zpomalit.\n\nProtože tlak záření je velmi malý, je velmi malé rovněž zrychlení, působí však neustále a to bez pohonných hmot. Pro dosažení využitelného zrychlení kolem 1 mm·s je třeba velikosti plachty řádově stovky metrů až kilometrů při velmi malé hmotnosti plachty.\n\nPlachetnice není poháněna slunečním větrem (elektrická plachetnice či magnetická plachetnice), ale v podstatě pouze elektromagnetickým zářením. Tlak částic slunečního větru je asi 10 000× menší. Plachetnice mohou mít také tenkovrstvé solární články určené k napájení a případně i k napájení pohonu.\n\nPlachetnice se hodí především pro meziplanetární lety a pro vysoké dráhy nad Zemí, a to spíš s lehčím nákladem. Nedá se použít pro start ze Země a je velmi nevhodná pro nízké oběžné dráhy, kde nad účinkem slunečního záření převládá aerodynamický odpor vrchních vrstev atmosféry. Nelze ji použít ani pro manévrované mezihvězdné lety, protože záření hvězd je v mezihvězdném prostoru zanedbatelné.\n\nPrvní zmínky o možnosti „plachtění“ jsou už u Johannese Keplera, později u J. Verna, v 60. letech byla představa plachty zpopularizována \"Cordwainerem Smithem\" v povídce \"The Lady who Sailed the Soul\" (1960) a Arthurem Charlesem Clarkem v povídce \"The Wind from the Sun\" (1972).\n\nPrvní reálný pokus o vypuštění sluneční plachetnice \"Cosmos 1\" 21. června 2005 se nezdařil.\n\nPrvní úspěšně vypuštěná sluneční plachetnice byla IKAROS Japonské vesmírné agentury. Jejím primárním úkolem bylo stát se první funkční sluneční plachetnicí a následně proletět kolem Venuše. 21. května 2010 byla vynesena na orbitu Země, kde rozvinula svoji plachtu a 10. června 2010 z ní úspěšně vyplula směrem k Venuši, kolem které úspěšně proletěla 8. prosince 2010.\n\nV roce 2015 proběhl přes drobné komplikace úspěšný pokus s vysláním sluneční plachetnice LightSail pod patronací neziskové organizace Planetary Society. V roce 2018 byla v rámci mise STP-2 vynesena LightSail 2, která se stala první úspěšnou sluneční plachetnicí na orbitě Země.\n\n"}
{"id": "36510", "url": "https://cs.wikipedia.org/wiki?curid=36510", "title": "Ivan Skála", "text": "Ivan Skála\n\nIvan Skála, původním jménem Karel Hell, (6. října 1922 Brandýs nad Labem – 6. února 1997 Praha), byl český básník, překladatel ze slovenštiny, československý politik Komunistické strany Československa a poúnorový poslanec Národního shromáždění ČSSR a Sněmovny lidu Federálního shromáždění. Představitel dogmatického, konzervativního směru české kultury v období normalizace.\n\nMaturoval v roce 1941 a poté byl totálně nasazen v Německu. Po druhé světové válce (od roku 1946) se stal redaktorem \"Rudého práva\" (až do roku 1959). Angažoval se i politicky, stal se funkcionářem Svazu české mládeže a začal studovat na Vysoké škole politické a sociální v Praze. Patřil do skupiny komunistických intelektuálů soustředěných okolo redakce Rudého práva. V jeho prvních sbírkách (\"Křesadlo\" a \"Přes práh\") jsou ještě znát ohlasy estetiky Vladimíra Holana a Františka Halase. Od počátku 50. let 20. století ale přechází k militantní a ideologické poezii. Během procesu s Rudolfem Slánským publikoval v Rudém právu slogan \"Psovi psí smrt!\". V letech 1957 – 1968 byl ředitelem nakladatelství Mladá fronta a v letech 1959-1963 prvním tajemníkem Svazu československých spisovatelů.\n\nNa 3. sjezdu Svazu československých spisovatelů roku 1963 přednesl hlavní referát. Na 4. sjezdu Svazu československých spisovatelů v roce 1967 naopak vystupoval jako představitel výrazně menšinového názoru, když agitoval proti \"antisocialistickým živlům\", zatímco většina vystoupení (zejména českých) delegátů byla nesena silnou kritikou politických a kulturních poměrů ČSSR. V týdnech a měsících po sjezdu, kdy se vedení strany dočasně pokusilo o silové řešení revolty v řadách umělců, tyto své názory obhajoval ve veřejných debatách.\n\nVe volbách roku 1960 byl zvolen za KSČ do Národního shromáždění ČSSR za hlavní město Praha. Mandát získal i ve volbách v roce 1964. V Národním shromáždění zasedal až do konce jeho funkčního období v roce 1968.\n\nXII. sjezd KSČ ho zvolil za člena Ústředního výboru Komunistické strany Československa. XIII. sjezd KSČ ho ve funkci potvrdil. K roku 1968 se profesně uvádí jako pracovník Kanceláře Národního shromáždění z obvodu Praha 1-střed-Letná.\n\nPo federalizaci Československa usedl roku 1969 do Sněmovny lidu Federálního shromáždění (volební obvod Praha 1-střed Letná), kde setrval do konce volebního období parlamentu, tedy do voleb roku 1971.\n\nReformní proud během pražského jara roku 1968 sledoval s podezřením. Bezprostředně po invazi vojsk Varšavské smlouvy do Československa se sice podílel na stylizování rezoluce Národního shromáždění adresované parlamentním sborům světa na protest proti okupaci, ale brzy nato se jako politik i básník zcela ztotožnil s husákovskou linií, kterou aktivně podporoval. V době normalizace byl organizátorem normalizačního procesu v české literatuře. Od roku 1970 byl ředitelem nakladatelství Československý spisovatel, roku 1982 se stal předsedou Svazu československých spisovatelů, kterým byl až do listopadu 1989.\n\nJeho básnické sbírky jsou, zvlášť po roce 1968, plně v souladu s oficiální politickou situací a s dobovými literárními zvyklostmi.\n\n\n \n"}
{"id": "36511", "url": "https://cs.wikipedia.org/wiki?curid=36511", "title": "Fotografie", "text": "Fotografie\n\nFotografie je umění i věda využívající světla k vytvoření trvalého obrazového záznamu, a to buď digitálně prostřednictvím čipu, nebo chemickým procesem prostřednictvím světlocitlivého materiálu, například filmu. Světlo, které je vyzařováno nebo odráženo objekty, je zpravidla zaostřeno pomocí objektivu, jímž během expozice prochází, a následně dopadá na světlocitlivý povrch uvnitř fotoaparátu, kde tvoří skutečný obraz.\n\nV případě digitálních čipů dochází v jednotlivých pixelech ke vzniku elektrického náboje. Získaný signál je pak konvertován do podoby digitálního údaje a je uložen jako digitálního soubor pro pozdější zobrazení nebo zpracování. V případě postupu využívajícího fotografickou emulzi je naopak výsledkem neviditelný latentní obraz a až jeho chemickým vyvoláním vzniká obraz viditelný. Zda se jedná o negativ, nebo pozitiv, záleží na účelu fotografického materiálu a metodě zpracování. Filmový negativ je tradičně využíván k tisku, tedy k vytvoření pozitivního obrazu na papíře s pomocí zvětšovacího přístroje nebo kontaktní kopie.\n\nFotografie je využívaná v mnoha oblastech vědy, výroby (např. fotolitografie) i obchodu. Přímější využití pak nachází v umění, filmové a video produkci i oblastech rekreace a masové komunikace.\n\nSlovo „fotografie“ pochází ze dvou řeckých slov: φωτός (fōtos), „světlo” a γραφή (grafé), „zobrazení pomocí čar“ či „kreslení“. Dohromady tedy tato slova znamenají „kreslení světlem“.\n\nJe možné, že nový termín z těchto dvou slov vytvořilo hned několik lidí nezávisle na sobě. Hercules Florence, francouzský malíř a vynálezce žijící v brazilském městě Campinas, použil podle historika Borise Kossoje francouzský výraz „photographie“ ve svých osobních zápiscích již v roce 1834. Německá kniha \"Geschichte der Photographie\" z roku 1932 pak připisuje použití tohoto výrazu berlínskému astronomu Johannu von Mädlerovi v článku publikovaném 14. března 1839 v německých novinách \"Vossische Zeitung\". Ačkoliv se o obou těchto tvrzeních hojně informuje, žádná nezávislá strana zatím nepotvrdila jejich pravdivost. Zásluha za vytvoření slova „fotografie“ (respektive jeho anglické formy, „photography“) i seznámení veřejnosti s tímto slovem je tradičně připisovaná Johnu Herschelovi. Herschel novotvar použil v korespondenci již před 25. únorem 1839 a veřejně 14. března 1839 při své londýnské přednášce pro Královskou společnost. V obou uvedených případech je Herschlovo používání slova „fotografie“ natolik dobře doložené, že je přijímáno bez další kritiky a zpochybňování.\n\nFotografie vznikla díky spojení několika technických objevů, z nichž některé mají své počátky dávno před vznikem prvních fotografií. Již ve starověké Číně Mocius, příslušník monistické filozofické školy, objevil a začal rozvíjet vědecké principy optiky a camery obscury. „Camera obscura“ v latině doslova znamená „temná komora“ – je to objekt s otvorem umožňujícím průchod světla, přičemž na straně ležící proti otvoru vzniká převrácený obraz. V 5. a 4. století př. n. l. byl její princip popsán i Aristotelem a Euklidem a v 6. století n. l. byla použita byzantským matematikem Anthémiem z Trallu k jeho vlastním experimentům. Camera obscura byla později vytvořena také čínským učencem Šen Kua (1031-1095), který se ve své knize \"Mengxi bitan\" věnuje jak jejímu popisu, tak optické fyzice, a arabským fyzikem Alhazenem (965-1040), jehož metody popsané v knize \"Velká optika\" mohou vést, za použití středověkých materiálů, ke vzniku primitivních fotografií. Pro fotografii byl důležitý i objev dusičnanu stříbrného Albertem Velikým (1193-1280) a chloridu stříbrného Georgem Fabriciem (1516-1571). Ve stejné době jako Fabricius, konkrétně v roce 1566, popsal Daniele Barbaro clonu a o století později, v roce 1694, popsal Wilhelm Homberg způsob, jakým světlo ztmavuje některé chemikálie. Úvahy o fotografii se však neomezovaly jenom na vědecké bádání. Princip fotografie byl například popsán i ve fiktivním románu Tiphaigne de la Roche \"Giphanie\", který vyšel v roce 1760.\n\nProtože objev camery obscury se datuje až do starověké Číny, není překvapivé, že našla své místo i o staletí později v renesanční Evropě. Camera obscura byla využívaná renesančními malíři a barevné podání, které je dominantní v západním umění, vychází právě z této techniky. I Leonardo da Vinci se zmiňuj o cameře obscuře, konkrétně její přírodní formě v podobě temných jeskyní na okraji slunečného údolí. Otvor ve stěně umožňuje jeskyni fungovat na stejném principu, na jakém funguje právě camera obscura, a procházející světlo vytvoří na straně protilehlé otvoru převrácený obraz. Počátky fotografie byly věnované hlavně vymýšlení způsobů, jak tento obraz zachytit a uchovat.\n\nPrvní známý pokus o zachycení obrazu v cameře obscuře pomocí světlocitlivého materiálu provedl britský vynálezce Thomas Wedgwood okolo roku 1800. Pokoušel se o to prostřednictvím papíru či kůže naimpregnovaných dusičnanem stříbrným. I když se mu povedlo zachytit siluety objektů umístěných na přímém slunci, a dokonce zvládl zachytit i obrysy maleb na skle nasvíceném sluncem, bylo roku 1802 ohlášeno, že „obrazy vytvořené prostřednictvím camery obscury jsou příliš slabé na to, aby měly za přiměřenou dobu vliv na dusičnany stříbra“. Obrazy siluet časem zcela ztmavly.\n\nPrvní známá fotografie byla vytvořena roku 1822 francouzským vynálezcem Nicéphorem Niépcem, při pokusech o vyhotovení tisku však byla zničena. Niépce byl znovu úspěšný v roce 1825, když vytvořil heliografickou kopii rytiny chlapce vedoucího koně, která byla objevena roku 2002 a je v současnosti považována za nejstarší dochovaný snímek. Přesto je však známější jeho fotografie Pohled z okna v Le Gras, která vznikla roku 1826. Jedná se o nejstarší dochovaný snímek venkovní krajiny vytvořený fotoaparátem a Niépce k jeho vytvoření použil cínovou desku pokrytou petrolejovým roztokem, přičemž čas expozice byl celých osm hodin za slunného dne. Tento zdlouhavý proces se ukázal být slepou uličkou a Niépce začal experimentovat se sloučeninami stříbra, přičemž vycházel z poznatků Johanna Heinricha Schultze, který zjistil, že směs křídy a stříbra tmavne, pokud je osvětlena.\n\nNiépce a umělec Louis Daguerre společně zdokonalili existující proces na bázi stříbra. V roce 1833 Niépce zemřel a nechal své poznámky Daguerrovi. Ten, přestože neměl příliš zkušeností s vědou, učinil dva klíčové objevy. Zjistil, že pokud stříbro nejprve vystaví jódovým parám, pak snímek exponuje a nakonec na něj nechá působit rtuťové výpary, získá viditelný a nestálý obraz. Ten pak lze ustálit ponořením desky do solné lázně. Na rozdíl od mnohahodinových expozic stačily při tomto novém postupu minuty. Díky tomu se Daguerre stal prvním fotografem, u něhož lze doložit, že pořídil snímek člověka. Stalo se tak roku 1838, když fotografoval ulice Paříže. Na rušném bulváru, mezi pěšími a povozy taženými koňmi, stojí chodec, který si nechává naleštit boty. Zatímco ostatní lidé nejsou při tak dlouhé době expozice vůbec vidět, protože se pohybovali, tento člověk stál dostatečně nehybně, aby byl jako jediný na snímku zdánlivě opuštěné ulice zachycen. V roce 1839 Daguerre oznámil, že objevil proces využívající postříbřenou měděnou desku, a nazval jej daguerrotypie. Podobný proces dodnes využívají fotoaparáty Polaroid. Francouzská vláda patent koupila a ihned jej dala k volnému užití (public domain).\n\nPro nový obor měla značný přínos i práce britského chemika Johna Herschela, který jako první použil výrazy „fotografie“, „negativ“ a „pozitiv“. Herschel vynalezl kyanotypii, později známou též pod pojmem modrotisk. V roce 1819 zjistil, že thiosíran sodný je rozpouštědlem halogenidů stříbra a v roce 1839 oznámil Williamu Foxu Talbotovi (a nepřímo i Daguerrovi), že právě tohoto by mohlo být využito k ustálení fotografií založených na halogenidech stříbra a učinit je zcela světluodolné. Koncem roku 1839 také udělal svůj první negativ na skleněnou fotografickou desku.\n\nWilliam Fox Talbot objevil způsob, jak ustálit obraz získaný pomocí stříbrné expozice, ale udržoval jej v tajnosti. Poté, co četl o Daguerrově vynálezu, zdokonalil Talbot svůj proces tak, aby byl dostatečně rychlý a citlivý pro snímání lidí, a v roce 1840 oznámil vynález kalotypie. Listy papíru potáhl vrstvou chloridu stříbrného pro vytvoření okamžitého negativního obrazu, který může být použit k vytvoření libovolného množství kopií, což se podobá i dnešnímu běžnému negativnímu procesu. Známý je Talbotův malý papírový negativ arkýřového okna v Lacock Abbey, který figuruje na jedné z mnoha fotografií vytvořených Talbotem v létě roku 1835 a je možné, že se jedná o úplně nejstarší existující fotografický negativ. Talbot si proces patentoval, čímž značně omezil jeho používanost. Po zbytek života pak soudní cestou svůj patent obhajoval a nakonec práce na poli fotografie zanechal. Později byl však Talbotův proces zdokonalen Georgem Eastmanem a v této zdokonalené podobě se používá dodnes. Také Hippolyte Bayard vyvinul způsob, jak fotografovat, ale není počítán mezi objevitele fotografie, protože se s oznámením vynálezu příliš zpozdil.\n\nV březnu roku 1851 publikoval Frederick Scott Archer v časopise \"The Chemist\" článek o mokrém kolodiovém procesu. Existují tři podskupiny kolodiového procesu: ambrotypie (pozitiv na skle), ferrotypie (pozitiv na plechové desce) a pannotypie (negativ na skle) a až do příchodu suchého želatinového filmu v 70. letech 19. století byla Archerova deska nejpoužívanějším fotografickým médiem. Využíval ji, mimo jiné, i spisovatel Lewis Carroll, který se po určitou dobu věnoval fotografii poměrně intenzivně.\n\nI po zbytek 19. století byla činěna řada pokroků ve fotografických skleněných deskách a tisku. V roce 1891 představil Gabriel Lippmann proces pro výrobu fotografií v přirozených barvách, který byl založen na optickém fenoménu interference světelných vln. Jeho vynález sice nebyl praktický, ale z vědeckého hlediska byl natolik elegantní a důležitý, že za něj Lippman obdržel v roce 1908 Nobelovu cenu za fyziku.\n\nOd 50. let 19. století byly skleněné fotografické desky nejpoužívanějším médiem ve fotografii a zůstaly jím až do 90. let 19. století, kdy začal být používán ohebný plastický film. Film měl řadu předností a velmi pomohl popularizaci amatérské fotografie. První filmy však byly poměrně drahé a zároveň jejich optická kvalita byla v porovnání se skleněnými deskami znatelně nižší. Až zhruba do roku 1910 ani nebyly plastické filmy dostupné ve velkých formátech, které preferovala většina profesionálů. Film tedy nenahradil skleněné desky ze dne na den. Díky lepší permanenci (schopnosti zachování rozměrů) skla se skleněné desky používaly k vědeckým účelů, například v astrofotografii, ještě v 90. letech 20. století a v úzce specializovaném oboru laserové holografie si zachovaly své místo ještě po roce 2010.\n\nV roce 1876 započali Ferdinand Hurter a Vero Charles Driffield průkopnickou práci v oblasti fotografických emulzí a jejich citlivosti vůči světlu. Práce Hurtera a Driffielda umožnila navržení prvního kvantitativního měření citlivosti filmu.\n\nV roce 1884 vyrobil George Eastman první fotografický film, čímž zbavil fotografy nutnosti nosit s sebou těžké skleněné fotografické desky a jedovaté chemikálie. Tento první film byl papírový a potažený citlivou vrstvou, která se při zpracování snímku oddělila od papíru a přenesla na suché želatinové desky. V roce 1888 uvedla Eastmanova firma Kodak první filmový fotoaparát a o rok později vznikl první plastový film, vyrobený z vysoce hořlavého nitrátu celulózy.\n\nPrávě z důvodu hořlavosti byl v roce 1908 firmou Kodak představen acetátcelulózový film. Zpočátku našel jenom omezené využití jako náhrada nebezpečného nitrátového filmu, který byl oproti němu odolnější, o něco průsvitnější a levnější. V případě rentgenových filmů došlo k úplnému přechodu na acetátocelulózový film až v roce 1933, a i když byl acetátcelulózový film vždy používán pro 16mm a 8mm amatérské filmy, nitrátový film zůstal standardem pro 35mm film až do ukončení výroby v roce 1951. Asi nejznámějším zástupcem fotoaparátů používajících právě 35mm film se stala Leica, na trh poprvé uvedená roku 1925.\n\nFilmy si ve světě fotografie zachovaly dominantní postavení až do počátku 21. století, kdy vedly pokroky v digitální fotografii konzumenty k odklonu od filmu. I když v moderní fotografii tvoří většinu zastánci digitálních technik, film je stále používán jak nadšenci, tak profesionálními fotografy. Jedinečný vzhled filmových fotografií v porovnání s fotografiemi digitálními je pravděpodobně dán kombinací různých faktorů, včetně rozdílu ve spektrální a tonální citlivosti, rozlišení a barevném přechodu.  \n\nVšechny fotografie byly zpočátku monochromatické, přičemž monochromatický efekt není omezen jenom na bílou, černou a přechodné šedé barvy, ale v závislosti na procesu může zahrnovat také odstíny jedné určité barvy. Například výsledkem kyanotypie je snímek vykreslený v modrých odstínech a pro albuminový tisk, který byl poprvé použit více než před 160 lety, jsou charakteristické odstíny hnědé. Černobílá fotografie zůstala dominantní i poté, co byl barevný film již desetiletí snadno dostupný, protože byla levnější a měla vzhled, který byl pro fotografii charakteristický.\n\nI když barevná fotografie převládá již řadu let, mnoho fotografů stále monochromatické snímky aspoň někdy vytváří. Důvodem může být prokázaná stálost v případě archivace správně zpracovaných materiálů založených na halogenidech stříbra či umělecký záměr. I barevné digitální snímky mohou být s pomocí různých technik zpracovány do černobílé podoby. Někdy se využívá monochromatický tisk nebo elektronické zobrazení v monochromatické podobě k záchraně barevných fotografií, které jsou z nějakého důvodu v originální podobě nepřijatelné – po převodu na monochromatický snímek mohou být někdy považované za lepší. Skoro všechny digitální fotoaparáty nabízejí možnost monochromatického focení a téměř všechen software pro editaci fotografií umožňuje kombinovat nebo selektivně odstraňovat barevný model RGB a tvořit monochromatické snímky z původně barevných fotografií. Někteří výrobci dokonce prodávají digitální fotoaparáty, které fotí pouze monochromaticky.\n\nZavedení barevné fotografie bylo brzděno omezenou citlivostí raných fotografických materiálů, které byly citlivé zejména na modrou, pouze málo na zelenou a prakticky zcela necitlivé na červenou. \n\nFyzikální princip barevné fotografie poprvé předvedl James Clerk Maxwell v Londýně 17. května 1861. Promítl na plátno současně tři černobílé snímky barevné řádové stuhy přes červený, zelený a modrý filtr, které byly předtím exponovány přes filtry stejných barev. Prokázal tak princip aditivního míchání barev. Ve skutečnosti však byla použitá exponovaná fotocitlivá emulze necitlivá na červenou barvu. Místo červené byla na snímku přes červený filtr exponována okem neviditelná ultrafialová část spektra. Prakticky však byla tato technika kvůli své komplikovanosti nepoužitelná.\n\nNa výzkumy Jamese Maxwella navázal Louis Ducos du Hauron. Od roku 1862 pracoval několik let na praktickém způsob záznamu barevných fotografií pomocí dvou barevných systémů: subtraktivního (žlutá, azurová, purpurová) a aditivního (červená, zelená, modrá). Roku 1868 tyto metody patentoval. Osvítil bromostříbrnou kolodiovou desku výtažkovými filtry a zhotovil tak diapozitivy zabarvené do červena, modra a žluta. Tyto tři části pak musely být položeny zcela přesně přes sebe, aby došlo k získání konečné fotografie. Kvůli vysokým nákladům této metody se však v praxi mnoho nepoužívala. Jednou z prvních barevných fotografií je \"Landscape of Southern France\", která byla pořízena subtraktivní metodou roku 1877. Zároveň s Hauronem objevil podobný systém Charles Cros, který se později stal jeho spolupracovníkem.\n\nDůležitý byl i objev fotografa a chemika Hermanna Vogela, který přišel v roce 1873 na způsob zvýšení citlivosti zelené, žluté, a dokonce i červené pomocí přidání barviva. Pokroky v oblasti látek zvyšujících citlivost i v celkové citlivosti roztoků postupně snižovaly expoziční časy, které bývaly pro barevnou fotografii příliš dlouhé, a pomalu ji činily životaschopnou na trhu.\n\nRoku 1888 vyvolal F. E. Ives tříbarevnou fotografii, na níž pak navázal Němec Adolf Miethe, který vynalezl panchromatické zcitlivění pro reprodukci barevných tónů.\n\nPrvním komerčně úspěšným barevným postupem se stal autochrom, který v roce 1907 představili bratři Lumiérové. Autochromové desky obsahovaly filtr tvořený barevnou mozaikou ze suchých zrnek bramborového škrobu. Tři barevné složky tak byly při průchodu světla zachyceny v podobě mikroskopických částeček snímku. Po zpracování autochromové desky na pozitiv dodala zrnka škrobu každé částečce snímku správnou barvu.\n\nPrvní moderní inverzní film, Kodachrome, byl představen roku 1935. Pomocí mnohovrstvé emulze zachycoval Kodachrome všechny tři barevné složky. Jedna vrstva byla citlivá na záznam červeného spektra, druhá na záznam spektra zeleného a poslední na záznam spektra modrého. Bez zvláštního zpracování by však výsledkem byly tři na sebe naskládané černobílé snímky. Až komplexním postupem ve specializované laboratoři vzniká snímek barevný.\n\nV roce 1936 představila firma Agfa film do jisté míry podobný – Agfacolor Neu. Na rozdíl od Kodachromu byly v Agfacolor Neu barvotvorné složky vpraveny do jednotlivých vrstev již při výrobě, což značně usnadnilo zpracování snímků. Barevné filmy, které jsou v současnosti dostupné, stále využívají mnohavrstvou emulzi a principy, které se nejvíce podobají právě výrobkům od Agfy.\n\nV roce 1963 představila firma Polaroid instantní barevný film, který při použití ve zvláštním fotoaparátu vytvářel jedinečné tištěné barevné snímky jenom minutu či dvě po expozici.\n\nBarevná fotografie může vytvářet diapozitivy, které lze promítat prostřednictvím diaprojektoru nebo barevné negativy, z nichž lze vytvořit pozitivní barevné zvětšeniny na papír. Díky automatizovanému vybavení na tisk fotek je v současnosti právě tisk na papír tou nejběžnější formou barevné fotografie na film. Po přechodném období datovaném zhruba 1995-2005 byl barevný film odsunut levnými mnohapixelovými digitálními fotoaparáty na okraj trhu. Přesto někteří fotografové i nadále preferují film pro jeho charakteristický vzhled.\n\nV roce 1969 vynalezli George Elwood Smith a Willard Boyle snímače typu CCD a v následujícím roce zabudovali CCD do fotoaparátu. Avšak teprve roku 1981 vyrobila společnost Sony první fotoaparát, Sony Mavica, který místo filmu na chemickém principu zaznamenával obraz na elektronické prvky CCD. Jeho analogové výstupy se zapisovaly na disketu a následně se mohly zobrazovat v televizi.\n\nHlavním tahounem vývoje byla v osmdesátých létech firma Kodak. Roku 1991 přinesla na trh model DCS 100, první komerčně dostupnou zrcadlovku, která stála u zrodu komerční digitální fotografie, ačkoliv vysoká cena omezovala její prodej v podstatě pro skupinu fotožurnalistů a profesionálů.\n\nPrvní digitální fotoaparát, který zaznamenal výrazný komerční úspěch, byl až roku 1994 Apple QuickTake 100. \n\nV běžném prodeji byly digitální fotoaparáty od roku 1996 i v Česku. Po roce 2000 začaly aparáty používající digitální záznam vytlačovat běžné kinofilmové. V současnosti je po celém světě více než 99 % fotografií vytvořeno pomocí digitálních fotoaparátů, přičemž narůstá podíl digitálních snímků ze smartphonů.\n\nDigitální fotoaparáty využívají k záznamu obrazu elektronický čip. Snímek je tedy zaznamenán jako soubor elektronických dat, ne jako soubor chemických změn na filmu. Významným rozdíl mezi digitální a chemickou fotografií tvoří skutečnost, že chemická fotografie, pracující s filmem a fotografickým papírem, je poměrně těžko manipulovatelná, zatímco digitální snímky se manipulují běžně. Díky tomu je možné manipulovat se snímkem v rozsahu, kterého by se s fotografií na film dosahovalo stěží, což otevírá nový komunikativní potenciál a využití.\n\nV bývalém Československu bylo fotografování rozšířeným domácím koníčkem běžných lidí. Fotografické zboží se prodávalo v prodejnách \"Fotokino\", které byly součástí drogerií; na žádané zboží se stávaly i 200-300metrové fronty. Západní zboží bylo v Československu velmi drahé (nebylo výjimečné, že použitý starý fotoaparát stál několik měsíčních platů). V celé Praze byl jediný bazar s fotozbožím. Proto byly rozšířeny kvalitní fotoaparáty tuzemské výroby značky FLEXARET a fotoaparáty PENTACON a PRAKTICA z NDR s vynikajícími optickými vlastnostmi. Situace se změnila s uvolněním trhu po roce 1989.\nNejčastěji je zařízením pro pořízení fotografie fotoaparát, médiem pro zachycení obrazu je pak fotografická deska, fotografický film nebo, v případě digitálního fotoaparátu, elektronický čip. Deska a film mohou samy o sobě sloužit i k uchování obrazu, zatímco v případě zachycení na čip k jeho uchování slouží digitální magnetická či elektronická paměť. Existují však i další metody, např. fotokopírky nebo xeroxy, které fungují na principu elektrického náboje.\n\nFotografové ovládají tělo fotoaparátu a objektiv tak, aby vystavili světlocitlivý materiál požadovanému množství světla. Tím vzniká latentní obraz (v případě desky nebo filmu) nebo soubor RAW (v případě digitálních fotoaparátů), který je zpracován a následně zkonvertován do vhodného souboru. Digitální fotoaparáty obsahují elektronický čip založený na světlocitlivé elektronice, kterou může být například CCD čip (využívající vázané náboje) nebo CMOS čip (doplňkový polovodič na bázi kovu a oxidu). Výsledný digitální obraz je přechováván v elektronické podobě, ale může být reprodukován i na papír.\n\nCamera obscura je temnou místností, která do maximální možné míry brání průchodu okolního světla dovnitř, s výjimkou světla formujícího obraz, jež zpravidla prochází malým otvorem. Naopak fotografovaný subjekt musí být pro vytvoření snímku osvětlen. Camery obscury se mohou svými rozměry velmi lišit, ty velké mohou tvořit celou temnou místnost, zatímco fotografovaný subjekt je v místnosti jiné, kde je dostatečně nasvícen.\n\nKdyž se fotografické materiály staly dostatečně „rychlé“ (tedy citlivé) na to, aby umožnily vytváření momentek a snímků bez vědomí fotografovaného subjektu, začaly se vyrábět malé „detektivní“ fotoaparáty. Některé byly dokonce maskované jako kniha, kabelka nebo kapesní hodinky (fotoaparát Ticka) nebo se skrývaly za širokou kravatou či šálou, přičemž spona do kravaty byla ve skutečnosti objektivem.\n\nZ fotoaparátu vychází videokamera, která je charakteristická tím, že zaznamenává sekvence fotografií v rychlém sledu. Zatím co fotoaparát zachycuje obraz po jednom snímku, kamera zachycuje celé série snímků. Jednotlivé snímky jsou později přehrány určitou rychlostí počtu snímků za sekundu (někdy je přebírán anglický výraz „frame rate“, zkráceně fps). Při sledování lidské oči a mozek spojí tyto jednotlivé snímky dohromady, čímž se vytvoří iluze, že sledujeme skutečný pohyb.\n\nK dosažení vhodné expozice je nutné provést určitá nastavení, a to buď automaticky, nebo manuálně. S jejich pomocí je pak dosaženo čistého, ostrého a vhodně osvětleného snímku. Ovládání fotoaparátu zpravidla zahrnuje následující:\n\nVýrazný vliv na kvalitu nebo estetiku fotografie může mít i mnoho dalších částí fotoaparátu, mezi které se řadí:\n\nVýše uvedená hlediska, jako clona, čas expozice a citlivost, spolu nerozlučně souvisí, neboť mění celkové množství světla dopadajícího na médium. Změna kteréhokoli z nich změní i výslednou expozici. Mnoho dnešních fotoaparátů je schopných provádět nastavení těchto parametrů automaticky, např. přizpůsobí clonu vzhledem k nastavenému času.\n\nDélka expozice (také nazývaná „rychlost závěrky“ – i u fotoaparátů, které fyzickou závěrku nemají) je nejčastěji udávána ve zlomcích sekundy. Je možné použít i expoziční časy jedné a více sekund, nejčastěji pro fotografie neživých subjektů či noční fotografii, při níž mohou být expoziční časy i několik hodin. V případě pohyblivých subjektů se však častěji používá krátká doba expozice, aby se předešlo rozmazání obsahu fotografie (i když i to může být někdy žádoucí, např. pro zdůraznění pohybu).\n\nEfektivní clona je vyjádřena clonovým číslem, které je dané poměrem ohniskové vzdálenosti a průměrem otvoru clony. Při stejném průměru clony projde objektivem s delší ohniskovou vzdáleností méně světla než u objektivů s kratší ohniskovou vzdáleností, což je dáno odlišnou propustností světla. Čím je clonové číslo menší, tím větší je efektivní clona. Současný systém clonových čísel se nazývá Britský standard (BS-1013) a byl standardizován na mezinárodním shromáždění v roce 1963. Během 20. století však byly používané i jiné stupnice, jako například Evropská stupnice, Střední nastavení nebo Jednotná stupnice navržená roku 1881 Královskou fotografickou společností. Všechny tyto stupnice jsou však v současnosti z velké části zastaralé. Někdy jsou udávána i T-čísla, která berou v potaz propustnost světla daného objektivu a lze je vypočítat vynásobením clonového čísla a odmocniny propustnosti.\n\nPokud je clonové číslo zmenšeno o násobek √2, průměr clony se o stejný násobek zvětší, přičemž plocha clony se zvětší o násobek 2. Mezi clonová čísla, která se vyskytují na běžném objektivu, se řadí 2.8, 4, 5.6, 8, 11, 16, 22, 32. Když clonové číslo o jednu hodnotu snížíme, množství světla dopadajícího na film nebo čip se zdvojnásobí. Pokud naopak o jedno číslo přicloníme, bude na něj dopadat, oproti původní hodnotě, pouze polovina množství světla.\n\nSnímek můžeme zachytit pomocí různých kombinací závěrky, clony a citlivosti. Různá nastavení clony a doby expozice mohou umožnit pořizování snímků na určitých hodnotách citlivosti, v různých světelných podmínkách, při pohybu subjektu či fotoaparátu a slouží i k dosažení požadované hloubky ostrosti. Při menší citlivosti je na snímku v případě filmu menší zrnitost, v případě digitálních fotoaparátů pak menší šum. Vyšší citlivost však umožňuje kratší čas expozice, který může sloužit např. k redukci pohybové neostrosti, a použití vyššího clonového čísla, které vede ke zvýšení hloubky ostrosti. Menší clona je často využívaná, pokud je méně světla, a větší clona, pokud je světla více. Pokud se subjekt pohybuje a chceme zabránit pohybové neostrosti, můžeme ho „zmrazit“ díky kratší době expozice. K zabránění pohybové neostrosti napomáhá i stativ, díky němuž není fotoaparát přímo v rukou fotografa a expozice tedy může být delší, aniž by došlo k rozmazání obrazu.\n\nNapříklad clona f/8 (clonové číslo 8) a čas 1/125 (doba expozice 8ms) ve srovnání s f/5.6 a 1/250 dosáhnou stejného celkového objemu dopadajícího světla. Přesto však tato dvě nastavení neposkytnou stejný výsledek. Clona a ohnisková vzdálenost objektivu společně utváří hloubku ostrosti, což je rozmezí vzdáleností, které jsou ostré. Objektiv s delší ohniskovou vzdáleností a otevřenější clonou vytvoří snímek s malou hloubkou ostrosti (jenom malá část bude zaostřena). Toho je často využíváno, pokud je potřeba oddělit subjekt od pozadí, například při portrétní fotografii nebo makrofotografii. Naopak použití širokoúhlejšího objektivu nebo vyššího clonového čísla povede k větší hloubce ostrosti, což je často vhodné například při fotografování krajiny nebo skupin lidí, protože více objektů (blízkých i vzdálených) bude na výsledném snímku zaostřených. S opravdu velkými clonami, například u dírkových komor, spadá značná škála vzdáleností do hloubky ostrosti, vinou difrakce způsobené velmi malým otvorem pro průchod světla je však celková ostrost snímku nízká. Obecně je největší ostrosti dosaženo okolo střední hodnoty rozsahu clony objektivu (např. pro objektiv s rozsahem f2,8-f/16 je to f/8). Vzhledem k technologickému pokroku jsou však mají objektivy čím dál lepší schopnost dosahovat ostrosti i při použití široce otevřené clony.\n\nZachycení obrazu je jenom částí tvorby snímku. Bez ohledu na materiál je vždy nutné podniknout jisté kroky k převodu latentního obrazu zachyceného fotoaparátem na viditelný snímek. V případě diapozitivů se vyvolávaný film vloží do diaprojektoru, odkud může být promítán. K vytištění filmu je nutné vytisknout již vyvolaný filmový negativ na fotografický papír nebo diapozitiv. Před příchodem laserových a inkoustových tiskáren se celuloidové negativy dávaly do zvětšovacího přístroje, který na určitou dobu (většinou měřenou na sekundy nebo zlomky sekundy) promítl obraz na světlocitlivý papír. Tento papír byl následně ponořen do vývojky (chemického roztoku sloužícího ke zviditelnění latentního obrazu) a ihned poté do přerušovací lázně (ta zastaví chemické procesy vývojky a zajistí, aby se obraz na normálním světle dále neměnil). Nakonec byl obraz pověšen a nechal se usušit. Až po uschnutí s ním bylo možné manipulovat, aniž by hrozilo jeho snadné poškození. Celý tento proces zpracování umožnil fotografovi manipulovat s výsledným vzhledem fotografie – nebyl zcela svázán podobou negativu. Mohl upravovat dobu, po kterou byla fotografie ve zvětšovači i v obou chemických roztocích a ovlivňovat tak, mimo jiné, světlost a ostrost snímku.\n\nZpracování a výroba fotografií je odvětví spíše profesionálního charakteru, jelikož výrobní prostředky vyžadují vysoké finanční náklady a k jejich správné obsluze je potřeba mít určité vzdělání a kvalifikaci. Proto je častou praxí objednávat si zpracování a výrobu fotografií ve formě služby. Poskytovatelé těchto služeb vyvolávají negativy a diapozitivy, skenují a upravují skeny i jiné digitální vstupy, provádějí úpravu samotných fotografií jako i archivaci nebo digitalizaci archivů (k digitalizaci historických fotografických archivů se v profesionální oblasti využívají např. bubnové skenery). Někteří profesionální i amatérští fotografové si stále zpracovávají a vyvolávají film sami, ale nástup digitální fotografie způsobil, že drtivá většina fotografií je dnes pořízena digitálně a pokud je zpracována pomocí tisku, jedná se o tisk, který již není závislý na chemických reakcích na světlo. Digitální fotografie mohou být nahrány na internetové fotogalerie, prohlíženy v televizi, na počítači nebo v digitálním fotorámečku. Žádný z těchto druhů zobrazení nemá vliv na možnost tisku fotografie na papír či speciální fotopapír prostřednictvím tiskárny.\n\nSnímek lze před jeho finální verzí různě modifikovat. Některé možnosti manipulace se snímkem jsou podobné možnostem, které poskytuje fotoaparát při zachycování snímku, zatímco jiné jsou jedinečné pro proces zpracování. Většina možností manipulace s filmem má svůj ekvivalent v digitálním světě, ale někdy dochází k odlišným efektům, například dodging (zesvětlování) a burning (ztmavování). Vliv na výslednou fotografii mají mimo jiné:\n\nTechnická fotografie je odvětví, které se zabývá technickými aspekty fotografie:\n\nPro amatérského fotografa je fotografování koníčkem, nikoliv výdělečnou činností. Kvalita některých amatérských prací je však srovnatelná s kvalitou mnohých profesionálů a amatérská fotografie často hraje významnou roli v oblastech, kde je jenom malá šance na komerční využití či zisk. Volba subjektů může být jak úzce specializovaná, tak velmi různorodá. Amatérská fotografie zažila rozmach koncem 19. století díky popularizaci fotoaparátů, které bylo možné držet v ruce. Dnes k fotografování a šíření fotografií slouží nejrůznější technologie a platformy, z nichž jsou vlivné zejména fotoaparáty v mobilních telefonech, které zpřístupnily fotografování většímu množství lidí, a sociální média, přes která se fotografie šíří.\n\nKomerční fotografie je jakýkoliv druh fotografie, za který je fotograf placen a zároveň nejsou jeho fotografie viděny jako umělecké dílo. Následující kategorie jsou příklady, které může komerční fotografie zahrnovat:\n\nReklamní fotografie je dělaná s cílem vyobrazit a zpravidla i prodat službu nebo produkt, například fotografie výrobku snažící se zobrazit ho v co nejlepším světle v různých médiích, velmi často v reklamě. Tyto snímky zpravidla dělají reklamní agentury, designové firmy nebo oddělení pro design působící v jednotlivých firmách.\n\nMódní fotografie a glamour jsou druhem reklamní fotografie, která zpravidla zahrnuje modela nebo modelku. Módní fotografie, jimiž je známý například americký časopis Harper’s Bazaar, klade důraz na oblečení a doplňky. Naopak glamour klade důraz na modela nebo modelku a jejich těla, přičemž někdy zahrnuje i akty. Módní fotografie i glamour jsou populární v reklamě.\n\nKoncertní fotografie se zaměřuje na zachycování nearanžovaných snímků, jejichž předmětem je jak umělec nebo kapela, tak diváci a atmosféra koncertu. Mnoho koncertních fotografů je na volné noze a získávají zakázky přímo od umělce nebo jejich manažera k fotografování určité akce. Kromě propagace dějiště koncertu slouží koncertní fotografie i k propagaci umělce nebo skupiny.\n\nFotografie zátiší zpravidla zobrazuje běžné, neživé objekty, které mohou být jak přírodní, tak dílem člověka.\n\nFotografie jídla může být využita v novinách a časopisech, na obalech nebo v reklamě. Je podobná fotografii zátiší.\n\nFotožurnalismus slouží k doplnění zpráv nebo článků. Jednou z jeho podkategorií jsou i paparazzi, což je označení pro fotografy, kteří tvoří nearanžované fotografie sportovců, celebrit, politiků a dalších významných lidí, často bez jejich svolení.\n\nKonceptuální fotografie je založena na určité myšlence nebo představě. Ačkoliv zobrazuje skutečné předměty, v jádru je abstraktní.\n\nMakrofotografie je fotografování detailů, přičemž daný objekt je menší než jeho obraz na filmu či snímači. Nejčastěji se makrofotografie využívá pro snímky drobných živočichů, jako jsou motýli nebo mouchy, či fotografii malých rostlin.\n\nPortrétní a svatební fotografie\n\nKrajinářská fotografie\n\nFotografie divoké přírody\n\nTrh pro fotografické služby ztělesňuje aforismus o tom, že „obraz často řekne víc než tisíc slov“. Mnoho lidí fotografuje pro komerční účely a za jejich snímky platí řada časopisů, novin, reklamních agentur nebo firem provozujících internetové stránky. Organizace, které potřebují fotografie a mají na ně rozpočet, si mohou vybrat z několika možností: mohou fotografa přímo zaměstnat, mohou zorganizovat veřejnou soutěž nebo k fotografiím získat práva prostřednictvím fotobank. K tradičním velkým fotobankám se řadí například Getty Images a Corbys, k menším mikrofotobankám například Fotolia, ale existují i internetová tržiště, jako třeba Cutcaster. \n\nBěhem 20. století byla umělecká i dokumentární fotografie přijata anglicky hovořícím uměleckým světem a galeriemi. Ve Spojených státech několik fotografů, například Alfred Stiglitz, Edward Steichen, John Szarkowski, F. Holland Day nebo Edward Weston, zasvětilo své životy boji za přijetí fotografie do kategorie umění. Umělecká fotografie byla ve svých počátcích zastoupena piktorialismem, což je styl snažící se napodobit malbu, často s využitím malé hloubky ostrosti, k vytvoření snového, romantického vzhledu. V reakci na piktorialismus vznikla Skupina f/64, na jejímž založení se podílel například Edward Weston a Ansel Adams. Skupina f/64 propagovala „přímou fotografii“, pro niž je charakteristická ostrost a pojetí fotografie jako jedinečného média, bez snahy napodobovat jiné umělecké směry a řemesla.\n\nEstetika fotografie zůstává, zejména v uměleckých kruzích, pravidelně probíraným tématem. Mnoho umělců dříve zastávalo názor, že fotografie je mechanickou reprodukcí obrazu a pokud má být skutečným uměním, pak by musela být v kontextu umění předefinována – například stanovením složek, které dělají pro pozorovatele fotografii krásnou. Tato polemika má své kořeny v úplně prvních fotografiích „psaných světlem“. Nicéphore Niécpe, Louis Daguerre a další z prvních fotografů se sice setkávali s uznáním, zároveň však někteří zpochybňovali, že jejich práce naplňuje definice a cíle umění.\n\nClive Bell ve své eseji \"Art\" prohlašuje, že pouze „významová forma“ odlišuje umění od toho, co uměním není.Musí existovat jeden určitý rys, bez něhož se umělecké dílo neobejde – a zároveň, pokud dílo tento rys má, tak není zcela bezcenné. Co je tímto rysem? Které rysy jsou sdílené všemi předměty, jež v nás vyvolávají estetické emoce? Které rysy sdílí Hagia Sofia s okny katedrály Notre-Dame, mexickou sochou, perskou mísou, čínskými koberci, Giottovými freskami v Padově a mistrovskými díly Poussina, Piero della Francesca a Cézanna? Zdá se, že v úvahu připadá jenom jedna odpověď: významová forma. V každém z těchto děl se linie a barvy zkombinovaly specifickým způsobem a určité formy a vztahy mezi nimi probouzí naše estetické emoce.\n\nFotografie má dlouhou a významnou historii zaznamenávání vědeckých jevů. Její kořeny sahají až Daguerrovi a Fox-Talbotovy a jejich záznamům astronomických událostí (např. zatmění) i makrosnímkům malých tvorů a rostlin a, v případě skutečně malých subjektů, dokonce mikrofotografie, při níž se využívá připevnění fotoaparátu na mikroskop. Fotografie se také ukázala být užitečnou při zaznamenávání místa zločinu nebo nehody, například již v roce 1861 při pádu Wootonského mostu. Analýzou fotografií pro právní účely se dnes zabývá forenzní fotografie, přičemž fotografie na místě činu jsou pořizované alespoň ze tří různých míst a zachycují jak celkový pohled, tak užší pohled včetně detailu. K zachycení specifických detailů se někdy používá černobílá nebo infračervená fotografie.\n\nV roce 1845 vynalezl Francis Ronalds, čestný ředitel londýnské hvězdárny Kew Observatory, první fotoaparát, který byl schopný bez přestání zaznamenávat meteorologické a geomagnetické parametry. Různé stroje tvořily 12- nebo 24hodinové fotografické záznamy minutu po minutě se měnících hodnot atmosférického tlaku, teploty, vlhkosti, atmosférické elektřiny a tří složek magnetických sil. Fotoaparáty byly dodány do mnoha hvězdáren po celém světě a někde zůstaly využívané i po značnou část 20. století. Nedlouho po Ronaldsovi vyvinul podobné nástroje pro Královskou greenwichskou observatoř Charles Brooke.\n\nVěda využívá obrazové technologie, které jsou odvozené od konstrukce dírkové komory. Fotografie se stala všudypřítomnou při záznamu událostí a dat ve vědě a technických oborech, jako i na místech zločinu a nehod. Způsob využití se značně rozšířil díky využití jiných vlnových délek, jako v případě infračervené fotografie, ultrafialové fotografie nebo spektroskopie. Tyto metody byly poprvé použity ve viktoriánském období, avšak od té doby byly významně vylepšeny.\n\nFotografie se řadí mezi zobrazovací technologie a už od svých počátků se těší velkému zájmu vědců i umělců. Vědci používají fotografii pro přesný a věrný záznam skutečnosti, např. Eadweard Muybridge ve své studii o lidských a zvířecích pohybech z roku 1887. Umělci se stejně tak zajímali o věrnost zobrazení fotografie, ovšem zkoumali také další možnosti než jen pouhé zachycování obrazu reálného světa. Fotografii začala brzy využívat také armáda, policie a bezpečnostní složky. Dnes je fotografie nepřehlédnutelně zastoupena téměř ve všech médiích (noviny, internet, TV), využívá se hojně v marketingu a reklamě a jednoduché fotoaparáty v mobilních telefonech možná naznačují její další rozmach.\n\nExistuje celá řada přetrvávajících otázek, které se týkají různých aspektů fotografie. Například Susan Sontagová se ve své studii \"O fotografii\" (1977) zabývá jedním z hojně diskutovaných problémů ve fotografické komunitě, a to znepokojením ohledně objektivity fotografie. Sontagová tvrdí, že: „Fotografovat znamená přivlastnit si fotografovaný objekt. Sám vstupuje do určitého vztahu se světem a tento vztah mu dává pocit vědění, a tedy moci.“ Fotograf činí rozhodnutí ohledně toho, co fotografovat, které prvky ze snímku vyloučit nebo z jakého úhlu objekty zachytit. Tyto prvky mohou odrážet určitý socio-historický kontext. Je tedy možné tvrdit, že fotografie je subjektivní metodou znázornění.\n\nSontagová se v knize \"O fotografii\" věnuje i spojení voyerství a fotografie, které mimo jiné ilustruje na příkladu filmu Alfreda Hitchcocka \"Okno do dvora\" (1954), kde je fotoaparát zobrazován jako předmět podporující voyeurství. „I když je fotoaparát místem sloužícím k pozorování, samotný proces fotografování je více než jen pasivním pozorováním.(...) Fotoaparát neznásilňuje ani nezískává kontrolu, ale může se vměšovat, vnikat bez povolení, zkreslovat, zneužívat a, pokud dotáhneme metaforu do extrému, zabíjet. Na rozdíl od sexuálního pronikání však mohou být všechny tyto aktivity prováděny zpovzdálí a s určitým odstupem.“\n\nDigitální technologie s sebou také přinesla manipulaci fotografiemi, která je relativně snadná i pro začínající fotografy a vzbuzuje otázky týkající se etičnosti zpracování digitálních fotografií. Mnoho fotožurnalistů, v jejichž žánru je kladen důraz na co nejobjektivnější zobrazení reality, proto nesmí své fotografie ořezávat ani kombinovat prvky z několika fotografií a výslednou fotomontáž prezentovat jako jeden autentický snímek. Technologie s sebou však přinesla i změny ve zpracování obrazu, k němuž dochází přímo ve fotoaparátu, a v současnosti je díky ní možné zjistit, jestli nedošlo k manipulaci obrazu; toho využívá zejména forenzní fotografie.\n\nDigitální fotografie je jedním z nových médií, které mění jak naše vnímání, tak i strukturu společnosti. Zároveň se však potýká s obavami, že způsob, jakým je v současnosti využívaná, může vést k desenzibilizaci. Fotografie se znepokojujícím nebo explicitním obsahem, včetně válečných fotografií a pornografie, jsou dostupné celé společnosti, včetně dětí. Diskuze o desenzibilizaci způsobené fotografiemi souvisí s debatou o jejich cenzuře, do níž se Sontagová zapojila s varováním, že možnost cenzurovat fotografie dává fotografovi moc konstruovat realitu.\n\nJednou z fotografických praktik utvářejících společnost je turismus. Turismus a fotografie společně vytvářejí jakýsi „neuhýbající turistický pohled“, při němž jsou místní lidé charakterizovaní prostřednictvím objektivu fotoaparátu. Někteří však zastávají názor, že existuje i obrácený pohled, jehož prostřednictvím mohou místní lidé, kteří jsou subjekty fotografování, sami situovat fotografující turisty do role povrchních konzumentů fotek.\n\nFotografie se také stala tématem mnoha písní v populární kultuře.\n\nProtože fotografování (i filmování) umožňuje oproti dřívějším technologiím mnohem rychlejší a přesnější zachycení zobrazované skutečnosti, dostává se do střetu s tradičně či nově uznávanými právy na ochranu bezpečnosti, průmyslového tajemství, osobního soukromí nebo autorských práv. Z těchto důvodů v některých zemích podléhá více či méně rozsáhlé právní regulaci. Silná a rozsáhlá regulace je obvyklá ve státech a územích s nestabilními nebo totalitními politickými či bezpečnostními poměry nebo se silným důrazem na ochranu osobního soukromí či autorských práv]].\n\n\n\n"}
{"id": "36512", "url": "https://cs.wikipedia.org/wiki?curid=36512", "title": "Kvark-gluonové plazma", "text": "Kvark-gluonové plazma\n\nKvark-gluonové plazma (zřídka též \"quagma\", angl. zkratka QGP) je skupenství hmoty, která existuje při extrémně vysokých teplotách a tlacích. Předpokládá se, že existovalo prvních asi 20 až 30 mikrosekund poté, kdy velký třesk dal vzniknout našemu vesmíru. Poprvé se o jeho vytvoření pokoušeli vědci při experimentech v CERNu v 80. a 90. letech 20. století. Dnes se v těchto experimentech pokračuje v Brookhaven National Laboratory na zařízení RHIC. Nový experiment CERNu ALICE na zařízení LHC se stále připravuje (původně měl být spuštěn v roce 2008).\n\nKvark-gluonové plazma obsahuje kvarky a gluony, podobně jako běžná hadronová hmota. Na rozdíl od běžné hmoty, ve které páry kvark-antikvark tvoří mezony nebo trojice kvarků dávají vzniknout baryonům (jako jsou proton a neutron), v kvark-gluonovém plazmatu jsou částice tak blízko u sebe (méně než 10m<ref name=\"Astropis 2/2001\"> InAstroNoviny - převzato z časopisu Astropis 2/2001 359. vydání</ref>), že přestává působit silná interakce, tyto mezony a baryony se rozpadají a vytvářejí velkou směs kvarků a gluonů. V běžné hmotě jsou kvarky pevně svázané, v kvark–gluonovém plazmatu jsou kvarky \"uvolněné\".\n\nTeplota fázového přechodu od normální hmoty ke skupenství kvark-gluonového plazmatu je přibližně 170 MeV, což odpovídá hustotě energie přes 1 GeV/fm³. Pro hmotu tvořenou relativistickými částicemi nejsou tlak a teplota nezávislé veličiny, takže stavová rovnice je vztahem mezi hustotou energie a tlakem. Toto bylo zjištěno pomocí svazkové kalibrační teorie a srovnáním s perturbační teorií a teorií strun. Otázka stále zůstává předmětem současného výzkumu. V současnosti zbývá stanovit měrnou tepelnou kapacitu a další charakteristiky.\n\n"}
{"id": "36515", "url": "https://cs.wikipedia.org/wiki?curid=36515", "title": "Velezrada", "text": "Velezrada\n\nVelezrada je zločin spočívající v jednání proti státu, jehož je člověk občanem. Takový zrádce se např. může pokoušet svrhnout vládu, změnit ústavní zřízení, jednat proti základním hodnotám hájeným státem apod. V České republice se však dnes jako „velezrada“ označuje jen specifický ústavní delikt, který může spáchat jen prezident; obecný trestný čin se zde nazývá vlastizrada.\n\nMimo trestní zákoník, přímo v Ústavě České republiky, se objevuje pojem \"velezrada\", která je specifickým ústavním deliktem, za který může být stíhán pouze prezident České republiky, a to před Ústavním soudem na základě \"ústavní žaloby\" Senátu Parlamentu České republiky. V celém ústavním pořádku České republiky však do 8. března 2013 neexistovala žádná definice jednání, které by bylo velezradou, až v zákoně o Ústavním soudu byla definována jako „jednání prezidenta republiky směřující proti svrchovanosti a celistvosti republiky, jakož i proti jejímu demokratickému řádu“. Sankcí za velezradu může být jen ztráta prezidentského úřadu a způsobilosti jej znovu nabýt.\n\nV souvislosti se změnou systému prezidentské volby na přímou se s účinností od 8. března 2013 úprava velezrady změnila, Ústava již obsahuje její definici, ačkoli ve stejném znění jako původně v § 96 zákona o Ústavním soudu (odkud byl § 96 vypuštěn). Navíc je nově možné prezidenta stíhat kromě velezrady i pro \"hrubé porušení Ústavy nebo jiné součásti ústavního pořádku\", ale zároveň Senát k podání ústavní žaloby vždy potřebuje získat souhlas Poslanecké sněmovny (k přijetí je potřeba souhlasu třípětinové většiny přítomných senátorů a třípětinové většiny všech poslanců).\n\nO ústavní žalobě se vždy koná ústní jednání, veřejného žalobce zde představuje Senát zastoupený jeho předsedou nebo jinou Senátem pověřenou osobou. Řízení proběhne i tehdy, pokud po jeho zahájení zanikne funkce prezidenta republiky uplynutím doby nebo vzdáním se úřadu. Ústavní soud pak buď svým nálezem rozhodne o zproštění ústavní žaloby, nebo o tom, že se prezident velezrady, příp. hrubého porušení Ústavy nebo jiné součásti ústavního pořádku, dopustil, čímž ztratí svůj prezidentský úřad i způsobilost jej někdy v budoucnu opět nabýt. Zároveň ztratí nárok na prezidentský plat a další požitky po skončení výkonu funkce. V procesu se subsidiárně využívá trestní řád, je připuštěna též obnova řízení, která však, pokud kvůli ní dojde ke zproštění ústavní žaloby, již nevede ke znovunabytí ztraceného prezidentského úřadu.\n\nV lidově demokratickém Československu byl zákonem č. 231/1948 Sb. zaveden trestný čin \"velezrada\" (a další podobné trestné činy), který se trestal vězením na 10–25 let či doživotí, případně trestem smrti. Tento zákon posléze soudy užívaly v politických procesech (typicky odstavec c, „[\"Kdo se pokusí\"] zničit nebo rozvrátit lidově demokratické zřízení nebo společenskou nebo hospodářskou soustavu republiky, zaručené ústavou“). Tento zločin byl zrušen v roce 1961 novým trestním zákonem. Namísto něj byly zavedeny zločiny \"vlastizrady\" a \"válečné zrady\", s výrazně omezenější působností.\n\nV britském právu existuje pojem zrady od roku 1351. Tento zákon rozlišoval dvě úrovně takového jednání: velezrada (\"high treason\"), která spočívá v jednání proti panovníkovi (resp. ohrožuje stát jako celek), a „malá zrada“ (\"petty treason\"), která spočívá ve vraždě vlastního pána (nejblíže nadřazeného). Oba tyto zločiny se trestaly smrtí; malá zrada přestala být samostatným zločinem odlišným od vraždy v roce 1828; trest smrti za velezradu byl zrušen v roce 1998 a nahrazen maximálním trestem doživotního vězení. Za druhé světové války také existoval trestný čin zrádcovství (trestaný smrtí), který trestal libovolné jednání ve prospěch nacistického Německa (špionáž, sabotáže apod.), aniž by bylo potřeba prokazovat, že se jedná o člověka vázaného věrností Koruně (jak vyžaduje stíhání za velezradu).\n\nJako prevence před možným zneužitím je v americkém právu velezrada definována přímo v ústavě, a to pouze jako příprava války proti Spojeným státům či napomáhání jejich nepřátelům; ústava také pro tento čin vyžaduje dva svědky či přiznání viny. V zákonech se však objevuje mnoho dalších trestných činů, které fakticky definici zrady rozšiřují, jen s jinými názvy (např. trestný čin ozbrojeného povstání proti státu apod.) a za slabších podmínek (bez požadavku dvou svědků). V praxi se také zpravidla odsuzuje za tyto jiné činy, typicky za špionáž (např. manželé Rosenbergovi).\n\n\n"}
{"id": "36518", "url": "https://cs.wikipedia.org/wiki?curid=36518", "title": "Teorie superstrun", "text": "Teorie superstrun\n\nTeorie superstrun, resp. teorie strun, je jedna z nejznámějších a dosud v mnoha směrech neúplných tzv. teorií všeho. Velmi populárně řečeno, tato teorie předpokládá, že základními stavebními kameny přírody nejsou částice s nulovými rozměry, nýbrž jednorozměrné struny, které vibrují různými způsoby, odpovídajícími různým druhům částic. Veškeré interakce se redukují na spojování a rozpojování strun. Zastánci této dosud kontroverzní teorie se domnívají, že tato teorie elegantně a harmonicky sjednocuje teorie velkého a malého, tedy obecnou teorii relativity (OTR) a kvantovou mechaniku (KM), které jsou jinak do jisté míry neslučitelné. Podle teorie superstrun má vesmír – namísto nám dobře známých čtyř rozměrů – jedenáct rozměrů (jeden časový a deset prostorových). Dodatečné rozměry jsou ovšem svinuty do variety malé velikosti, v důsledku čehož unikají přímému pozorování.\n\nV současné době existuje pět konzistentních, ale vzájemně se lišících teorií superstrun. Tyto teorie jsou však pevně svázány dualitami, objevenými v tzv. druhé superstrunové revoluci v roce 1995. Pomocí těchto dualit sjednocuje tyto teorie tzv. M-teorie. M-teorie je formulována pro časoprostor o jedenácti dimenzích a zahrnuje i jedenáctidimenzionální supergravitaci. Mnoho vlastností M-teorie ale ještě čeká na vysvětlení. Ovšem tato teorie nic nepřináší, protože ve vesmíru nemůže existovat těleso s nulovou délkou, které není kulatého tvaru.\n\nExperimentálně je známo, že elementární částice tzv. standardního modelu jsou uspořádány do 3 rodin, navzájem odlišných pouze hmotností. Standardní model nemá pro toto žádné jednoznačné a teoreticky podložené vysvětlení. V teorii strun byl vysloven předpoklad, že tři rodiny elementárních částic by mohly souviset se základní topologickou charakteristikou geometrických objektů, která se nazývá genus. Intuitivně jde o počet otvorů v geometrickém objektu, kterým jsou v teorii superstrun tzv. Calabiho-Yauovy variety \"(Calabiho-Čhiouovy variety).\"\n\nSuperstrunová teorie by měla být teorií elementárních částic a mezi rozsáhlou množinou nikdy nepozorovaných částic je též nehmotná částice se spinem 2. Takovéto vlastnosti by měl mít graviton, což je nutný předpoklad každé teorie, která má být adeptem též na teorii gravitace.\n\nSuperstrunná teorie docílila určitého pokroku v práci se singularitami a divergencemi, a umožňuje matematicky lépe popsat některé související teoretické představy, např. pro období krátce po velkém třesku, nebo entropii černé díry.\n\nTeorie superstrun, přinejmenším ve své současné podobě, má jen značně neurčitou a nejasnou formální i obsahovou strukturu (postuláty, rovnice, interpretace). Neumožňuje vypočíst hmotnosti elementárních částic, ani hodnoty těch vazebních konstant a parametrů, které figurují již ve standardním modelu. Nepodává žádný jasný a jednoznačný předpis pro tzv. kompaktifikaci, tedy problém, jak přejít z prostoru o předpokládaném vysokém počtu dimenzí (např. 11 nebo 27) do běžného 4rozměrného časoprostoru. Příslušných produktů kompaktifikace, tzv. Calabiho-Yauových variet, existuje pak nespočetně mnoho a není známo, na základě jakého dodatečného principu mezi nimi fyzikálně vybrat a docílit konkrétnější předpovědi. Tím, že teorie superstrun připouští v podstatě téměř libovolně vysoký počet nikdy nepozorovaných elementárních částic, neposkytuje ani určení toho, kolik elementárních částic vlastně existuje. Teorie superstrun dnes neumožňuje prakticky žádné testovatelné netriviální předpovědi v oblasti experimentálně dostupné fyziky. Nezanedbatelná část fyziků proto na teorii superstrun v její současné podobě pohlíží skepticky, anebo mnohá její tvrzení přímo odmítá.\n\nFyzikové v teorii strun byli zneklidněni existencí pěti různých strunových teorií. Během tzv. superstrunové revoluce se ukázalo, že tyto teorie jsou limitními případy jedné teorie, M-teorie, která předpokládá 10 prostorových a 1 časový rozměr.\n\nKromě jednorozměrných strun předpokládá teorie také existenci vícerozměrných útvarů, p-blán (membrán).\nKonce otevřených strun se mohou pohybovat pouze po bláně.\n\nZatím neexistuje, určitým pokrokem by mohlo být uvedení do provozu LHC. Fyzikové doufají, že by mohly být s jeho pomocí objeveny alespoň některé z mnoha supersymetrických částic, které teorie superstrun umožňuje. Protože však současné teorie superstrun připouštějí supersymetrických částic v podstatě neomezené množství, významnější verifikace teorie touto cestou je obtížná.\n\nDalší možností pro dílčí verifikaci teorie by mohlo být přímé pozorování obří superstruny ve vesmíru. Přesněji řečeno, nějakého geometrického útvaru, který by bylo možné interpretovat jako Calabiho-Yauovu varietu v teorii strun. Takováto struna snad mohla vzniknout v raných fázích vesmíru a nyní by se mohla při pozorování jevit jako určitá gravitační čočka. Možnosti tohoto typu jsou ovšem dosud velmi nejasné a neprůkazné nejen na úrovni experimentu, ale i na úrovni interpretace, která je u teorie superstrun zatím málo rozpracovaná.\n\n\n"}
{"id": "36519", "url": "https://cs.wikipedia.org/wiki?curid=36519", "title": "Kvantová gravitace", "text": "Kvantová gravitace\n\nKvantová gravitace je soubor otázek ve fyzice, k jejichž vyřešení je třeba zahrnout jak správnou teorii gravitace, kterou je s velkou přesností obecná teorie relativity Alberta Einsteina, tak i kvantovou mechaniku. Typické jevy studované v kvantové gravitaci jsou výroba kvant gravitačních vln, gravitonů, jejich rozptyl, vyzařování černých děr a „kvantová pěna“, tedy kvantové fluktuace časoprostoru na nejkratších délkových měřítkách.\n\nUkazuje se, že je velmi obtížné vytvořit teorii, která respektuje jak obecnou relativitu, tak kvantovou mechaniku. Zatím se nepodařilo vytvořit teorii gravitace, kde by byla možná renormalizace. Mezi teorie, které jsou kandidátem na kvantovou teorii gravitace, patří například teorie superstrun, smyčková teorie gravitace, nebo nová teorie Erika Verlindeho nazvaná Emerged Gravity. Má také složité procesy, které vypadají jako časoprostorové fluktuace v okamžité chvíli. Jsou i podobné teorie, které dávají vodítka k tomu, že se černá díra může vypařit Hawkingovým zářením (radiace, která je u horizontu událostí, popírá mnoho fyzikálních událostí, které jsou zcela zřejmé).\n"}
{"id": "36520", "url": "https://cs.wikipedia.org/wiki?curid=36520", "title": "Harvardova univerzita", "text": "Harvardova univerzita\n\nHarvardova univerzita, anglicky Harvard University (název podle Johna Harvarda, proto je označení \"Harvardská\" chybné), byla založena roku 1636 a je nejstarší univerzitou na území USA. Sídlí ve městě Cambridge ve státě Massachusetts v bostonské aglomeraci a patří k nejprestižnějším univerzitám ve Spojených státech a ve světě. Jako nestátní univerzita je rovněž členem Ivy League.\n\nUniverzita byla založena jako kolej roku 1636, od roku 1639 \"Harvard College\" po massachusettském duchovním Johnu Harvardovi z města Charlestown v Massachusetts, který univerzitě odkázal svou knihovnu. Její absolventi se většinou stávali duchovními a všech prvních deset presidentů byli puritánští duchovní. V 18. století vznikaly první fakulty a od roku 1780 je to univerzita. Roku 1811 byl založen \"Massachusetts General Hospital\" (MGH), největší klinika univerzity. Univerzitu spravuje a financuje nadace, jejíž jmění od poloviny 19. století dary a odkazy nesmírně vzrostlo. V roce 1870 byl otevřen \"Annenberg Hall\", nejznámější budova univerzity, a v roce 1915 \"Widener Library\", hlavní budova knihovny. Původní kampus („Harvard Yard“) se rozrostl daleko do okolí a univerzita sídlí i na jiných místech bostonské aglomerace.\n\nHarvard se pravidelně umisťuje na prvních místech v žebříčku nejlepších univerzit světa. Majetek univerzity v roce 2014 činil asi 36,4 miliardy USD a jeho výnos činí více než třetinu příjmů univerzity. Harvardova univerzita je tak zdaleka nejbohatší univerzitou na světě. Dalšími příjmy jsou školné (20%), státní příspěvek a další, zejména na vědecké projekty.\n\nV současnosti má škola 14 fakult, řadu muzeí a galerií, klinik a výzkumných středisek, dvě divadla, několik hudebních těles, botanickou zahradu a také jednu z největších knihoven na světě (celkem asi 15 mil. svazků). Univerzita má vlastní banku, zdravotní zařízení, jídelny, koleje, policii i odvoz tříděných odpadků. Provoz zajišťuje asi 13 500 neučitelských zaměstnanců, z toho 11 000 tvoří personál klinik.\n\nStuduje zde přes 20 tisíc studentů z celého světa, z toho asi třetina pregraduálních. Bakalářské studium trvá typicky čtyři roky, nabízí řadu specializací (\"majors\"), kurzy jsou však volitelné a každý student si svůj program sestavuje podle toho, co chce studovat dál. Nováčci obvykle první rok bydlí na kolejích v hlavním kampusu (\"Harvard Yard\"), aby zažili prostředí malé koleje na velké univerzitě. Magisterské studium trvá typicky rok, doktorské tři až čtyři roky. Univerzita zaměstnává přes dva tisíce učitelů, z toho asi polovinu tvoří profesoři s trvalým úvazkem (\"tenure\").\n\nPřijímací řízení trvá rok a je velmi selektivní: ročně je přijato v průměru asi 7 % všech žadatelů (podle oborů), na bakalářský stupeň ještě méně. Typičtí úspěšní žadatelé o přijetí patří k nejlepším studentům na své škole (z objektivních kritérií jsou zohledňovány zejména testy SAT, SAT II. a zprůměrovaný prospěch ze střední školy za 4 roky studia), o přijetí však rozhodují i doporučující dopisy, mimoškolní aktivity uchazečů a dobrovolné činnosti. Školné je odstupňované podle oborů (nejdražší je business a medicína), průměrně kolem 40 tisíc USD ročně. V roce 2016 20 % pregraduálních studentů, jejichž rodiče mají nižší příjem než 65 000 USD ročně, neplatí školné; 70 % studentů dostává nějaký druh finanční pomoci.\n\nDne 3. července 2018 vydala Trumpova administrativa nařízení, kterým zrušila dosavadní praxi pozitivní diskriminace (tzv. \"affirmative action\") na amerických středních a vysokých školách, které se mohly při přijímání studentů rozhodovat podle rasového klíče a směly zvýhodňovat afroamerické a hispánské uchazeče o přijetí. Harvardova univerzita se rozhodla nařízení vlády ignorovat a chce pokračovat v uplatňování rasového hlediska při výběru budoucích studentů. Skupina zvaná \"Students for Fair Admissions\" (Studenti za spravedlivé přijímačky) podala na Harvadovu univerzitu žalobu, kterou podporuje americké ministerstvo spravedlnosti.\n\nS Harvardovou univerzitou souvisí řada slavných osob, historických i současných. Na Harvardově univerzitě studovalo 8 amerických prezidentů a jen od roku 1965 získali její pracovníci a absolventi 38 Nobelových cen.\n\n\n\n\n\nAbsolventi se často stávají prominentními účastníky veřejného života po celém světě. Významnými absolventy programu Kennedy School of Government jsou například současný generální tajemník Organizace spojených národů Pan Ki-mun nebo bývalý ředitel Světové banky Robert Zoellick.\n\nMezi vyučujícími byli i čeští profesoři:\n\n"}
{"id": "36521", "url": "https://cs.wikipedia.org/wiki?curid=36521", "title": "Maticová teorie", "text": "Maticová teorie\n\nMaticová teorie je fyzikální teorie. Jde o soustavu rovnic, které jsou neporuchovou formulací teorie superstrun. Pojmenována byla podle toho, že je založena na základních kvantověmechanických veličinách organizovaných do matic.\n\nTato teorie byla poprvé navržena v roce 1997 Lubošem Motlem. Později se jí podrobně věnovali Robbert Dijkgraaf, Erik Verlinde a Herman Verlinde. Podobnou teorii, známou jako IKKT maticový model, sestavili už v roce 1996 Ishibashi, Kawai, Kitazawa a Tsuchiya.\n"}
{"id": "36522", "url": "https://cs.wikipedia.org/wiki?curid=36522", "title": "Twistor", "text": "Twistor\n\nTwistor je pojem teoretické fyziky, zavedený Rogerem Penrosem v roce 1967. Twistorový prostor má představovat pro fyziku prostor fundamentální, vůči kterému je Minkovského časoprostor teprve prostorem odvozeným. Matematicky je twistor reprezentován uspořádanou čtveřicí komplexních čísel, která je však současně chápána jako projektivní rozšíření bodu v prostoru o šesti reálných nebo tří komplexních složkách. Ekvivalentně lze twistor nahlížet též jako pár komutujících projektivních spinorů. \n\nV teorii twistorů je postulována zvláštní a výlučná role dimenze 6, resp. dimenze 8 po provedení projektivizace. Významnou konstrukci v teorii twistorů představuje tzv. Hopfova fibrace (zobrazení), kterou matematicky popsal Heinz Hopf v r. 1931. Velmi důležitá je v teorii twistových prostorů též úzká souvislost mezi Lorentzovou grupou, komplexní Möbiovou transformací, Riemannovou sférou a stereografickou projekcí.\n\nFormálně lze twistorové prostory ve fyzice i jinde uplatnit v mnoha kontextech. Mnoho výpočtů v časoprostoru se zjednoduší, pokud jsou přetransformovány do twistorového prostoru. Na twistorovém prostoru lze např. formulovat Fourierovu transformaci polí na časoprostoru nebo na prostoru hybností. Body v twistorovém prostoru odpovídají trajektoriím fotonu v Minkowského časoprostoru; přímky v twistorovém prostoru odpovídají světelným kuželům či (jim projektivně ekvivalentním) kvadrikám. Přesto je od teorie twistorů ve fyzice dosud očekáván pokrok mnohem zásadnější, zejména pak v projektu kvantové gravitace – úsilí o vzájemnou konzistenci kvantové mechaniky a obecné teorie relativity. \nTeorie twistorů je, mimo jiné, inspirována formalismem dvoukomponentních spinorů v obecné teorii relativity. Základní rovnicí teorie twistorů je twistorová rovnice\n\nformula_1 \n\nTato rovnice nemá v obecném zakřiveném prostoročase žádné netriviální řešení. V plochém prostoročase je jejím řešením spinor\n\nformula_2\n\nkde formula_3 a formula_4 jsou libovolné konstantní spinory. Tyto spinory lze chápat jako souřadnice v prostoru řešení twistorové rovnice. Řešení twistorové rovnice sa nazývá twistor a značí se\n\nformula_5\nProstor řešení twistorové rovnice se nazývá twistorový prostor a značí se formula_6. Na twistorovém prostoru lze zavést normu vztahem\n\nformula_7\n"}
{"id": "36523", "url": "https://cs.wikipedia.org/wiki?curid=36523", "title": "AdS/CFT", "text": "AdS/CFT\n\nAdS/CFT korespondence je teoretický princip spojení mezi klasickou teorií gravitace definovanou na anti de Sitterově prostoru (například reciproký prostor, jak by se nám jevil prostor vně černé díry, kdybychom byli uvnitř ní) (AdS) a konformní teorií pole (CFT) definovanou na hranici anti de Sitterova prostoru v nekonečnu (při pohledu z velké dálky). Ekvivalence platí přesto, že hranice má dimenzi o jednu nižší než celý prostor. AdS/CFT je proto příkladem algebraická holografie, pojmenované v analogii s hologramy v optice laserů.\n\nAdS/CFT korespondence byla teoreticky popsána v roce 1997 Juanem Maldacenou.\n\n\n"}
{"id": "36524", "url": "https://cs.wikipedia.org/wiki?curid=36524", "title": "Smyčková kvantová gravitace", "text": "Smyčková kvantová gravitace\n\nSmyčková kvantová gravitace je teorie konkurující teorii superstrun v jejich společném úkolu spojit obecnou teorii relativity s kvantovou mechanikou. Podle smyčkové kvantové gravitace lze zachovat metriku jako jedinou veličinu v teorii. Je třeba ji ovšem přepsat pomocí nových proměnných, navržených Abhayem Ashtekarem. Na tyto stupně volnosti se aplikuje kvantování, vytváří se spinová síť a spinová pěna.\n\n"}
{"id": "36525", "url": "https://cs.wikipedia.org/wiki?curid=36525", "title": "Brian Greene", "text": "Brian Greene\n\nBrian Greene (* 9. února, 1963) je americký fyzik, teoretik strun a popularizátor vědy. Je autorem knih \"Elegantní vesmír,\" \"Struktura vesmíru a Skrytá realita,\" které do češtiny přeložil Luboš Motl resp. Oldřich Klimánek.\n\nAutor ve Struktuře vesmíru rozebírá vývoj pohledu na realitu v dějinách a poté popisuje a vysvětluje současný pohled, který neustále o něco doplňuje a vrací se k němu.\n"}
{"id": "36529", "url": "https://cs.wikipedia.org/wiki?curid=36529", "title": "Guy Theunis", "text": "Guy Theunis\n\nGuy Theunis je katolický kněz, souzený ve Rwandě za to, že ve zpravodaji „Dialogue“, kde působil jako jeden z redaktorů, zveřejňoval články, jež propagovaly vraždy osob z kmene Tutsi.\n\nBelgický občan Guy Theunis působil ve Rwandě jako misionář mezi lety 1970 a 1994. Angažoval se v obraně lidských práv a byl jako svědek předvoláván mezinárodními soudy posuzující obvinění z genocidy. Veřejně odsuzoval pasivitu Belgie, Francie a Rady bezpečnosti OSN, že nepřijaly žádná opatření, která by předešla genocidě.\n\nGuy Theunis byl zatčen 6. září 2005 na letišti ve rwandském hlavním městě Kigali při přestupu na letadlo do Bruselu, když se vracel z Demokratické republiky Kongo. Místní prokurátor jej podezírá ze spoluúčasti na genocidě v roce 1994. Není obviněn z přímé účasti, ale za podněcování nenávisti mezi kmeny Hutu a Tutsi pomocí článků v časopise \"Dialogue\". Články měly pocházet z extrémistického časopisu \"Kangura\", jehož šéfredaktor Hassan Ngeze byl soudním tribunálem OSN odsouzen k doživotnímu odnětí svobody. Guy Theunis se brání, že zmíněné články byly součástí přehledu tisku a měly zahraničí informovat o tom, co se ve Rwandě děje. Stal se prvním cizincem, který byl postaven před lidový soud „gacaca“, které mají zkoumat případy genocidy v roce 1994. Lidový soud však záležitost předal řádnému soudu s tím, že jde o případ osoby, jež se podílela na přípravě genocidy jako její organizátor, a tudíž se na ni nevztahuje pravomoc vesnického soudu gacaca, nýbrž řádné justice.\n\n"}
{"id": "36530", "url": "https://cs.wikipedia.org/wiki?curid=36530", "title": "Maria Kisito", "text": "Maria Kisito\n\nMaria Kisito (vl. jménem Julienne Mukabutera) (* 1965) je katolická jeptiška, odsouzená v Belgii za účast na genocidě ve Rwandě. Dala benzín členům milice Interhamwe (z kmene Hutuů), aby mohli zapálit garáž, v níž se skrývali Tutsiové. Potom ještě nosila suché listy banánovníku, které ozbrojenci vhazovali otvorem ve zdi do garáže.\n\n"}
{"id": "36531", "url": "https://cs.wikipedia.org/wiki?curid=36531", "title": "Gertrude Mukangango", "text": "Gertrude Mukangango\n\nGertrude Mukangango je katolická jeptiška, odsouzená v Belgii za účast na genocidě ve Rwandě. Jako představená kláštera nechala vyhnat uprchlíky z kmene Tutsi, kteří se v něm skrývali, přestože věděla, co se s nimi stane. \n\nVatikán uznal, že se provinila proti evangelickým povinnostem, ale nad rozsudkem vyjádřil překvapení. Kněží vyvíjeli tlak na některé z jeptišek, které proti ní svědčily. \n\nJeptišky z kmene Tutsi vypověděly, že po celou dobu masakrů spolupracovala s milicí Interhamwe, uprchlíky označovala jako špínu a ze žebříku kontrolovala, jestli se jejich rodinní příslušníci neskrývají na střeše. \n\n"}
{"id": "36533", "url": "https://cs.wikipedia.org/wiki?curid=36533", "title": "Jaroslav Goll", "text": "Jaroslav Goll\n\nJaroslav Goll (14. července 1846 Chlumec nad Cidlinou – 8. července 1929 Praha) byl český historik a medievalista, pedagog, diplomat, básník, spisovatel a překladatel a dědeček herečky Nataši Gollové.\n\nJaroslav Goll po sobě nezanechal zásadní ucelené historické dílo, ale proslavil se především jako kritický odpůrce Rukopisu královédvorského a zelenohorského a jako nejvýznamnější pedagog české Karlovy univerzity po jejím rozdělení (1882), který vychoval celou generaci českých historiků nazývaných proto historici Gollovy školy.\n\nPocházel z české rodiny německého původu. Jeho otec Adolf Goll působil jako lékař u hraběte Kinského. Matka se jmenovala Marie Daňková. Díky strýci Josefu Daňkovi získal přístup k české obrozenecké inteligenci (Božena Němcová, Emil Frída, Karel Jaromír Erben, Vítězslav Hálek).\n\nCelá jeho studijní léta probíhala za Bachovského absolutismu. Vystudoval mladoboleslavské gymnázium, maturitu složil na Akademickém gymnasiu v pražském Klementinu. Poté se chtěl věnovat umění a literatuře, ale nebylo mu to umožněno. Proto se přihlásil ke studiu historie na filosofickou fakultu Karlo-Ferdinandovy univerzity v Praze, kde studoval u V. V. Tomka a Konstantina Höflera. Doktorát složil ve 24 letech. Vrátil se na mladoboleslavské gymnázium a rok zde vyučoval. Poté odjel na roční pobyt na universitu v německém Göttingenu, kde se pod vlivem učitele Georga Waitze naučil pozitivistickému rozboru pramenů a jejich kritice. V letech 1872–73 zastával místo tajemníka velvyslance USA v Berlíně a historika George Bancrofta, začal se zajímat o evropskou historii, především anglicko-francouzské vztahy za třicetileté války. V letech 1874–1880 byl profesorem Českoslovanské obchodní akademie v Praze. V roce 1875 získal docenturu v oboru všeobecných dějin na pražské univerzitě a v roce 1885 se zde stal řádným profesorem a přednášel zde i po r. 1890, kdy odešel na odpočinek.\nV únoru 1886 vyšla v Masarykově Athenaeu práce Jana Gebauera \"Potřeba dalších zkoušek Rukopisu královédvorského a zelenohorského\", kde byly Rukopisy rozebrány po jazykové a slohové stránce. V této práci se starobylost, tedy pravost Rukopisů zpochybnila. V té době byl boj proti RKZ brán bezmála jako vlastizrada.\n\nNa popud vystoupení přítele Hostinského vystoupil i Goll. Sepsal v polovině roku 1886 \"Historický rozbor básní rukopisu Královédvorského: Oldřicha, Beneše Heřmanova a Jaroslava\". Na universitě se objevila kvůli sporu o RKZ nevraživost mezi starou (Tomek, Kalousek) a novou generací (Goll, Rezek) historiků. Spolu s Gebauerem a T. G. Masarykem se tedy významně podílel na odhalení nepravosti \"Královédvorského rukopisu\".\nJe považován za zakladatele pozitivistické historické školy v Česku. Zabýval se především česko-polskými vztahy. Na univerzitě utvořil instituci seminářů, kde se pouze nepřednáší, ale kde se badatel učí rozboru pramenů jako základní historické metodě. Roku 1895 založil Český časopis historický. Z jeho žáků se vytvořila tzv. Gollova škola, jež pokračovala ve stylu jeho práce do 20. století. Jaroslav Goll mimo jiné poskytoval soukromé hodiny pozdějšímu císaři Karlovi I. během jeho studií v Praze.\n\nV roce 1882 byla univerzita rozdělena na českou a německou část Karlo-Ferdinandovy univerzity. Jaroslav Goll zahájil přednášky v české části a roku 1907 byl zvolen jejím rektorem. Jeho práce byly většinou tištěny v Masarykově Athenaeu.\n\nV roce 1874 byl spoluredaktorem Lumíru.\n\nZa 1. světové války zůstal přes výzvy do poslední chvíle loajální k Rakousku-Uhersku, čímž se po vzniku republiky fakticky vyřadil ze společenského dění a dožil i zemřel veřejností prakticky zapomenut. Je pohřben na Olšanských hřbitovech v Praze.\n\n\n\n\n\n\n"}
{"id": "36534", "url": "https://cs.wikipedia.org/wiki?curid=36534", "title": "Antonín Gindely", "text": "Antonín Gindely\n\nAntonín Gindely (3. září 1829 Praha – 24. říjen 1892 Praha) byl český historik.\n\n\n\n"}
{"id": "36535", "url": "https://cs.wikipedia.org/wiki?curid=36535", "title": "Ocún jesenní", "text": "Ocún jesenní\n\nOcún jesenní (\"Colchicum autumnale\"), lidově naháček, je vytrvalá prudce jedovatá bylina z čeledi ocúnovité.\n\nPro identický druh označovaný termínem \"Colchicum autumnale\" L., 1753 je používáno více různých odborných označení.\nUváděná taxonomická synonyma:\n\nPro druh jsou používány lidové názvy hacoun, holopanna, naháč nebo naháček, sirotka.\n\nOcún jesenní je vytrvalá, obvykle 10–20, někdy ale až 40 cm vysoká jedovatá bylina s hluboko uloženou podzemní hlízou (10–15 cm pod povrchem).\n\nListy jsou přízemní, souběžně žilnaté a široce kopinaté a vyrůstají na jaře spolu se zrající tobolkou. Mohou být dlouhé i přes 40 cm, jejich obvyklá délka je však 20-30 cm.\n\nKvete od srpna do listopadu (v době kvetení nemá rostlina žádné zelené orgány). Nadzemní část květu zřídkakdy přerůstá 15 cm, je narůžovělá až tmavě fialová, s dlouhou bělavou trubkou, cípy okvětí v počtu šesti se nálevkovitě rozkládají. Asi 15-20 cm trubky je skryto pod zemí, což z květu ocúnu činí nejdelší květ mezi evropskými druhy vůbec. Květ má 6 tyčinek, trojpouzdrý semeník je skryt v zemi.\n\nPlodem je tobolka, která je po přezimování pod zemí vynesena silnou lodyhou nad zem, kde dozrává.\n\nPřirozeně je rozšířen ve střední, jižní a západní Evropě, s oblibou je pěstován jako okrasná rostlina i leckde mimo tuto oblast.\n\nVyskytuje se na vlhkých loukách od nížin až do hor. V teplých nížinách vyhledává polostín, v horách slunná stanoviště.\n\nJde o prudce jedovatou rostlinu obsahující více než 20 alkaloidů, z nichž nejnebezpečnější je kolchicin a jeho deriváty. Tyto látky lze však při vhodném dávkování použít pro léčebné účely, protože mají např. cytostatické účinky.\n\nK otravě ocúnem může dojít zejména při neopatrnén použití rostliny v bylinkářství nebo při záměně jeho listů s listy česneku medvědího. Možná je též otrava skrze mléko ovcí a koz, které ocún zkonzumovaly. Smrtelná dávka semen činí kolem 5 gramů. Obzvláštní citlivost vůči otravě ocúnem projevují děti.\n\nJed se vstřebává pomalu, proto se první příznaky objeví 2-6 hodin po konzumaci. Jde o pálení a škrabání v ústech, potíže s polykáním, nevolnost, zvracení, průjem a střevní křeče. Dochází k silnému močení s příměsí krve.\nOtrava bez náležité pomoci a ošetření (okamžitý odvoz do nemocnice, živočišné uhlí, později pod lékařským dozorem projímadlo a symptomatická léčba) pokračuje pomalým ochrnutím, otokem plic (plus s tím souvisejícími problémy s dýcháním) a selháváním ledvin a může vést ke smrti.\n\nOcún je sbírán jako léčivá rostlina. Sbírají se semena, hlíza či květ. Jeho užití by mělo být vzhledem k jeho silné toxicitě (a tomu, že koncentrace alkaloidů kolísá s prostředím, stářím a stavem rostliny, a tedy ji nelze spolehlivě odhadnout) vyhrazeno pouze lékařům. Dnes se ve vyspělých zemích používá pouze čistý kolchicin, který lze přesně dávkovat, ovšem i toto použití je vyhrazeno lékařům. Využití těchto alkaloidů je především při léčbě dnavých záchvatů (usazování krystalků kyseliny močové v některých kloubech, typicky v kloubu palce nohy).\n\n"}
{"id": "36538", "url": "https://cs.wikipedia.org/wiki?curid=36538", "title": "Václav Vladivoj Tomek", "text": "Václav Vladivoj Tomek\n\nVáclav Vladivoj rytíř Tomek, starším způsobem zápisu též Wácslaw Wladiwoj Tomek (31. května 1818 Hradec Králové – 12. června 1905 Praha), byl český historik, archivář, konzervativní politik a pedagog. Proslul zejména dvanáctisvazkovým dílem \"Dějepis města Prahy\" a pětisvazkovými \"Základy starého místopisu pražského\".\n\nNarodil se v rodině obuvnického mistra. Na obecní škole i gymnáziu se projevoval jako vynikající student. V roce 1833 nastoupil na Karlo-Ferdinandovu univerzitu v Praze. Po dva roky zde studoval filosofii, pak studoval práva. Během studií působil jako soukromý učitel v rodině Pavla Josefa Šafaříka, který ho podporoval. Roku 1839 dokončil studium práv. Po dokončení školy se stal soukromým badatelem a soukromým učitelem dětí Jana a Marie v rodině Františka Palackého, který jej také v začátcích podporoval i v profesní kariéře. Palacký ho doporučil pražskému magistrátu, kde v této době hledali někoho s právním vzděláním, kdo by sepsal dějiny hlavního města. Ve svém dosud nepřekonaném dvanáctisvazkovém \"Dějepise města Prahy\" (vycházel od roku 1855 do roku 1901) a dalších svých dílech vylíčil dějiny de facto celé země. Na rozdíl od Palackého prosazoval pozitivismus, ideovou prostotu a důraz na faktografii. Později se oba historikové názorově rozešli, nikoliv definitivně.\n\nOd roku 1848 působil jako pedagog na Karlo-Ferdinandově univerzitě, po rozdělení na německou a českou část roku 1882 se stal prvním rektorem její české části. V 80. letech se zapojil do sporu o Rukopisy, přičemž zpočátku nebyl proti tomu podrobit rukopisy novému vědeckému zkoumání, za účelem ověření jejich pravosti. Když ale celá polemika okolo rukopisů nabyla ráz veřejné debaty, byl signatářem prohlášení skupiny historiků na podporu pravosti rukopisů. Odpůrce pravosti těchto písemností odsoudil za to, jakým „\"způsobem frivolním a cynickým z Rukopisů veřejně šašky se tropí\".“\n\nV roce 1847 se v kostele v Polici nad Metují oženil s Ludmilou Dáňovou (1822–1868), dcerou ředitele polického benediktinského panství Josefa Dáni, v jehož rodině již od roku 1835 působil jako soukromý učitel. Manželství bylo bezdětné. Do Police nad Metují Tomek pravidelně dojížděl za přáteli i po smrti své ženy. Roku 1923 byla na zdejším domě umístěna pamětní deska, připomínající jeho pobyt.\n\nV Praze manželé Tomkovi bydleli v pronajatých bytech na Novém Městě, v nárožním bloku Štěpánské a Žitné ulice postupně vystřídali domy čp. 619/II, 608/II a 610/II. Roku 1859 se přestěhovali do domu čp. 552/II na Karlově náměstí, kde V. V. Tomek zůstal jako vdovec až do roku 1890. Závěr svého života strávil v moderním neorenesančním domě čp. 1504/II ve Spálené ulici.\n\nPřátelsky se stýkal s Aloisem Jiráskem. Neobyčejně blízké osobní vazby si Tomek během let vytvořil hned k několika členům lanškrounského rodu Benoni. Ti se po jeho smrti také ujali vyřízení pozůstalosti. V. V. Tomek byl pohřben se všemi poctami do hrobky na Vyšehradě.\n\nBěhem revolučního roku 1848 se zapojil do veřejného a politického života. V červnu 1848 vyšlo první číslo deníku \"Pokrok\", redigovaného Tomkem. Šlo o oficiální list Národního výboru. Tomek byl trvale konzervativně a prohabsbursky orientován. Ve volbách roku 1848 byl zvolen na rakouský ústavodárný Říšský sněm. Zastupoval volební obvod Opočno v Čechách. Uvádí se jako spisovatel. Patřil ke sněmovní pravici.\nPo porážce revoluce se od roku 1850 podílel na vydávání listu \"Vídeňský deník\", který prezentoval postoje konzervativních vlastenců. Tato politická platforma, kterou vedl Leopold Lev Thun-Hohenstein se na rozdíl od aktivních liberálů z roku 1848 (Palacký, František Ladislav Rieger) udržela ve veřejných funkcích i v období neoabsolutismu. Tomek se roku 1854 místo Palackého stal jednatelem Českého muzea. Historik Otto Urban tuto \"konzervativní stranu\" označuje za skupinu, která věřila, že i v podmínkách porážky revoluce lze rozvíjet národní svéráz. Zároveň odmítala demokratický radikalismus roku 1848. Tomek tak na jednu stranu od počátku 50. let spouštěl na pražské univerzitě průlomové přednášky v češtině, zároveň ale inicioval sepsání hanlivého posudku na profesora Ignáce Jana Hanuše, který byl pak propuštěn ze státních služeb. Tomek se ve svých pamětech netajil ani tím, že jeden z jeho dopisů byl se zájmem přeložen i pro předního exponenta neoabsolutistického režimu Felixe Schwarzenberga.\n\nV roce 1859 utrpěl vládní režim kvůli prohrané druhé italské válce za nezávislost otřes a započal proces obnovy ústavního života. V roce 1860 Tomek otevřeně mluví o tom, že „\"náš stát nachází se v nějaké nejistotě\"“ a „\"hlouček náš slábne\"“. Konzervativní skupina loajální k bachovskému režimu byla v rozkladu.\n\nI v nastávajícím období se nicméně udržel ve veřejném i politickém životě. Jako člověk s kontakty na císařský dvůr a vídeňskou společnost byl využíván coby prostředník při jednání českých politiků s Vídní. V prosinci 1860 se setkal s předním českým šlechticem Jindřichem Jaroslavem Clam-Martinicem a domluvil pak ve svém bytě 6. ledna 1861 schůzku Clam-Martinice s předákem českých liberálů Františkem Ladislavem Riegerem. Výsledkem byla dohoda o alianci české aristokracie a měšťanských národních elit s cílem dosáhnout státoprávního uznání statutu zemí koruny české. Podobně zprostředkoval Tomek v roce 1870 schůzku českých emisarů Clam-Martinice a Riegra s představitelem nové vlády Karla von Hohenwarta Albertem Schäfflem. Výsledkem schůzky bylo započetí pokusu o česko-rakouské vyrovnání (takzvané fundamentální články).\n\nOd roku 1861 až do roku 1870 byl poslancem Českého zemského sněmu, který ho následně zvolil poslancem Říšské rady (celostátní zákonodárný sbor, tehdy ještě nevolen přímo, ale tvořen delegáty jednotlivých zemských sněmů), kde reprezentoval kurii venkovských obcí, obvod Březnice, Blatná, Mirovice. Rezignoval v červnu 1863. Byl stoupencem Národní (staročeské) strany.\n\nDo zemského sněmu se ještě vrátil v roce 1871, kdy byl zvolen za kurii městskou (obvod Jílové – Vyšehrad – Benešov – Černý Kostelec) poté, co zemřel poslanec František Šípek. Zde obhájil mandát ve volbách roku 1872. V doplňovacích volbách roku 1873 zde ovšem byl zvolen místo něj Karel Ullrich. Poslancem se stal znovu v doplňovacích volbách roku 1874, nyní na Královéhradecku. Zde mandát obhájil v doplňovacích volbách roku 1875 a 1876. Krátce po nich v březnu 1876 ale na poslanecký mandát v zemském sněmu definitivně rezignoval.\n\nRoku 1885 byl jmenován členem Panské sněmovny (horní komory Říšské rady) a dne 30. listopadu 1898 byl povýšen do rytířského stavu.\n\nPůsobil v Komisi pro soupis památek Prahyod jejího vzniku v roce 1883 (1884) a jako její člen spoluvytvářel první systém památkové péče v Čechách.\n\n\n\n"}
{"id": "36539", "url": "https://cs.wikipedia.org/wiki?curid=36539", "title": "V. V. Tomek", "text": "V. V. Tomek\n\nZkrácenou podobou jména V. V. Tomek se psali dva autoři:\n"}
{"id": "36540", "url": "https://cs.wikipedia.org/wiki?curid=36540", "title": "Josef Emler", "text": "Josef Emler\n\nJosef Emler (10. ledna 1836 Libáň – 10. února 1899 Praha) byl český historik, archivář a nejvýznamnější vydavatel edic.\n\nV letech 1856–1859 studoval historii a filologii na univerzitě ve Vídni, poté následovalo studium na Ústavu pro rakouský dějezpyt v letech 1859–1861, kde byl žákem předních vědců té doby jako byli např. Theodor von Sickel, Albert Jägr, Josef Aschbach a další. V roce 1860 získal stipendium pro studium v jihoněmeckých archivech, kde zpracovával kancelářské listiny Konráda II. a Jindřicha III. Krátce učil na gymnáziu v Ječné (1862-63). V roce 1869 obhájil na pražské univerzitě doktorát a v roce 1872 získal habilitaci na základě spisu \"O zbytcích desk zemských v r. 1541 pohořelých\".\n\nV 70.–80. letech 19. století vykonával funkci jednatele Národního muzea a člena redakční rady časopisu \"Památky archeologické. Z titulu této funkce také přednesl jeden ze zahajovacích projevů při otevření nové budovy muzea v roce 1891.\n\nV roce 1886 vytvořil na žádost městské rady vlajku Prahy. Barvy vlajky jsou odvozeny ze znaku města (červený štít a zlatá hradba s věžemi).\n\nDne 21. února 1865 se v Nymburku oženil Manželé Emlerovi měli tři dcery a jednoho syna.\n\n\n\n\n"}
{"id": "36543", "url": "https://cs.wikipedia.org/wiki?curid=36543", "title": "Jiří Kolář (policista)", "text": "Jiří Kolář (policista)\n\nJiří Kolář (* 9. dubna 1952) je český policista, v letech 1998–2005 byl policejním prezidentem Policie ČR.\n\nPo absolvování základní školy se vyučil montérem ocelových konstrukcí na odborném učilišti v Uničově a po základní vojenské službě vstoupil do Sboru národní bezpečnosti (tehdejší obdoba policie), kde působil od roku 1972 jako hlídkový příslušník pohotovostní jednotky v Brně. Od roku 1976 pracoval u kriminální služby na odboru hospodářské kriminality Městské správy Veřejné bezpečnosti v Brně.\n\nV roce 1979 získal maturitu na důstojnické škole a od dalšího roku zastupoval náčelníka obvodního oddělení Veřejně bezpečnosti v Brně. V roce 1981 se vrátil na odbor hospodářské kriminality, kde byl též zástupcem náčelníka. Začal studovat práva na Právnické fakultě University Jana Evangelisty Purkyně v Brně, které dokončil v roce 1985 a stal se náčelníkem odboru hospodářské kriminality. V letech 1982–1989 byl členem KSČ.\n\nV roce 1993 se stal ředitelem Městského ředitelství Policie ČR v Brně, o dva roky později pak zástupcem ředitele Policie ČR Správy Jihomoravského kraje pro cizineckou a pohraniční policii, kterou vykonával až do svého jmenování policejním prezidentem 7. srpna 1998 ministrem vnitra Václavem Grulichem.\n\nBěhem svého působení v úřadu policejního prezidenta mu vydržela pověst neúplatného šéfa, nebyl ale považován za rázného. Politickým rozhodnutím sice dlouho vzdoroval, ale většinou neúspěšně. Nedokázal prodat úspěchy policie, naopak policejní přehmaty obhajoval přes nevoli veřejnosti. Kritizován je za nárůst počtu odposlechů, nerozpoznanou sérii vražd manželů Stodolových či sporné zatčení spolupracovníka šéfa opozice Mirka Topolánka.\n\nV roce 2005 získal jako policejní prezident cenu Velkého bratra za výrok: \"„Já vedu rozhovory a ať si je každý odposlouchává, jak chce. Když si je člověk jistý, že nic nespáchal, může mu to být jedno.“\"\n\nNa konci června 2005 po kritice policie v souvislosti s útěkem Radovana Krejčíře během policejní prohlídky oznámil svoji rezignaci na post policejního prezidenta k 15. srpnu 2005. Tehdejší ministr vnitra František Bublan nabídl Kolářovi funkci styčného policejního důstojníka na českém velvyslanectví na Slovensku, kterou přijal.\n\nJiří Kolář je ženatý a má dvě dcery.\n\n"}
{"id": "36546", "url": "https://cs.wikipedia.org/wiki?curid=36546", "title": "Josef Polišenský", "text": "Josef Polišenský\n\nJosef Polišenský (16. prosince 1915 Prostějov – 11. ledna 2001 Praha) byl přední český historik a pedagog, který se specializoval především na novověké dějiny Českých zemí, Evropy a dějiny Latinské Ameriky. \n\nJosef Polišenský v letech 1935–1939 vystudoval historii a anglistiku na Filozofické fakultě Univerzity Karlovy v Praze. Přestože uzavřel studium svou doktorskou prací už v roce 1939, z důvodu uzavření českých vysokých škol mohl být promován až po skončení druhé světové války. Současně se studiem univerzity navštěvoval Státní archivní školu, kterou absolvoval roku 1940. V roce 1947 se habilitoval v oboru obecná historie, 1951 byl jmenován státním docentem, 1957 jmenován profesorem obecných dějin na Filozofické fakultě Univerzity Karlovy v Praze a v témže roce dosáhl titulu doktora historických věd. V 60. letech 20. století působil krátce jako hostující profesor na Universidad de Chile. V této době pracovně navštívil také Uruguay, Brazílii, Kolumbii, Mexiko a Kubu. Na konci 60. let se stal spoluzakladatelem Střediska Iberoamerických studií na Filozofické fakultě Univerzity Karlovy v Praze a jehož byl v letech 1967–1981 prvním vedoucím. V roce 1969 byl vyslán jako hostující profesor na University of California v Berkeley. Byl členem Rakouské akademie věd a Nizozemské královské akademie věd. Publikační aktivita Josefa Polišenského zahrnuje více než 120 knižních titulů vydaných kromě češtiny ve stěžejních světových jazycích a kolem jednoho a půl tisíce odborných pojednání publikovaných v prestižních světových historických časopisech.\n\n\n\n\n"}
{"id": "36547", "url": "https://cs.wikipedia.org/wiki?curid=36547", "title": "Oprávnění", "text": "Oprávnění\n\nOprávnění může mít více významů:\n\n"}
{"id": "36548", "url": "https://cs.wikipedia.org/wiki?curid=36548", "title": "Postřekovské rybníky", "text": "Postřekovské rybníky\n\nPostřekovské rybníky jsou přírodní rezervace (ev. č. 1326) mezi Postřekovem a Klenčím pod Čerchovem v okrese Domažlice. Rozloha rezervace je 96,5 hektarů. Důvodem ochrany je zbytek původní krajiny s vlhkými loukami a soustavou malých rybníčků extenzivně obhospodařovaných. Území je rovněž významným hnízdištěm a tahovou lokalitou ptactva.\n\nRezervaci tvoří soustava více než dvaceti menších obhospodařovaných rybníků obklopených vlhkými loukami s bohatou flórou a ptačí faunou, při levém břehu Klenečského potoka, asi půl km od obce Postřekov. Celá lokalita je mokřadem nadregionálního významu, bylo zde zjištěno přes 300 druhů cévnatých rostlin. Nejvýznamnější jsou hnízdiště mnoha ptáků např. slavík modráček středoevropský \"(Luscinia svecica cyanecula)\". Dále zde hnízdí moták pochop \"(Circus aeruginosus)\", moudivláček lužní \"(Remiz pendulinus)\", kachny a bahňáci. Při tahu se v rezervaci zastavuje též koliha velká \"(Numenius arquata)\", moták pilich \"(Circus cyaneus)\", zrzohlávka rudozobá \"(Netta rufina)\" a různé druhy vodoušů. Z bezobratlých nutno zmínit vzácného střevlíčka \"(Amara concinna)\" a mandelinku (\"Chrysolina brunsvicencis).\"\n"}
{"id": "36551", "url": "https://cs.wikipedia.org/wiki?curid=36551", "title": "Waldemar Matuška", "text": "Waldemar Matuška\n\nWaldemar Matuška (2. července 1932 Košice – 30. května 2009 St. Petersburg) byl československý zpěvák, herec a muzikant. Jeho dlouholetou manželkou byla zpěvačka Olga Blechová.\n\nWaldemar Matuška se narodil jako Vladimír Matuška v Košicích, dětství prožíval v Praze. Jeho matka Mia Malinová byla zpěvačkou vídeňských operetních divadel. Vyučil se sklářem v Poděbradech a zároveň se snažil vystupovat s různými kapelami – zpíval a hrál na rozličné hudební nástroje (např. kontrabas, banjo a kytara). Po vojně nastoupil jako osvětový tajemník v Chebu, svůj typický plnovous si nechal narůst v roce 1956. Začátkem 70. let si nechal úředně změnit jméno na Waldemara.\n\nV jeho partnerském životě se vystřídalo několik žen. První manželkou byla Jiřina Šťástková, se kterou se mu narodila dvojčata, obě holčičky však záhy zemřely kvůli pochybení při očkování a dalším potomkem byl syn Miroslav, aktuálně žijící v Hamburku. Druhé manželství s Hanou (přezdívanou Dulina) bylo bezdětné. Třetí životní partnerkou byla herečka Jitka Zelenohorská, tento vztah však v manželství nepřerostl a Matuška ho ukončil po pěti letech bouřlivým odchodem. Poslední životní partnerkou se záhy stala zpěvačka Olga Blechová, se kterou se Matuška v roce 1976 oženil a z tohoto jeho třetího manželství se narodil druhý syn Waldemar.\n\nZemřel 30. května 2009 na Floridě na zápal plic a následné selhání srdce. Pohřeb se konal 18. června 2009 a přišlo na něj kolem dvanácti tisíc lidí. Místem jeho posledního odpočinku je Vyšehradský hřbitov.\n\nS vlastní uměleckou dráhou začal Matuška roku 1957 v pražském hudebním klubu Reduta, kde se seznámil s Jiřím Suchým a Jiřím Šlitrem, hrál se skupinou Mambo kvintet. V roce 1960 nahrál svou první píseň \"Suvenýr\" a poté se stal zpěvákem a hercem divadla Semafor, kde se stal brzy jednou z jeho hvězd. Na divadelních prknech zpíval sólově i v duetu – s Karlem Štědrým, Jiřím Suchým a od roku 1961 s Evou Pilarovou, s níž sklízel největší úspěchy. V roce 1962 odešli s Pilarovou, Štědrým, Horníčkem aj. ze Semaforu do divadla Rokoko, Pilarová se však později vrátila do Semaforu a Matuška poté zpíval duety s Helenou Vondráčkovou, Martou Kubišovou, Jitkou Zelenkovou a dalšími. Vedle práce v divadle se podílel i na jiných projektech, v rámci kterých nazpíval duety i s Hanou Hegerovou a Karlem Gottem. Objevil se v řadě filmů jako herec. \n\nMatuškova popularita v 60. letech rostla. Dvakrát vyhrál v anketě Zlatého slavíka – jednak ve vůbec prvním ročníku v roce 1962, znovu pak v roce 1967, několikrát byl druhý (1963, 1965, 1966, 1968–70, 1972–75).\n\nV 70. letech v rámci normalizační kultury ČSSR byl Matuška stálicí československé hudební branže. V roce 1972 začal spolupracovat se skupinou Kamarádi táborových ohňů (K.T.O.) a cíleně si pěstoval image věčného tuláka jak volbou písňových textů, tak i zjevem. Jeho zarostlého zevnějšku pak využili například také Zdeněk Svěrák a Ladislav Smoljak, když mu přímo na tělo napsali roli přísného hajného Kaliny v muzikálu \"Trhák\". Matuškův trvale výborný pěvecký a společenský projev byl lákavý i pro Československou televizi, která ho obsazovala do řady hudebně-zábavných revuálních pořadů, silvestrovských feérií,zařídila mu vlastní estrádu \"Dobrý večer s Waldemarem\" a nechala ho nazpívat titulní písně pro několik seriálů. Přesto už v 70. letech už jeho oblíbenost stagnovala a v 80. letech zvolna klesala, jak je vidět na výsledcích ankety Zlatý slavík.\n\nV roce 1980 byl jmenován zasloužilým umělcem. Úřady ČSSR považovaly Matušku za jednu z ikon normalizační kultury a jako takovému mu umožňovaly v zahraničí nejen řadu koncertů, ale i osobní dovolenou. Toho Matuškovi využili na přelomu srpna a září 1986, kdy si po koncertním turné s KTO v USA vzali dovolenou a vzápětí podali žádost o politický azyl – zprávu o tom přinesl dne 2. září 1986 večer vysílač Hlas Ameriky, který zároveň odvysílal interview s Matuškou. Komunistické vedení ČSSR Matuškovu žádost o azyl odsoudilo, Československý rozhlas ještě téhož dne zrušil vysílání pořadu \"Písně a šansony\" s Matuškovými písničkami a ve čtvrtek 4. září 1986 pak deník Rudé právo zveřejnil komentář \"„Morální pád jednoho zpěváka”\", kde autor Václav Doležal rozporoval Matuškovo tvrzení, že \"„neměl možnost bavit lidi podle svých představ a nemohl se svobodně vyjadřovat před obecenstvem”\". \n\nEmigrace komunistické úřady zaskočila. V následujících dnech byl Matuškovi odňat titul zasloužilého umělce, z rozhlasového i televizního vysílání a z veřejné distribuce byly do archivu staženy prakticky všechny písně, filmy a pořady, ve kterých účinkoval. Připravované hudební album \"Jsem svým pánem\" bylo chápáno jako ironie a již nebylo vydáno, u seriálu \"Chalupáři\" byla vyměněna zpívaná znělka za čistě instrumentální verzi, u seriálu \"Rozpaky kuchaře Svatopluka\" však bylo jen odstraněno jeho jméno z titulků. Matuškova emigrace způsobila problémy i samotné skupině K.T.O., která dostala dočasný zákaz vystupování. Matuškův půdní byt na Václavském náměstí získal František Janeček. \n\nV USA pak Matuška pořádal koncerty pro krajany a vydával další desky. Na Floridě už Matuškovi oficiálně zůstali i po roce 1989, kdy v Československu padla komunistická vláda a nastala renesance jím zpívaných skladeb. Do Československa se poprvé vrátili v únoru 1990 a svou původní vlast často navštěvovali (soudní při o navrácení zkonfiskovaného bytu prohráli) a Matuška občas ještě vystupoval, byť vzhledem k pokročilému věku a zhoršujícímu se zdraví musel počet vystoupení omezit. Do České republiky se opakovaně vracel, například na společně silvestrovské vystoupení s Karlem Gottem. Roku 2002 se uskutečnil jeho koncert v pražské Lucerně k sedmdesátým narozeninám, avšak po roce 2003 už v ČR téměř nekoncertoval, protože se neustále zhoršovalo jeho zdraví. V USA pořádal pravidelné komorní koncerty, které byly v menších prostorech a trvaly většinou pouhých 40 minut. Po roce 2008 už téměř vůbec nevystupoval, ani v USA.\n\n\n\n\n\nV listopadu 2015 vydala Česká mincovna pamětní medaili s vyobrazením Waldemara Matušky v sérii Slavíci ve zlatě. Medaili navrhl MgA. Martina Daška. Averz medaile nese vyobrazení obličeje Waldemara Matušky. Reverz poté obsahuje notový zápis písně To všechno odnes čas, banjo, podpis Waldemara Matušky a nápis „Zlatý slavík 1962 & 1967“. Medaile je vyrobena ve třech vyhotoveních – zlatá uncová a půluncová a stříbrná uncová.\n\n\n\n"}
{"id": "36552", "url": "https://cs.wikipedia.org/wiki?curid=36552", "title": "Americká zahrada", "text": "Americká zahrada\n\nAmerická zahrada je chráněné území o rozloze 1,68 ha v okrese Klatovy v Česku, které bylo Ministerstvem kultury vyhlášeno za chráněné území kategorie národní přírodní památka. Nachází se několik kilometrů severozápadně od Klatov, necelé dva kilometry od Chudenic v lesním komplexu Žďár pod rozhlednou Bolfánek.\n\nJedná se o arboretum se sbírkou 219 druhů a kultivarů listnatých i jehličnatých dřevin severoamerického, evropského a asijského původu. Celkové množství dřevin činí asi 329 kusů. Unikátní jsou dvě, douglaska tisolistá \"(Pseudotsuga menziesii)\" a dřín květnatý; významný je také liliovník tulipánokvětý. Zahrada byla založena roku 1842 bývalým majitelem velkostatku Chudenic Evženem Černínem. Původně měla sloužit k pěstování a rozmnožování domácích i dovezených rostlin. Rostliny odsud se pak vysazovaly v zámeckém parku ležícím v okolí zámku Lázeň, letního sídla Černínů. Vlastníkem zahrady je stát, hospodaří zde státní podnik Lesy ČR, správu vykonává Správa Chráněné krajinné oblasti Český les.\n\nAmerická zahrada je přístupná celoročně a bezplatně. Jedná se o velký soubor druhů jedinečných jak v Evropě, tak ve světě, přičemž mnoho exemplářů pochází už z doby jejího založení. Zahrada je významná jak z hlediska dendrologického, tak z estetického.\n\nAmerická zahrada leží 2 kilometry západně od městyse Chudenic v přírodní lesní oblasti Západočeská pahorkatina. Rozkládá se v podhorské kotlince mezi středním (Suchohorské pásmo) a východním, nejmohutnějším hřbetem v nadmořské výšce 507–523 metrů. V blízkosti se nachází dominanta Chudenicka, rozhledna Bolfánek, která zde byla zřízena v roce 1845, dále park u zámku Lázeň a Kvapilovo nebo také Rusalčino jezírko, jímž se nechal skladatel Dvořák inspirovat při psaní svého libreta.\n\nAmerická zahrada byla založena roku 1828 jako okrasná školka cizokrajných rostlin pro park u lázeňského domu. Od roku 1832 sloužila jako zásobní zahrada; nejspíše z toho důvodu je zahrada pravidelně uspořádána do obdélníkových dílců a záhonů, dochovaných dodnes. Až v roce 1842 byla budována jako sbírka cizokrajných dřevin bývalým majitelem velkostatku Chudenice hrabětem Evženem. Černín také založil Dendrologickou společnost v Průhonicích. Vrchní Jílek zahradu nejdříve nazýval „Americkou partií“, kvůli převaze dřevin ze Severní Ameriky, později Černín změnil úmysly a ze školky se stalo arboretum. Poprvé se o ní jako o „Americké zahradě“ mluví v rozpočtovém návrhu přibližně 4 roky po založení.\n\nVýsadbu realizoval zahradník Karel Zahn v roce 1842. Z bubenečského parku v Praze bylo zakoupeno 100 taxonů exotických dřevin a kultivarů a zaškolkováno. Dále byly přivezeny sazenice z Flottbecku, od firmy James Booth. Právě odtamtud pochází douglaska tisolistá, která dnes dominuje svou velikostí a je pravděpodobně nejstarším jedincem tohoto druhu v Evropě.\n\nV dalších letech byla zahrada tak bohatá, že plnila zásobovací funkci pro bývalé černínské parky, zahrady a parky hlavně v západních Čechách. V roce 1874 se vedení ujal lesmistr Basel, kterému pomáhal botanik Čelakovský. Obstarával sazenice z celého světa a měl tak hlavní zásluhu na vědecké hodnotě arboreta. Za Baselova vedení v roce 1874 zažila zahrada největší rozkvět. Ve 40. letech 20. století zahrada změnila majitele, stal se jím Lesní závod v Červeném Poříčí. V padesátých letech byla rozšířena v dolní části, nově oplocena a k rostlinám byly připojeny jmenovky; místo starého zděného zahradního domku tehdy postavili nový dřevěný altán. Dne 28. prosince 1969 ministerstvo kultury zahradu vyhlásilo za chráněný park (pod číslem jednacím 13.369-II/2S). Statut chráněného parku změnila vyhláška Ministerstva životního prostředí č. 395/1992 Sb., která území zařadila do kategorie národní přírodní památka. Evidence z roku 1970 v zahradě uvádí 362 jedinců dřevin, 204 druhů a odrůd.\n\nAmerická zahrada leží v geologickém regionu Bohemikum-Barrandien a ostrovní zóně středočeského plutonu. Podložní horniny tvoří na převážné části kontaktně metamorfované bazalty s vložkami kontaktně metamorfovaných tufů a tufitů. Při západním okraji zahrady probíhá kontakt bazaltů s epidot-amfibolickými rohovci; toto geologické rozhraní může být příčinou tamějšího lokálního zamokřování.\n\nV roce 2010 bylo v zahradě evidováno 180 stromů a 149 ostatních dřevinných rostlin. Celkem je zde zastoupeno 219 druhů a kultivarů severoamerických, evropských a asijských dřevin. Podle původního areálu rozšíření patří 43 % dřevin do taxonů Severní Ameriky, 41 % do taxonů Evropy, 13 % do taxonů Asie a 3 % zůstala nezařazena. 68 % stromů je listnatých a 32 % jehličnatých. K věkovému zastoupení stromů: 76 % tvoří dospělí jedinci, 22 % dospívající a 2 % jsou přestárlí a odumírající. Nejstarším a zároveň nejvzácnějším exemplářem je dnes douglaska tisolistá \"(Pseudotsuga menziesii),\" která byla vysazena v roce 1842. Podle posledního měření z května roku 2010 je výška stromu 34,8 m, obvod kmene 5,72 m a obvod koruny 68 m. Jedná se o jeden ze tří nejstarších žijících exemplářů v kontinentální Evropě. Douglaska tisolistá je jehličnatý strom, který dosahuje výšek okolo 50 metrů. Původně bychom douglasku našli v přímořských pohořích západní oblasti Severní Ameriky od Britské Kolumbie po Kalifornii.\n\nDalší unikátem je stromový exemplář dřínu květnatého \"(Cornus florida).\" Tento druh pocházejíci ze Severní Ameriky má zajímavé květenství s drobnými kvítky obklopenými čtyřmi až šesti velkými zákrovními bílými listeny. Méně známý, ale také významný je liliovník tulipánokvětý celolistý \"(Liriodendron tulipifera integrifolia)\", jediný jedinec svého druhu ve střední Evropě. Dalšími zajímavými dřevinami jsou severoamerický zerav obrovský \"(Thuja plicata Lamb.),\" původní druh z výsadby v roce 1842, který dorůstá až 45 metrů, zeravinec japonský \"(Thujopsis dolabrata)\" také z doby založení zahrady, ořechovec plstnatý \"(Carya tomentosa),\" dub cesmínolistý \"(Quercus ilicifolia),\" korkovník amurský \"(Phellodendron amurense),\" halézie karolínská \"(Halesia karolina),\" jochovec olšolistý \"(Clethra alnifolia)\" nebo smrk východní \"(Picea orientalis).\"\n\nVzhledem k charakteru památky se průzkumy v Americké zahradě donedávna nezaměřovaly na výskyt zvláště chráněných druhů živočichů. Vyskytuje se zde osm až deset druhů netopýrů: netopýr severní \"(Eptesicus nilssonii),\" netopýr večerní \"(E. serotinus),\" netopýr rezavý \"(Nyctalus noctula),\" netopýr stromový \"(Nyctalus leisleri),\" netopýr hvízdavý \"(Pipistrellus pipistrellus),\" netopýr černý \"(Barbastella barbastellus),\" \"Myotis mystacinusl brandtii\" a \"Plecotus aurituslaustriacus.\" Jejich přítomnost byla zjištěna pomocí ultrazvukové detekce a odchytu.\n\nAmerickou zahradu vlastní stát, hospodaří zde Lesy ČR, oficiální správu nad tímto chráněným územím vykonává AOPK ČR – Správa CHKO Český les. Největší zásluha o udržování zahrady patří Občanskému sdružení OTISK. Pro zahradu byl nově vytvořen plán péče na léta 2013-2022. V zahradě se dvakrát ročně provádí sečení travního porostu, odklízí se spadlé větve, na podzim se shrabává a odváží opadané listí. Jsou odtud odstraňovány invazivní druhy. Ošetřování stromů zahrnuje zdravotní i bezpečnostní řezy, instalaci stabilizačních vazeb a odstraňování nežádoucích jedinců nebo těch, kteří představují nebezpečí. \n\nZahradu ohrožuje několik faktorů, především snížení druhové variability cílových dřevin, nedostatečná výsadba mladších dřevin a konkurence dřevin z lesního porostu. Problémem je také nevhodné umístění dřevin vedle sebe a nevhodné dosadby stromů do zahrady vzhledem k jejich ekologickým nárokům. Byla prováděna mechanická likvidace ostružiníku, který sem pronikal z okolních lesních porostů, a chemická likvidace křídlatky. Dále se zde pravidelně sází dřeviny, zatím naposled v roce 2010; nejnovějšími přírůstky jsou kalina severoamerická \"(Viburnum lentago),\" dub velkoplodý \"(Quercus macrocarpa),\" bříza papírovitá \"(Betula papyrifera),\" bříza topololistá \"(Betula populifolia)\" a jabloň korunná \"(Malus coronaria).\"\n\nJe nutné provádět základní ošetření některých stromů zahrnující bezpečnostní, zdravotní, redukční a prosvětlovací řezy, v některých případech byly instalovány korunové vazby. V roce 2010 se muselo vykácet 30 kusů jedle kavkazské z důvodu špatného zdravotního stavu, v roce 2012 přibližně 18 odumírajících nebo uschlých stromů a kvůli redukci zastínění cílových dřevin arboreta. Celá zahrada je obehnána plotem z drátěného pletiva upevněného k betonovým sloupům. Vejít do ní umožňují dvě velké dřevěné brány postavené tak, aby pohledově bránily vstupu zvěři. Vybrané dřeviny chrání prosté dřevěné ohradníky a kolem douglasky tisolisté je vybudován povalový chodník. Základním dlouhodobým cílem je udržet reprezentativní soubor severoamerických dřevin s přiměřenou ekologickou valencí pro Českou republiku.\n\n"}
{"id": "36553", "url": "https://cs.wikipedia.org/wiki?curid=36553", "title": "Právo na život", "text": "Právo na život\n\nPrávo na život patří k nejdůležitějším základním lidským právům. Zaručuje právo na život v jeho nejužším smyslu slova, tj. na existenci člověka na Zemi s jeho fyzickou a biologickou podstatou, založenou na důstojnosti lidského života.\n\nPrávo na život je zakotveno v článku 6 Listiny základních práv a svobod, která je součástí ústavního pořádku České republiky:\"(1) Každý má právo na život. Lidský život je hoden ochrany již před narozením.\"\"(2) Nikdo nesmí být zbaven života.\"\"(3) Trest smrti se nepřipouští.\"\"(4) Porušením práv podle tohoto článku není, jestliže byl někdo zbaven života v souvislosti s jednáním, které podle zákona není trestné\".\n\nEvropská úmluva o lidských právech byla podepsána v Římě, dne 4. 11. 1950. Jedná se o nejdůležitější lidskoprávní úmluvu, která byla sjednána v rámci Rady Evropy. Stala se tak základem pro regionální mezinárodně-právní ochranu lidských práv v Evropě. Právo na život je zde zakotveno v článku 2: \"1. Právo každého na život je chráněno zákonem. Nikdo nesmí být úmyslně zbaven života, kromě výkonu soudem uloženého trestu, následujícího po uznání viny, za spáchání trestného činu, pro který zákon ukládá tento trest.\"\"2. Zbavení života se nebude považovat za způsobené v rozporu s tímto článkem, jestliže bude vyplývat z použití síly, které není víc než zcela nezbytné, při:\"\n\nVšeobecná deklarace lidských práv je nejznámějším lidskoprávním dokumentem na světě. Zde se v článku 3 o právu na život pojednává takto:\"Každý má právo na život, svobodu a osobní bezpečnost.\"\n\nMezinárodní pakt o občanských a politických právech byl vytvořen na zasedání OSN v New Yorku v prosinci roku 1966. V článku 6 odst. 1 se uvádí:\"Každá lidská bytost má právo na život. Toto právo je chráněno zákonem. Nikdo nebude svévolně zbaven života.\"\n\nPrávo na život je řešeno i v Hlavě I., článku 2., Listiny základních práv Evropské unie, tedy v dokumentu, který zakotvuje základní práva při aplikaci norem evropského práva:\"1. Každý má právo na život.\"\"2. Nikdo nesmí být odsouzen k trestu smrti ani popraven.\"\n\nÚstavní zakotvení práva na život a jeho úprava je důležitá pro jeho následnou ochranu dalšími právními obory, jako je občanské a trestní právo. V důsledku společenského a neustálého vědeckého vývoje, se také stává právo na život co do svého obsahu jedním z nejsložitějších a nejméně zřejmých základních práv vůbec. Nejvíce problémové otázky spojené s právem na život jsou v dnešní době otázky týkající se vymezení počátku a konce života. Řešení těchto otázek přesahuje hranice práva a dotýká se samotného žebříčku hodnot společnosti, který byl po staletí utvářen a ovlivňován nejen právem, ale i náboženstvím, filosofickými, mravními či kulturními prameny. Hlavním aspektem pro počátek, vývoj i charakter pojetí práva na život byl, a do dnešní doby i je, způsob, jak společnost nahlíží na lidský život, neboť každý život lidského jedince má být společností uznán jako hodnotný a má ho společnost chránit. Toto právo se především dotýká otázek ochrany života, rozhodování o životě a zdraví, lidského života před narozením a jeho ochrany, interrupce a euthanasie.\n\nJedním z důležitých témat antické filozofie se staly ontologické úvahy o smyslu bytí, které položily základ metafyzice, hlavně v Aristotelově díle, ale nejzásadnější vliv pro vývoj koncepce práva na život mělo náboženství. Až později v éře humanismu přišli filozofové osvícenství a novověku s novou tezí, že lidská důstojnost je viděna v samotné schopnosti člověka myslet a svobodně rozhodovat o své seberealizaci. Především rozum a ne Boží vůle (stvoření) je základní hodnotou lidského života. Na této tezi se podepsaly dějinné události středověku (války, reformace, protireformace, inkvizice), kde ve jménu Božím docházelo k negaci myšlenky o posvátnosti lidského života. Velcí myslitelé H. Grotius, E. Coke, T. Hobbes, J. Locke a další řadí právo na život na první místo mezi přirozenými právy, které jsou uplatnitelné i ve vztahu ke státní moci a stát je povinen je respektovat. J. Locke zpracoval teze o nezcizitelnosti práva člověka na život. Osvícenec a racionalista I. Kant definuje své myšlenky o hodnotě života člověka jako takového a upozorňuje, že lidský život je nutno vnímat jako cíl sám o sobě, nikoliv však jako pouhý nástroj nebo objekt. Tyto myšlenky je možné prohlásit jako ideové prameny dnešní koncepce práva na život, kdy se na lidský život pohlíží jako na hodnotu, která si zasluhuje nejvýše možný respekt a ochranu.\n\nV židovsko-křesťanské tradici se ujal termín posvátnosti lidského života, který je pokládán za Boží dílo, a proto musí být uchováván a chráněn (podobně je tomu i v islámu, buddhismu nebo hinduismu). Každý jedinec má povinnost chránit svůj život a životy svých blízkých. Nejvýstižněji tuto tezi najdeme v páté knize Mojžíšově (Deuteronomium), kde Bůh dává Izraelitům Desatero přikázání a právě 5. přikázání \"Nezabiješ\" hovoří o úctě a ochraně lidského života. Páté přikázání lze považovat za jeden z inspiračních pramenů konceptu práva na život, a to zvláště v jeho obranné funkci, i když je v Bibli spíše v podobě morálního duchovního nařízení.V židovské tóře, která stanovuje 613 přikázání (micvot), které jsou jedním z pilířů judaismu, se objevuje možnost porušení téměř všech uvedených přikázání v případě ohrožení života. V situaci ohrožení lidského života je dovoleno porušit i šabat. V islámu, islámském právu šaría a ve znění Deklarace lidských práv v Islámu z roku 1990 (článek 2) se zaručuje právo na život a současně se prohlašuje, že život je Božím darem. Koncept práva na život nachází zvláště v židovsko-křesťanské kultuře mnoho inspiračních pramenů. To nakonec dosvědčují i současné společenské diskuze nad spornými stránkami interrupce, trestu smrti nebo euthanasie a argumenty v nich používané [viz např. Encyklika Humanae vitae papeže Pavla VI. (1968), Evangelium vitae papeže Jana Pavla II. (1995) nebo instrukce Donum vitae (1987) od papeže Benedikta XVI.].\n\nZda je člověk subjektem nebo objektem práva na ochranu života, můžeme nahlížet dvěma pohledy:\n\n\n\nMezi práva člověka rozhodovat o svém životě a zdraví lze zahrnout právo pacienta na dostatečně srozumitelné poučení o svém zdravotním stavu a jeho vývoji a to včetně důsledků zvolené léčby. Neméně důležité je i udělování informovaného souhlasu s poskytováním zdravotních služeb vzhledem k zásahům do tělesné integrity pacienta.\n\nTyto otázky řeší:\n\n\nOchrana počatého plodu je kontroverzní téma, zejména vzhledem k právní úpravě potratů. Z tohoto hlediska je třeba posuzovat dále uvedené základní otázky:\n\nInterrupce je umělé ukončení těhotenství chemickými nebo chirurgickými prostředky. Staletí trvající problém kolem interrupcí provázejí spory o přípustnosti či nepřípustnosti interrupce. Obvyklými příčinami těchto sporů je historický vývoj, politický vliv (regulace početí), vliv náboženský a morální tradice. Ve světě můžeme nalézt nejrůznějšími způsoby řešení problémů interrupcí, od úplného zákazu až po naprostou svobodu v rozhodování těhotné ženy. V současné době dochází nejčastěji k názorovým střetům mezi zastánci práva na život plodu (tzv. Pro-life hnutí) a zastánci práv matky nakládat se svým tělem (tzv. Pro-choice hnutí).\n\nSlovo euthanasie je řeckého původu (eu = dobře, thanatos = smrt) a mělo by znamenat lehkou či bezbolestnou smrt. Podle Světové lékařské asociace (WMA – World Medical Association) je euthanasie \"vědomé a úmyslné provedení činu s jasným záměrem ukončit život jiného člověka za následujících podmínek: subjektem je kompetentní informovaná osoba s nevyléčitelnou chorobou, která dobrovolně požádala, aby její život byl ukončen; jednající ví o stavu této osoby a o jejím přání zemřít a páchá tento skutek s prvořadým úmyslem ukončit život této osoby; a skutek je proveden se soucitem a bez osobního zisku.\" V případě euthanasie je problém medicínský a zejména etický a morální, kdy proti sobě stojí dva zájmy: společenský zájem ochrany lidského života a svobodné rozhodnutí člověka o vlastním životě. Je třeba proto posuzovat princip nedotknutelnosti lidského života za všech okolností a princip kvality života (přípustnost ukončení, resp. udržování, lidského života nemajícího naději na přežití). Z celosvětového hlediska je převládající princip nedotknutelnosti života. Tato skutečnost je pak vyjadřována konkrétními etickými a právními přístupy.\n\n\"Trest smrti je odnětí života státem jako trest za spáchaný zločin.\"\n\nTrest smrti patří mezi nejvíce sporné otázky práva na život. Přestože v mnoha zemích je zakázán, stále tento problém rozděluje společnost.\n\nEvropský prostor od roku 2003 je soudem prohlášen za zónu bez trestu smrti, přesto se nepřetržitě diskutuje v rovině společenské, ale i právně-teoretické. V USA jde stále o ožehavou otázku vzhledem k aplikaci trestu ve 32 z 50 amerických států.\n\nV Česku z důvodu ústavního zakotvení čl. 6, odst. 3 Listiny základních práv a svobod o nepřípustnosti trestu smrti, byl novelou zákona č. 175/1990 Sb. k 1. 7. 1990 zrušen trest smrti a náhradou se stal trest odnětí svobody na doživotí.\n\nV čl. 2 Evropské úmluvy o lidských právech byl trest smrti dovolen jako jedna z výjimek. K jeho zákazu s výjimkou doby války došlo Protokolem č. 6, jeho zákaz za všech okolností pak zakotvuje Protokol č. 13.\n\n\n"}
{"id": "36555", "url": "https://cs.wikipedia.org/wiki?curid=36555", "title": "Amerika (přírodní rezervace)", "text": "Amerika (přírodní rezervace)\n\nPřírodní rezervace Amerika ev. č. 1266, se nachází v katastrálním území Františkovy Lázně, Klest, okrese Cheb. Správa AOPK Plzeň. Přírodní rezervace je významným hnízdištěm a tahovou zastávkou řady druhů ptactva, kriticky ohrožených i v evropském měřítku.\nDůvodem vyhlášení ochrany je zajištění optimálních podmínek nejen pro hnízdění a tah ptactva, ale i dalších živočichů, zejména obojživelníků.\n\nHlavním předmětem ochrany je zachování území, které tvoří větší část rozsáhlé vodní plochy rybníka Amerika a okolní mokřady. Toto území je hnízdištěm vzácných druhů ptáků anebo slouží jako jejich tahová zastávka, zejména při jarním a podzimním průtahu. Druhotným předmětem ochrany jsou ostřicové porosty, rákosiny, mokřadní olšiny a vrbiny a rovněž část přechodového rašeliniště. Vyskytuje se zde řada chráněných a ohrožených druhů rostlin a živočichů.\n\nRezervace se nachází 2 km jihozápadně od Františkových Lázní v mělké pánvi s mnoha rybníky. Zahrnuje značnou část rybníku Amerika (dříve nazývaný Městským rybníkem), drobné menší vodní plochy a část přilehlých břehů. Průměrná hloubka rybníku je 3,5 m a uprostřed se nachází podmáčený ostrov o rozloze přibližně 8 ha s rákosinami, nálety vrb, olší a bříz.\nÚzemí se nachází v geomorfologickém celku Chebská pánev. Podloží tvoří převážně třetihorní usazené horniny Vildštejnského souvrství, zastoupené kaolinickými jíly a písky. Celé území spadá do povodí řeky Ohře, dílčího povodí Slatinného potoka a patří do chráněné oblasti přirozené akumulace vod Chebská pánev a Slavkovský les (CHOPAV 3).\n\nCharakteristickou vegetaci tvoří u břehů rákosiny a porosty ostřic. Vzhledem k zaměření ochrany na faunu nebyl dosud proveden podrobný botanický průzkum.\nPřestože výskyt rostlin je až druhotným předmětem ochrany, dosahují zde ostřicové porosty a rákosiny, vysoké botanické hodnoty.\n\nZe zvláště chráněných druhů rostlin zde rostou ostřice plstnatoplodá (\"Carex lasiocarpa\"), vrbina kytkokvětá (\"Lysimachia thyrsiflora\"), kosatec sibiřský (\"Iris sibirica\"), prstnatec májový (\"Dactylorhiza majalis\") a klikva bahenní (\"Oxycoccus palustris\").\n\nRezervace byla vyhlášena zejména pro ochranu hnízdní kolonie racka chechtavého (\"Chroicocephalus ridibundus\", syn. \"Larus ridibundus\"). Zdejší stálá kolonie je pravděpodobně poslední v celém Karlovarském kraji.\nZ ptáků zde hnízdí bekasina otavní (\"Gallinago gallinago\"), bramborníček hnědý (\"Saxicola rubetra\"), břehule říční (\"Riparia riparia\"), čírka modrá (\"Anas querquedula\"), čírka obecná (\"Anas crecca\"), kopřivka obecná (\"Anas strepera\"), moták pochop (\"Circus aeruginosus\"), moudivláček lužní (\"Remiz pendulinus\"), potápka roháč (\"Podiceps cristatus\"), slavík modráček (\"Luscinia svecica\"). Hnízdila zde potápka černokrká (\"Podiceps nigricollis\") a potápka malá (\"Tachybaptus ruficollis\"). Za potravou sem zalétá čáp bílý (\"Ciconia ciconia\").\nByla zde pozorována řada ptáků, zejména při jejich tahové zastávce. Mezi ně patří čáp černý (\"Ciconia nigra\"), dudek chocholatý (\"Upupa epops\"), hohol severní (\"Bucephala clangula\"), hýl rudý (\"Carpodacus erythrinus\"), chřástal kropenatý (\"Porzana porzana\"), jeřáb popelavý (\"Grus grus\"), jestřáb lesní (\"Accipiter gentilis\"), koliha velká (\"Numenius arquata\"), konipas luční (\"Motacilla flava\"), kopřivka obecná (\"Anas strepera\"), kormorán velký (\"Phalacrocorax carbo\"), koroptev polní (\"Perdix perdix\"), krahujec obecný (\"Accipiter nisus\"), krkavec velký (\"Corvus corax\"), kulíšek nejmenší (\"Glaucidium passerinum\"), kvakoš noční (\"Nycticorax nycticorax\"), ledňáček říční (\"Alcedo atthis\"), lejsek šedý (\"Muscicapa striata\"), linduška horská (\"Anthus spinoletta\"), luňák červený (\"Milvus milvus\"), luňák hnědý (\"Milvus migrans\"), lžičák pestrý (\"Anas clypeata\"), morčák velký (\"Mergus merganser\"), orel mořský (\"Haliaeetus albicilla\"), orlovec říční (\"Pandion haliaetus\"), ostralka štíhlá (\"Anas acuta\"), pisík obecný (\"Actitis hypoleucos\"), potápka rudokrká (\"Podiceps grisegena\"), racek černohlavý (\"Larus melanocephalus\"), rákosník velký (\"Acrocephalus arundinaceus\"), rorýs obecný (\"Apus apus\"), rybák obecný (\"Sterna hirundo\"), rybák černý (\"Chlidonias niger\"), sluka lesní (\"Scolopax rusticola\"), včelojed lesní (\"Pernis apivorus\"), vlaštovka obecná (\"Hirundo rustica\"), vodouš kropenatý (\"Tringa ochropus\"), vodouš rudonohý (\"Tringa totanus\"), volavka bílá (\"Egretta alba\"), zrzohlávka rudozobá (\"Netta rufina\") a žluva hajní (\"Oriolus oriolus\").\n\nV břehových porostech zde žije několik chráněných a ohrožených druhů plazů a obojživelníků. Mezi ně patří čolek horský (\"Triturus alpestris\"), čolek obecný (\"Triturus vugaris\"), ropucha obecná (\"Bufo bufo\"), rosnička zelená (\"Hyla arborea\"), skokan krátkonohý (\"Rana lessonae\"), skokan ostronosý (\"Rana arvalis\"), skokan zelený (\"Rana esculenta\") a slepýš křehký (\"Anguis fragilis\").\nOd vzniku Františkových Lázní (1793) byla lokalita výletním místem lázeňských hostů. V roce 1898 byla na okraji rybníka postavena hrázděná romantická výletní restaurace, později stavebně upravena. V minulosti byla na ostrov vybudována dřevěná lávka, která se často využívala k pozorování ptactva. Později došlo k jejímu odstranění. Území je navštěvováno celoročně.\nPoblíž rybníka byl v 60. letech 20. století vybudován chatový kemp a půjčovna loděk.. Pro návštěvníky jsou u břehu rybníka osazeny lavičky a menší vyhlídková plošina, která slouží k pozorování ptáků.\n\n"}
{"id": "36557", "url": "https://cs.wikipedia.org/wiki?curid=36557", "title": "Miroslav Hroch", "text": "Miroslav Hroch\n\nMiroslav Hroch (* 14. června 1932 Praha) je český historik se zaměřením na problematiku formování moderních národů.\n\nV 50. letech vystudoval historii na Filozofické fakultě Univerzity Karlovy v Praze, se kterou následně spojil takřka po celý svůj profesní život. Od roku 2000 pak přednášel na Fakultě humanitních studií, kde v letech 2002–2004 vedl společně s prof. Richardem van Dülmenem (Univerzita Saarbrücken) první doktorandské kolegium zaměřené na historii a kulturní antropologii v České republice. Zabývá se dějinami novověku, zejména srovnávacími dějinami národních hnutí v Evropě. Hostoval na univerzitách v Německu, Itálii, USA, Finsku a Litvě. Průběžně zasedá v odborných a vědeckých grémiích a je dopisujícím členem Finské akademie věd. V roce 1997 obdržel čestný doktorát univerzity v Uppsale.\n\nOd roku 1984 je v materiálech Státní bezpečnosti veden jako její agent, jeho svazek byl však zničen 8. prosince 1989, krátce po vypuknutí sametové revoluce.\n\nJeho manželkou byla česká historička Věra Hrochová.\n\nHroch se stal mezinárodně uznávanou autoritou svými srovnávacími pracemi o vzniku a vývoji národních hnutí menších národů ve střední, severní a východní Evropě, Hroch ukázal, že toto \"národní obrození\" všude probíhalo obdobně, i když s časovým posunem, daným hlavně sociálními a politickými podmínkami, a to ve třech fázích.\n\n\n\n\n\n\n"}
{"id": "36558", "url": "https://cs.wikipedia.org/wiki?curid=36558", "title": "Vladimír Nálevka", "text": "Vladimír Nálevka\n\nVladimír Nálevka (21. února 1941, Pardubice – 6. června 2010, Praha) byl český historik, odborník na moderní světové dějiny.\n\nVystudoval historii na Filozofické fakultě Univerzity Karlovy v Praze, kde po absolvování také vyučoval. Jelikož v době normalizace půjčoval studentům samizdatovou literaturu a pořádal bytové semináře, byl přesunut do knihovnického střediska. Po roce 1989 působil v Ústavu světových dějin Filozofické fakulty v Praze, v letech 1993–2000 jako ředitel, poté v pozici vedoucího Semináře nejnovějších dějin. Přednášel i na Fakultě sociálních věd a hostoval na univerzitách ve Španělsku, v Argentině a v Kanadě. Mimoto spolupracoval s Českým rozhlasem a Českou televizí, v jejichž pořadech často vystupoval, a byl jedním ze zakladatelů Klubu autorů literatury faktu.\n\nSpecializoval se na nejnovější mezinárodněpolitické dějiny a zabýval se též vývojem v Latinské Americe, mj. ve spolupráci se Střediskem iberoamerických studií FF UK. Moderním dějinám Nálevka věnoval i popularizační činnost a jeho učební a přehledové publikace představují zdroj informací pro studenty i laickou veřejnost. Stál u zrodu ročenky \"Dvacáté století\" a byl členem několika vědeckých kolegií. V roce 1998 byl oceněn pamětní medailí Univerzity Karlovy a za knihu \"Fidel Castro. Podzim diktátora\" získal Cenu Egona Erwina Kische, udělovanou autorům literatury faktu.\n\n\n\n"}
{"id": "36559", "url": "https://cs.wikipedia.org/wiki?curid=36559", "title": "František Šmahel", "text": "František Šmahel\n\nFrantišek Šmahel (* 17. srpna 1934 Trhová Kamenice) je český historik, který se zabývá dějinami pozdního středověku, zvláště počátky české reformace, dějinami humanismu, dějinami Univerzity Karlovy a pozdně středověkou filosofií.\n\nPo maturitě na Reálném gymnáziu v Chrudimi roku 1953 pracoval František Šmahel jako horník na dole Jan Šverma v Ostravě. V letech 1954–1959 vystudoval Filozofickou fakultu UK a do roku 1963 byl ředitelem Městského muzea v Litvínově. Roku 1963 získal doktorát a roku 1965 titul CSc na FF UK a v letech 1964–1974 pracoval v Historickém ústavu ČSAV. V letech 1975–1979 pracoval jako řidič tramvaje v Praze, v letech 1980–1989 jako historik v Museu husitského revolučního hnutí v Táboře. Roku 1990 získal titul DrSc a v letech 1990–1998 byl ředitelem Historického ústavu ČSAV (AV ČR). V roce 1991 se habilitoval pro obor starších českých dějin a v letech 1993–1998 byl vedoucím semináře českých středověkých dějin na FF UK a roku 1995 byl jmenován profesorem. V letech 1998–2004 působil jako ředitel Centra medievistických studií, od roku 2004 jako zástupce ředitele.\n\n\n\n\n\n\n\n\nÚplnou Bibliografii prací Františka Šmahela z let 1956–1994 viz in : \"Husitství – reformace – renesance\" III, Praha 1994, s. 1059–1129. Dále srov. Bibliografii prací Františka Šmahela od roku 1995 a dodatky, in:, in \"Evropa a Čechy na konci středověku. Sborník příspěvků věnovaných Františku Šmahelovi\", Praha 2004,s. 11-33 a Výběrovou bibliografii Františka Šmahela za léta 1956–2004, in \"Verba in imaginibus. Františku Šmahelovi k 70. narozeninám\", Praha 2004, s. 309-314.\n"}
{"id": "36560", "url": "https://cs.wikipedia.org/wiki?curid=36560", "title": "Konvalinka vonná", "text": "Konvalinka vonná\n\nKonvalinka vonná (\"Convallaria majalis\") je vytrvalá jedovatá rostlina z čeledi chřestovité (\"Asparagaceae\"). Starší taxonomické systémy ji často řadily do čeledi listnatcovité (\"Ruscaceae\"), konvalinkovité (\"Convallariaceae\"), popř. liliovité v širším pojetí (\"Liliaceae\" s.l.). Je rozšířena po celé Evropě vyjma nejsevernějších a nejjižnějších oblastí, v Malé Asii a odpovídajících oblastech Asie až po Čínu a Japonsko a v Severní Americe. Jako okrasná rostlina se pěstuje i leckde mimo tyto oblasti.\n\nRod konvalinka (\"Convallaria\") je některými autory považován za monotypický, někdy jsou rozlišovány 3-4 blízce příbuzné druhy, záleží na pojetí. V Evropě je domácí \"Convallaria majalis\" var. \"majalis\" (nebo \"Convallaria majalis\" s. str.), je však zdomácnělá i v Severní Americe. V Severní Americe je původní \"Convallaria majalis\" var. \"montana\" (\"Convallaria montana\"). Ve východní Asii roste \"Convallaria majalis\" var. \"keiskei\" (\"Convallaria keiskei\"), snad je totožná s \"Convallaria majalis\" var. \"manschurica\". Z Kavkazu byl popsán taxon \"Convallaria transcaucasica\" Utkin ex Grossh., což bude asi další velmi blízce příbuzný druh (po případě vnitrodruhový taxon), taxonomická hodnota však není zcela jasná.\n\nVytrvalá až 20 cm vysoká jedovatá bylina s plazivým větveným oddenkem.\n\nListy zpravidla dva (vzácně 3), jsou jednoduché, řapíkaté, dole s pochvovitými šupinami, elipsovitě šupinaté, celokrajné a lysé.\n\nKvete v květnu až červenci. Květy vyrůstají v řídkém jednostranném hroznu neseném na přímém stvolu. Jsou krátce stopkaté, nicí a vonné. Okvětí je bílé nebo nažloutle zarůžovělé, složené ze 6 srostlých okvětních lístků, je kulatě zvonkovité, s šesti odstálými až ohnutými cípy.\n\nTyčinek je 6, ve 2 přeslenech (3+3), gyneceum je složeno ze 3 plodolistů, je synkarpní, semeník je svrchní.\n\nPlodem jsou jedovaté jasně červené 2-6 semenné bobule.\n\nJde o rostlinu rostoucí v České republice od nížin do hor ve světlých lesích a křovinách a na horských loukách. Upřednostňuje kyselé a kypré půdy, ale často roste i na půdách vápnitých. Podle vyhlášky MŽP 395/1992 Sb. nemá zvláštní ochranu.\n\nObsahuje glykosidy konvalatoxin, konvalatoxol, konvalatoxosid a majalosid ovlivňující srdeční činnost a další látky.\n\nK otravě může dojít žvýkáním stonku či listů, nebo pojídáním červených plodů. Otrávit se lze i vodou z vázy, ve které byly konvalinky. Příznaky otravy jsou nevolnost, zažívací potíže (zvracení, průjem), zvýšeným močením a omámenost, závratěmi nebo křečemi. Při požití většího množství plodů je třeba vyhledat lékaře, neboť mohou nastat srdeční komplikace, zejména u lidí se slabším srdcem.\n\nKonvalinka vonná (Convallaria majalis) má v zemi dužnaté oddenky, kterými se ve vhodných podmínkách rozšiřuje do svého okolí. Nejraději má kyselejší hlinitopísčité půdy v polostínu. Rozmnožuje se dělením trsů, což v praxi vypadá tak, že příslušný trs opatrně vyryjeme ze země a rukama rozlámeme na několik dílů tak, aby každý konec oddenku (puk) měl dostatečné množství kořínků. Ty pak opět zasázíme na nové místo. Nejvhodnější termín je včasný podzim (září), v nejhorším i později, pokud vydrží bezmrazé a vlhké počasí. V opačném případě je lépe zvolit časné jaro (únor - březen), kdy bývá zem dostatečně vlhká.\n\nKonvalinka je sbírána jako léčivá rostlina jako slabší alternativa náprstníku. Používá se pro posílení srdeční činnosti či proti vodnatelnosti a při epilepsii. Vzhledem ke své toxicitě není vhodná pro používání amatérskými léčiteli.\n\nKonvalinka se též používá při výrobě mýdel, voňavek a šňupacích tabáků.\n\nKrom běžné divoké formy byly vyšlechtěny mnohé různobarevné odrůdy, které se pěstují jako okrasné rostliny.\n\n\n"}
{"id": "36564", "url": "https://cs.wikipedia.org/wiki?curid=36564", "title": "František Graus", "text": "František Graus\n\nFrantišek Graus (14. prosince 1921 Brno – 1. května 1989 Basilej) byl česko-německý historik. Jeho práce byla jak tematicky, tak časově neobyčejně široká - kulturní, sociální a hospodářské dějiny, raný i pozdní středověk. Ve svých studiích mnohdy předjímal v budoucnosti populární historiografická témata. V druhé polovině 20. století patřil mezi nejvýznamnější české medievisty evropského formátu.\n\nGraus pocházel z německy mluvící židovské rodiny. Jeho dospívání bylo poznamenáno sporem s matčiným novým partnerem, které u citlivého mladíka vyústilo ve vzdorovitý zájem o židovství, i když rodina aktivně nepraktikovala. V listopadu 1941 byl Graus převezen do Terezína. Zde byl díky svým rozsáhlým znalostem i jazykovému nadání přidělen do knihovny, kde měl za úkol katalogizovat zabavené hebrejské knihy. V Terezíně se také poprvé setkal s komunistickou ideologií a během krátké doby se stal jedním z předních členů tamější komunistické buňky. Na podzim 1944 byl deportován do vyhlazovacího tábora Birkenau, a odtud do pobočky Buchenwaldu, Taucha. Podařilo se mu přežít závěr války.\n\nPo studiu na Filosofické fakultě University Karlovy se František Graus stal pracovníkem Státního historického ústavu. Zkušenost holocaustu jej, stejně jako mnoho mladých Židů, utvrdila v názoru, že jedině marxismus dokáže nastolit takový společenský řád, který jednou provždy odstraní nebezpečí podobné fašismu a nacismu. Na jedné straně tak byl mladý Graus neobyčejně inteligentním medievistou s obrovskou znalostí zahraniční literatury, díky které rozšiřoval rozhled české historiografie na širší oblast evropskou. Na straně druhé byl nesmiřitelným obhájcem ideologie, díky které své závěry mnohdy nadřazoval nad argumenty svých kolegů a odmítavě se - v rámci tehdejšího boje proti „kosmopolitismu“ - stavěl vůči české předválečné historické škole. Známá je jeho přezíravá reakce na polemiky Václava Vojtíška týkající se prvního dílu \"Dějin venkovského lidu v Čechách\". Jako mladý a nadaný komunista se Graus zakrátko spolu s Josefem Mackem stal vůdčím režimním medievistou - v letech 1953-1969 byl vedoucím oddělení starších světových dějin Historického ústavu Československé akademie věd a v letech 1953-1969 zastával místo šéfredaktora Československého časopisu historického.\n\nOd počátku 60. let revidoval František Graus jak své dřívější vědecké názory, tak své chování vůči vědecké veřejnosti. Jako jeden z nemnoha tehdejších historiků se tak dokázal novými studiemi vyrovnat s vlastními odbornými pochybeními. Revize byla nejvíce znatelná v traktování krize 14. století. Graus si začal pokládat zásadní vědecké otázky ze změněných pozic (mj. pojem feudalismus nahradil pojmem středověk). V jeho bibliografii se čím dál tím více objevovaly cizojazyčné práce a jeho odborná pozornost se obracela směrem na západ. Vynikajícím počinem z roku 1965 byla kniha \"Volk, Herrscher und Heiliger im Reich der Merowinger\". Jednalo se o rozsáhlou studii k sociálním dějinám vystavěnou převážně na hagiografických textech, které objevovala jako prvořadě důležitý historický pramen. Mnozí medievisté tuto monografii považují za jednu z nejinovativnějších a nejdůležitějších oborových prací druhé poloviny 20. století. Kolem sebe Graus soustřeďoval kruh vesměs mladších historiků (mezi jeho nejznámější žáky patřil např. Dušan Třeštík), se kterými v roce 1968 vydal sborník \"Naše živá i mrtvá minulost\". Především úvodní eponymní esej z pera Františka Grause vzbudila velký ohlas. Vyzýval zde s sebereflexi současných postojů českých historiků:\nVytýkal a vysvětloval konkrétní chyby:\nRoku 1967 získal František Graus profesuru a stal se vedoucím katedry československých dějin při FFUK.\n\nPo vpádu armád Varšavské smlouvy odešel František Graus do Německé spolkové republiky. Po krátkém pobytu jako hostující profesor v Kostnici získal místo na universitě v hesenském Giessenu. Roku 1972 se stal profesorem středověkých dějin ve švýcarské Basileji, kde setrval až do své smrti. V zahraničí se mohl Graus naplno věnovat své práci. Jeho široce rozvržený medievistický výzkum byl - v organické návaznosti na jeho závěry z 60. let - prohlouben o studium teorie soudobé historiografie. Tuto fázi Grausova vědeckého působení \"charakterizuje postupné odpoutání od strukturalismu ve prospěch empirického poznání dějinných procesů prostřednictvím komparativních analýz prameny doložených trendů a jevů.\" Jeho sociálně- a kulturně-historické práce byly alternativou k starší německé škole právně-politických dějin středověku. Pro českou historiografii byly a jsou jeho studie důležité, neboť často vycházel z bohemikálních pramenů a díky své zkušenosti a postoji mimo probíhající normalizaci dokázal svobodněji nahlížet otázky českého středověku. Budoucnost bádání předjímala práce \"Lebendige Vergangenheit. Überlieferung im Mittelalter und in den Vorstellungen vom Mittelalter\", která pojednávala funkci historické tradice v procesu vytváření novověkých národů. Později věnoval Graus tomuto tématu ještě knihu \"Die Nationenbildung der Westslawen im Mittelalter\", kde se zabýval širším okruhem středověkých západních Slovanů. Kromě toho redigoval sborníky a edice, spolupořádal konference, byl autorem mnoha encyklopedických hesel a po dobu svého zahraničního působení více než šedesáti odborných statí. Graus se stal záhy členem Kostnického pracovního kruhu pro středověké dějiny (Konstanzer Arbeitskreis für mittelalterliche Geschichte). Byl také jedním z redaktorů Historische Zeitschrift - západoněmecké obdoby Československého časopisu historického. Takto významnou pozici v Německu dodnes nezískal žádný český historik. Ve své poslední knize \"Pest - Geißler - Judenmorde Das 14. Jahrhundert als Krisenzeit\", která vyvolala nadšené recenze, úročil František Graus všechny své dlouhodobé vědecké zájmy. Knihu opřel o početný a různorodý pramenný materiál, ale také o současné vědecké teorie (reaguje na zhuštěný popis Clifforda Geertze, využíval historického bádání o konfliktech, etc.). Pozdní středověk definoval jako dobu trvalého nepokoje, ale ten nerozkryl jako jednotnou a nucenou vývojovou tendenci, ale jako „mnohost různě se asociujících vztahových svazků, které se protínají a vzájemně prostupují, budují schémata a struktury, z čehož pak vyplývá mnohost možností.“\nDo sborníku \"Spannungen und Widersprüche\", který vyšel roku 1992 k uctění památky Františka Grause, přispěli vedle řady významných medievistů také Josef Macek a Jacques Le Goff.\n\nMezi témata studií Františka Grause patřily: okrajové skupiny středověké společnosti, dějiny židů, krize pozdního středověku, dějiny mentalit, německá středověká kolonizace, národní vědomí a historická tradice, hagiografie, teorie historiografie, vztah k archeologii, etc. Česká historiografie dodnes na jeho dílo nenavázala. Zde je výčet nejdůležitějších prací.\n\n\n\n\n\n\n\n"}
{"id": "36568", "url": "https://cs.wikipedia.org/wiki?curid=36568", "title": "Marie Bláhová", "text": "Marie Bláhová\n\nMarie Bláhová (* 11. listopadu 1944 Žiželice) je česká historička, která se specializuje na středověké dějiny českých zemí a střední Evropy, chronologii a středověkou historiografii a kulturu. V současné době je vedoucí Katedry pomocných věd historických a archivního studia na Filozofické fakultě Univerzity Karlovy.\n\n\n"}
{"id": "36570", "url": "https://cs.wikipedia.org/wiki?curid=36570", "title": "Síla (právo)", "text": "Síla (právo)\n\nSíla (lat. \"vis\"), resp. násilí, se v právu chápe jinak než ve fyzice i v běžném životě a poněkud se liší její chápání i mezi jednotlivými odvětvími práva.\n\nV soukromém právu je silou jak skutečně užité fyzické násilí (\"vis absoluta\"), tak tzv. bezprávná výhrůžka (\"vis compulsiva\"). Právní jednání, k němuž je někdo přinucen přímou fyzickou silou, je zdánlivé, tzn. pro právo neexistuje, neboť zcela chybí vůle jednající osoby ().\n\nBezprávnou výhrůžkou se přitom rozumí takové protiprávní působení na vůli druhého, které vzbuzuje odůvodněný strach z újmy, jíž se vyhrožuje. Na rozdíl od fyzického násilí pak donucovaný sice při svém konání projevuje svoji vůli, ta je ale deformována, v rozporu s jeho skutečnou svobodnou vůlí. Proto jeho právní jednání sice není automaticky zdánlivé nebo neplatné, ale jde o tzv. relativní neplatnost, ke které je možné přihlédnout poté, co ji ten, komu bylo vyhrožováno, namítne (). Aby se však tato skutečnost dala při snaze právní jednání zneplatnit efektivně namítnout, je třeba, aby byly splněny současně tyto skutečnosti:\n\nV trestním právu se za násilí pokládá i to, když pachatel trestného činu uvede oběť lstí nebo jiným podobným způsobem do stavu bezbrannosti ().\n\nNásilí nebo i jen pohrůžka násilím je zákonným znakem skutkových podstat některých trestných činů, např.:\n\nDalší trestné činy se posuzují přísněji, bylo-li při nich užito násilí. Jde např. o porušování domovní svobody ().\n"}
{"id": "36571", "url": "https://cs.wikipedia.org/wiki?curid=36571", "title": "Chráněná území v Polsku", "text": "Chráněná území v Polsku\n\nChráněné území v Polsku definuje \"zákon ze 16. dubna 2004 o ochraně přírody\" ().\n\nChráněná území jsou v Polsku vyhlašována v následujících kategoriích:\n\n"}
{"id": "36572", "url": "https://cs.wikipedia.org/wiki?curid=36572", "title": "Potravinářská přídatná látka", "text": "Potravinářská přídatná látka\n\nPotravinářské přídatné látky (aditiva) jsou chemické látky, které se přidávají do potravin kvůli vylepšení nebo zachování jejich trvanlivosti nebo vzhledu, konzistence, chutě, vůně, atd. V zákoně se přídatnými látkami rozumí látky bez ohledu na jejich výživovou hodnotu, které se zpravidla nepoužívají samostatně ani jako potravina, ani jako charakteristická potravní přísada a přidávají se do potravin při výrobě, balení, přepravě nebo skladování, čímž se samy nebo jejich vedlejší produkty stávají nebo mohou stát součástí potraviny.\n\nPotravinová aditiva se rozdělují následovně:\n\nV Česku reguluje používání a označování povolených přídatných látek Ministerstva zdravotnictví prostřednictvím vyhlášky č. 4/2008 Sb., ze dne 3. ledna 2008, kterou se stanoví druhy a podmínky použití přídatných látek a extrakčních rozpouštědel při výrobě potravin. Výrobci mají povinnost uvádět přídatné látky na obalu výrobku.\n\nV Evropské unii mají povolené látky kód složený z písmene E a tří nebo čtyř číslic.\n\nPřídatnou látku lze podle vyhlášky použít pouze:\n\nVšechna aditiva s E kódy prošla přísnými testy možných negativních účinků na zdraví. Při testování se z dostupných toxikologických dat, pozorováních na zvířecích i lidských modelech a studií zaměřených na sledování příjmu potravy během života, se stanoví maximální přípustná hladina aditiva, která nemá zaznamenatelný toxický efekt - tzv. NOAEL (No-Observed-Adverse-Efect Level). Je to množství aditiva, které nezpůsobí žádnou zdravotní újmu při dlouhodobém podávání pokusným zvířatům v krmné dávce. Následně se hodnota NOAEL vydělí tzv. bezpečnostním faktorem, který má většinou hodnotu 100. Smyslem bezpečnostního faktoru je postihnout individuální rozdíly mezi lidmi, např. ve věku, zdravotním stavu, výživě; dále možností, že metabolismus člověka se může lišit od metabolismu pokusného zvířete. V úvahu bere i to, že člověk je zároveň vystaven celé řadě potravinářských aditiv a jiných nepříznivých faktorů z okolí.\n\nZískaná hodnota se nazývá Přijatelná denní dávka - ADI (Acceptable Daily Intake). Hodnota ADI udává množství potravinového aditiva, které může být denně zkonzumováno, aniž by představovalo riziko pro zdraví konzumenta. Jinými slovy je to denní množství aditiva, které při přijímání potravou v průběhu celého života nezpůsobí zdravotní újmu.\n\nNové přídatné látky, u nichž se zvažuje použití na území EU, musí být nejprve zhodnoceny Evropským úřadem pro bezpečnost potravin (European Food Safety Autority- EFSA). Ta na základě analýzy zdravotního rizika stanoví rozsahem a množstvím jejich možného použití v potravinách, a poté Evropská komise vydává směrnici platnou pro všechny členské země EU.\n\nPřes tyto regulaci však mohou určité skupiny lidí (např. předškolní a školní děti) hladinu ADI přesáhnout v případě, že ve zvýšeném množství konzumují potraviny s obsahy aditiv poblíž nejvyšších přípustných hodnot.\n\nE kódy jsou ale z hlediska zdraví hůře vnímány než samotné látky, které reprezentují.\n\nNení známo, že by přídatné látky v povolených množstvích způsobovaly běžné populaci jakékoliv zdravotní problémy. U citlivých nebo nemocných osob se však negativní účinky mohou objevit, obvykle nejsou život ohrožující.\n\nZvýšená konzumace některých zářivě zbarvených sladkostí a nápojů obsahujících směsi E 102, E 104, E 124, E 110, E 122, E 129 mohou u malých dětí vést k rozvoji hyperaktivity, nicméně za hyperaktivitu můžou aditiva jen u malé části dětí. Děti trpící hyperaktivitou nebo ADHD by dle doporučení měly tyto barviva z jídelníčku vyloučit.\n\nU několika dalších často užívaných aditiv jsou známy možné nepříznivé reakce zahrnující hlavně kožní (např. kopřivka) a dýchací (např. astma) problémy, ale u většiny aditiv nebyly žádné problémy nikdy registrovány. Přecitlivělost na tato aditiva je však v populaci nízká, odhady hovoří o 0,1–2,6 ‰ populace , jiné uvádí uvádí 2 % . Rozšíření přecitlivělosti na aditiva však nepřesahuje rozšíření nesnášenlivosti na některé z přírodních složek potravy (např. nesnášenlivostí mléčného cukru laktózy trpí asi 3 % evropské populace). Nejvyšší výskyt reakcí na přídatné látky v potravinách je mezi jedinci s chronickými kožními projevy, jako je atopický ekzém a chronická kopřivka. Požití potraviny s přídatnou látkou zde působí akutní vzplanutí již existujícího onemocnění.\n\nLátky, které mohou být příčinou alergické reakce podle Ústavu zemědělské ekonomiky a informací: \nMezi veřejností je již několik let šířen leták, údajně vypracovaný Klinikou dětské onkologie Univerzity Düsseldorf, který rozděluje aditiva do několika skupin podle zdravotní závadnosti. Klinika se však od něj distancuje a podala trestní oznámení na neznámého pachatele za šíření poplašné zprávy. V letáku jsou uvedené zavádějící, nepřesné i chybné informace.\n\nMezi přídatnými látkami se vyskytují i látky přírodního charakteru (např. včelí vosk E901), které jsou zdraví normálně neškodné (i na ně však můžou být citliví jedinci alergičtí), mezi aditiva však také patří látky zdraví obecně prospěšné, např. E 101 (vitamin B2), E 160 (vitamin A), E 300 - 304 (vitamin C a jeho deriváty), E 306 - 309 (tokoferoly, vitamin E), E 322 (lecitin), E 375 (niacin, vitamin B3), E 440 (pektin).\n\nNásledující aditiva jsou živočišného původu anebo s vysokou pravděpodobností vyrobená z živočišných surovin: E 120, E 161g, E 252, E 270, E 322, E 325, E 326, E 327, E 422, E 430, E 431, E 432, E 433, E 434, E 435, E 436, E 441, E 442, E 470a, E 470b, E 471, E 472, E 473, E 474, E 475, E 476, E 477, E 478, E 479b, E 481, E 482, E 483, E 491, E 492, E 493, E 494, E 495, E 542, E 570, E 572, E 585, E 631, E 635, E 640, E 920, E 921, E 966.\n\nLidé odmítající suroviny vyrobené z geneticky modifikovaných organismů by se měli vyhýbat těmto aditivům: E 101, E 150a, E 150b, E 150c, E 150d, E 153, E 160d, E 161c, E 306, E 307, E 308, E 309, E 322, E 415, E 471, E 472a, E 473, E 475, E 476, E 477, E 491, E 570, E 572, E 620, E 621, E 622, E 623, E 624, E 625.\n\nSeznam přídatných látek najdete v samostatném článku: Seznam přídatných látek\n\n"}
{"id": "36573", "url": "https://cs.wikipedia.org/wiki?curid=36573", "title": "Dušan Třeštík", "text": "Dušan Třeštík\n\nDušan Třeštík (1. srpna 1933 Sobědruhy u Teplic – 23. srpna 2007 Praha) byl český historik a publicista.\n\nRoku 1951 odmaturoval na Gymnáziu Teplice. V letech 1951–1956 studoval historii a archivnictví na Karlově univerzitě. Od roku 1958 působil v Historickém ústavu Akademie věd České republiky. Ač jej prapůvodně zajímaly moderní dějiny, pod tlakem tehdejší společenské atmosféry hledal svobodnější atmosféru na poli středověkých dějin. Svoji diplomovou práci napsal na téma českých formulářů 13. století.\n\nNakonec se specializoval na dějiny raného středověku ve střední a východní Evropě a na filosofii dějin. V tomto směřování jej hluboce ovlivnil jeho učitel František Graus, pod jehož vedením vypracoval svou první zásadní práci, dodnes podnětnou analýzu Kosmovy kroniky.\n\nNaposledy působil v Centru medievistických studií při Akademii věd České republiky a v Historickém ústavu Akademie věd České republiky. V rámci této instituce kromě výchovy mladých medievistů připravil kupř. koncepci velkolepé mezinárodní výstavy „Střed Evropy kolem roku 1000“.\n\nPo listopadu 1989 rovněž publikoval množství politických textů (sebrané ve sbírce \"Češi. Jejich národ, stát, dějiny a pravdy v transformaci\", 1999), zejména v Lidových novinách (v letech 1993–1996 byl členem redakčního kruhu) a Mladé frontě DNES. Kritizoval sudetské Němce, připojil ovšem svůj podpis k dokumentu Impuls 99 propagujícímu evropskou integraci. Po 11. září 2001 byl skeptický k neokonzervativní politice a invazi do Iráku.\n\nJeho manželkou byla od roku 1959 též významná historička Barbara Krzemieńska, která se do dějin oboru zapsala především biografií knížete Břetislava I..\n\n\nZa zásluhy o popularizaci vědy Dušanu Třeštíkovi byla v roce 2007 udělena čestná medaile Vojtěcha Náprstka Akademie věd České republiky.\n\n\nrozhovory:\nčlánky:\n"}
{"id": "36576", "url": "https://cs.wikipedia.org/wiki?curid=36576", "title": "Zrada", "text": "Zrada\n\nZrada je záměrné a druhou stranou nečekané porušení závazku, povinnosti, očekávání, slibu a podobně, zvlášť směřuje-li toto jednání proti někomu, komu je člověk povinován loajalitou. Člověk, který se dopustil zrady, je zrádce.\n\nZrada může být spáchána buďto z hlediska zákona (pak jde o zločin), nebo z hlediska morálky, pak jde v mezích patřičného morálního systému o nemorální jednání. Podstatou zrady je závažné zneužití udělené důvěry a napomáhání nepříteli či přejití k němu za situace, kdy ostatní členové skupiny mají plné právo zrádce považovat za loajálního člena.\n\nZradu lze obecně definovat na základě dvou principů: jednak na základě použitých prostředků (tj. předstírání přátelství, tajná spolupráce s nepřítelem), jednak jako nemorální (nezákonné) porušení „povinné“ loajality. Zejména druhý případ posuzovaný v morální rovině může být vysoce subjektivní záležitostí.\n\nNěkteré případy jsou poměrně jasné, v jiných může být ovšem vnímání zrádnosti nějakého jednání značně subjektivní záležitost, zejména v případě, kdy je dotyčný jedinec silně vázán loajalitou ke dvěma nepřátelským subjektům a fakticky ani nemá možnost někoho „nezradit“, nebo v případě, kdy skupina dotyčného změní své jednání takovým způsobem, že je pro něj další setrvání v ní z hlediska svědomí neúnosné.\n\nObecně lze říci, že společnost na zradu a zrádce většinou pohlíží značně negativně, na druhé straně ovšem dokáže být velmi pružná v kritériích, která používá k tomu, aby určila, zda zrádce je. Zpravidla je velice benevolentní k jednání, které bylo vyvoláno závažnými mravními ohledy, jde-li o takové ohledy, které sdílí, a zrada ji přímo nepoškodila. Roli taktéž hraje popularita „potenciálního zrádce“ i „potenciálního zrazeného“.\n\nLogickým vyústěním výše zmíněného je fakt, že jednoho a téhož člověka mohou různé skupiny hodnotit různě. Například Arminius byl z pohledu germánských kmenů veliký král a hrdina, který přelstil a porazil proradné Římany. Římané ovšem naproti tomu více vnímali fakt, že to byl podlý zrádce, který předstíral přátelství k Varovi, jehož i s vojskem vylákal do léčky a na smrt (byť ovšem praktičtí Římané byli ochotní ihned dodat, že Varus byl neuvěřitelný hlupák, když se nechal takhle napálit).\n\nPomineme-li možnost, že posuzující zastává názor, že takovéto předstírání přátelství a věrnosti je zradou vždy (což je jedna možnost), pak se otázka zrady bude točit okolo toho, ke komu měl být Arminius poután silnější loajalitou, k Varovi nebo svým soukmenovcům?\n\nV průběhu lidských dějin se našlo několik lidí, jejichž jednání, vyhodnocené jako zrada, se stalo natolik známým a odsuzovaným, že se stali v určitých skupinách lidí jakýmsi archetypem zrádce a jejich jméno je používáno jako nadávka či synonymum pro slovo zrádce.\n\nNapříklad v oblasti kulturního rámce západní civilizace je to jednoznačně jméno Jidáš, podle biblického Jidáše Iškariotského, který zradil Ježíše Krista.\n\nV českých zemích je takovým synonymem slova zrádce např. příjmení Plojhar, užívané takto v prostředí katolíků a lidovců. Za toto užití vděčí odpadlému knězi Josefu Plojharovi, který se ještě před únorem 1948 cele oddal kolaboraci s komunisty, kterým pilně pomáhal s ovládnutím lidové strany i pronásledováním katolické církve.\nZa druhé světové války bylo synonymem slova zrádce také slovo quisling, vzniklé z jména norského důstojníka a fašistického politika Vidkuna Quislinga.\n\nJako synonymum ke zrádci se též používá označení některých zvířat - obvykle jako zvířecí archetyp zrádce slouží ta, co často skrytě lezou a škodí tam, kde podle člověka nemají co dělat, např. krysa či krtek.\n\n"}
{"id": "36577", "url": "https://cs.wikipedia.org/wiki?curid=36577", "title": "X-chat", "text": "X-chat\n\nX-Chat, nebo také XChat, nebo xchat je jeden z nejpopulárnějších IRC klientů pro operační systémy založené na Unixu. Je dostupný také pro Microsoft Windows a Mac OS X. Má ovládání založené na panelech, podporu více serverů a velkou úroveň nastavitelnosti. Existuje grafická, ale i textová verze. Program je licencován pod GNU General Public License a používá knihovnu GTK+ pro grafické rozhraní.\n\nV X-Chatu je možné používat velké množství skriptovacích jazyků: Perl, Python, Tcl a Ruby, které je možné nahrát formou externích zásuvných modulů.\n\n23. srpna 2004 se oficiální verze pro Windows stala komerční. Ze stránek projektu je možné si stáhnou 30 denní zkušební verzi. Pokud chcete program dále používat po této době, musíte si koupit plnou verzi. Cena je 20 amerických nebo 25 australských dolarů. Po tomto tahu začala velká diskuze o legálnosti tohoto počínání.\n\nExistují neoficiální verze pro Windows (zdarma). Jsou vytvářeny jinými týmy a většinou jsou tyto verze v synchronizaci s CVS verzí oficiálního sestavení.\n\n\n\n\n\n\n\n"}
{"id": "36588", "url": "https://cs.wikipedia.org/wiki?curid=36588", "title": "Hyperkorektnost", "text": "Hyperkorektnost\n\nHyperkorektnost nebo hyperkorektivismus je v jazykovědě používání domněle správných (spisovných) výrazů nebo tvarů ve snaze o stylově vyšší vyjadřování.\n\nPodle definice P. Sgalla hyperkorektní jev splňuje následující kritéria:\n\nVýše uvedené příklady bývají uváděny jako hyperkorektní, nicméně v mnoha případech není mezi lingvisty shoda, zda je možné daný jev hodnotit jako hyperkorektní. Pojem hyperkorektnost se objevuje od 30. let 20. století, a to nejčastěji v textech poukazujících na „nesprávné“ používání jazyka. Nepanuje rovněž shoda o tom, jaký dopad má hyperkorektní vyjadřování na daný jazyk. Některé prvky se v důsledku častého používání mohou postupně stát součástí spisovné normy – tak se například prosadily původně hyperkorektní tvary brýle, prý, zítra místo dřívějších tvarů brejle, prej, zejtra.\n\nZájmeno „jej“ se často uvádí jako součást dvojice „jej – z něj“, která má údajně být analogická dvojicím „jich – nich“, „jim – nim“, „jí – ní“, „jemu – němu“ atd.; ovšem na rozdíl od těchto dvojic si podle Sgalla „neodpovídají stylovým zařazením ani svým postavením v základních a periferních vrstvách jazyka“.\n\nV češtině se rovněž vyskytují trojice zájmen „mu – jemu – němu“ a „ho – jeho – něho“. Až do (jak praví Sgall) „Běličova osvobozujícího zásahu“ v roce 1961 však bylo pokládáno za spisovné, aby byl tvar „ho“ používán ve 4. pádě jen pro mužský rod životný, v rodu neživotném a středním se směl uplatňovat jen ve 2. pádě. Situace tedy vypadala takto (tehdy nesprávný tvar kurzívou, pro daný pád a rod správný tvar tučně):\n\n\nTehdy správné používání (ve skutečnosti však už zastaralé a málo používané, většinou lidí nepociťované jazykovým citem, ale vnucované jako jediné správné a spisovné) bylo poměrně složitě zapamatovatelné. Snaha mluvit spisovně a nahrazovat nespisovné zájmeno „ho“ (které však bylo \"nespisovné\" jen v některých případech) spisovným zájmenem „jej“ (které bylo \"spisovné\" jen v některých případech) vedla k tomu, že se zájmeno „jej“ začalo hyperkorektně používat i v ostatních případech, tedy i tam, kde jeho používání správné ani spisovné nebylo. Jeho rozšiřování zřejmě napomáhala i analogie se zájmenem „něj“. Od začátku 60. let byly proto nakonec jako dubletní, spisovné a správné uznány všechny výše uvedené možnosti (a navíc i používání „jej“ místo „je“). Podle Sgalla by však „ústup nepatřičné obliby tvaru „jej“ přispěl k čtivosti našeho tisku i k přirozenosti rozhlasových a televizních rozhovorů a řeči hlasatelů“.\n\n"}
{"id": "36590", "url": "https://cs.wikipedia.org/wiki?curid=36590", "title": "Jaromír Tomeček", "text": "Jaromír Tomeček\n\nJaromír Tomeček (30. září 1906 Kroměříž – 15. července 1997 Brno) byl český spisovatel.\n\nNarodil se v rodině kroměřížského krejčího Jana Tomečka a jeho manželky Anny, rozené Dohnalíkové z Přerova. Po maturitě na kroměřížském gymnáziu v roce 1925 studoval práva, ale nedokončil je, poté byl notářem na Podkarpatské Rusi. V této době přispíval do \"Lidových novin\". V roce 1939 se vrátil na Moravu a stal se úředníkem v Brně. Dne 5. června 1930 se na Slovensku oženil s Helenou Kyácovou.\n\nV roce 1942 byl nasazen na nucené práce do Německa.\n\nPo druhé světové válce dostudoval práva (1947), poté se stal zaměstnancem Zemského úřadu. Od roku 1954 působil jako redaktor v časopise \"Host do domu\", na tomto místě vydržel až do roku 1962, kdy se stal spisovatelem z povolání.\n\n\nJeho dílo lze charakterizovat jako prózu se zaměřením na přírodní témata. Ve svých dílech se zabýval nejen realistickým či lyrickým popisem, ale také otázkami s přírodou spojenými, jako je její ochrana před lidskou bezohledností a kořistěním.\n\n\n\n\n\n\n"}
{"id": "36593", "url": "https://cs.wikipedia.org/wiki?curid=36593", "title": "Vinohrady", "text": "Vinohrady\n\nVinohrady mohou být:\n\n\n"}
{"id": "36597", "url": "https://cs.wikipedia.org/wiki?curid=36597", "title": "Kutina", "text": "Kutina\n\nKutina je město v Chorvatsku. Žije zde 13 375 obyvatel, v celé opčině pak 22 760 obyvatel.\n\nLeží uprostřed země v pahorkatině Moslavina v Sisacko-moslavinské župě. Sídlí zde regionální televizní stanice Nezavisna Televizija.\n\nPrvní písemná zmínka o Kutině je z roku 1256.\n\n"}
{"id": "36598", "url": "https://cs.wikipedia.org/wiki?curid=36598", "title": "Praha 1", "text": "Praha 1\n\nPraha 1 označuje jednotku několika způsobů členění hlavního města Prahy, které mají ovšem pokaždé stejné územní vymezení. Prahu 1 jako městskou část, správní obvod i městský obvod tvoří celá katastrální území Staré Město a Josefov a části katastrálních území Hradčany, Malá Strana, Nové Město, Holešovice a Vinohrady.\n\nMěstská část Praha 1 je jednotka místní samosprávy územně členěného statutárního města Prahy, která je spravována voleným zastupitelstvem, radou a úřadem městské části.\n\nSprávní obvod Praha 1 je území, na kterém vykonává městská část Praha 1 (jednotka územní samosprávy) určitý rozsah státní správy v přenesené působnosti.\n\nMěstský obvod Praha 1 je jednotka územního členění státu na podobné úrovni jako okres. Funguje na ní řada článků řízení z jiných než administrativně správních oblastí (např. Obvodní soud pro Prahu 1). Poprvé existoval v letech 1949–1960 jako jeden z 16 městských obvodů, podruhé byl v mírně odlišném vymezení ustaven zákonem o územním členění státu s účinností od 1. července 1960 jako jeden z 10 městských obvodů. Od roku 1990 byl předefinován jako území tvořené městskou částí Praha 1, ale hranice území se oproti obvodu z roku 1960 podstatně nezměnily.\n\nPraha se člení na celkem 57 městských částí. Městské části poprvé stanovil s účinností od 24. listopadu 1990 dnes již zrušený zákon č. 418/1990 Sb., o hlavním městě Praze. Postavení a působnost městských částí v současné době upravuje zákon č. 131/2000 Sb., o hlavním městě Praze, zvláštní zákon a obecně závazná vyhláška č. 55/2000 Sb. hl. m. Prahy. Městská část je samostatný celek spravovaný voleným zastupitelstvem, radou a úřadem městské části. Stejně jako hlavní město Praha i každá městská část sama hospodaří s vlastním rozpočtem, který je sestavován individuálně dle potřeb dané městské části.\n\nRozkládá se v centru Prahy po obou březích Vltavy a zahrnuje většinu středověkého jádra města. Tvoří ji celá katastrální území Staré Město a Josefov, dále pak značná část katastrálních území Hradčany, Malá Strana a Nové Město, a nepatrné části katastrálních území Vinohrady a Holešovice.Většina Prahy 1 je zapsána jako součást světového kulturního dědictví UNESCO.\n\nNa území Prahy 1 se nacházejí téměř všechny významné pražské turistické cíle jako Pražský hrad, Staroměstské náměstí, Karlův most nebo židovská čtvrť Josefov. Na Malé Straně sídlí parlament a vláda České republiky, zatímco hlavní budovy Univerzity Karlovy najdeme na Starém Městě. Zdejší nemovitosti patří k nejdražším ve městě a zdejší adresy mají vysokou prestiž.\n\n\nMěstská část Praha 1 vykonává rozšířenou působnost státní správy pro své vlastní území a je tak již od svého vzniku jedním ze správních obvodů, jejichž počet se 1. července 2001 ustálil na 22.\n\nPoprvé existoval obvod Praha 1 označený arabskou číslicí v rámci šestnáctiobvodového uspořádání Prahy v období 1. dubna 1949 – 30. června 1960 na základě vládního nařízení č. 79/1949 Sb. Tvořily jej Staré Město, Josefov, Malá Strana, část Hradčan a část Holešovic-Buben.\n\nV předcházejícím římském číslování obvodů, zavedeným k 17. lednu 1923 na základě vládního nařízení č. 7/1923 Sb., mělo v centrální oblasti každé katastrální území vlastní číslo obvodu, byť šlo jen o formální obvody, protože obvody I. - VII. tvořily fakticky jediný volební a později i správní obvod. Nový obvod Praha 1 tak převzal číslo po Starém Městě (I.) a zcela nebo z větší části do sebe pojal i dosavadní obvody s čísly III. (Malá Strana), IV. (Hradčany) a V. (Josefov).\nMěstský obvod Praha 1 zahrnující centrální část města Prahy, poprvé existoval v letech 1949–1960 jako jeden z 16 městských obvodů, podruhé byl v mírně odlišném vymezení ustaven zákonem o územním členění státu s účinností od 1. července 1960 jako jeden z 10 městských obvodů. Od roku 1990 byl předefinován jako území tvořené městskou částí Praha 1, ale hranice území se oproti obvodu z roku 1960 podstatně nezměnily.\n\nOd 11. dubna 1960 zákon č. 36/1960 Sb. vymezil v Praze 10 obvodů. Jedním z nich je i obvod Praha 1, do nějž oproti období 1949–1960 připadla navíc i severní část Nového Města.\n\n\n\n"}
{"id": "36599", "url": "https://cs.wikipedia.org/wiki?curid=36599", "title": "Stavropol", "text": "Stavropol\n\nStavropol (, dříve \"Vorošilovsk\") je město v Severokavkazském federálním okruhu Ruské federace; leží ve Stavropolské vysočině v Předkavkazsku. Je hlavním městem Stavropolského kraje. Žije zde obyvatel.\n\nStavropol byl založen knížetem Grigorijem A. Potěmkinem roku 1777 jako vojenský tábor, o necelé desetiletí později byl povýšen na město. Byl důležitou základnou Ruské imperiální armády pro její výboje v Kavkazu. Roku 1847 se město stalo sídlem gubernie. \n\nMezi lety 1935–1943 nesl název \"Vorošilovsk\" po Klimentu Vorošilovi. Později se proslavil jako rodiště prvního prezidenta Sovětského svazu, Michaila Gorbačova. \n\nStavropolsko mělo poměrně významnou menšinu Ukrajinských kozáků, která však byla během éry SSSR rusifikována.\n\nVe Stavropolu jsou továrny na výrobu nábytku, potravin, elektrotechniky a chemikálií. Dopravně je město napojeno jak na železnici, tak i na leteckou síť. Vede odsud i plynovod do Moskvy. Sídlí zde několik vysokých škol a mnoho kulturních zařízení.\n"}
{"id": "36600", "url": "https://cs.wikipedia.org/wiki?curid=36600", "title": "Genom", "text": "Genom\n\nGenom je veškerá genetická informace uložená v DNA (u některých virů v RNA) konkrétního organismu. Zahrnuje všechny geny a nekódující sekvence.\n\nPřesněji řečeno, genom organismu je kompletní sekvence DNA jedné sady chromozómů. Tedy například jedna ze dvou sad, kterou má každý diploidní jedinec v každé somatické buňce.\nTermín genom může být chápán úžeji jako kompletní výčet veškeré jaderné DNA, avšak také může být do něj zahrnuta navíc i veškerá DNA těch organel \"(semiautonomní organely - mitochondrie, chloroplasty...)\", které dědí svou vlastní DNA. (Tedy soubor veškeré buněčné DNA obsahuje vedle vlastní jaderné DNA také mitochondriální a u rostlin plastidovou DNA.)\n\nGenom člověka obsahuje přibližně 20 488 genů.\n\nMimo organismů v následujícím výčtu bylo již přečteno mnoho genomů mnoha jednobuněčných organizmů (prvoků i bakterií) a virů. Jejich genomy patří k nejkratším a tak není překvapivé, že některé z nich patřily k prvním sekvenovaným druhům. Prvním přečteným genomem vůbec byl genom bakterie \"Haemophilus influenzae\". Pro sekvenování byla vybrána kvůli svému výjimečně malému genomu, který obsahuje, jak již dnes víme jen 1 830 140 párů bází DNA a 1740 genů. K nejvýznamnějším osekvenovaným jednobuněčným patří bakterie \"Escherichia coli\", kvasinky, a například virus SARS.\n\nPřečtené genomy zahrnují databázi genů od „průměrného jedince“ daného druhu, protože k analýze jsou použity vždy vzorky z mnoha jedinců.\n\n\n\n\n\nNapříklad:\n\n\n\nBiomolekulární výzkumy genomu současných organismů umožňují rekonstruovat některé základní charakteristiky genomu dávno vyhynulých organismů, jako jsou například druhohorní dinosauři. Výzkum pravděpodobné podoby genomu dinosaurů, vytvořený na základě porovnávání genomu současných ptáků a plazů, byl poprvé publikován v letech 2018 a 2019.\n\n\n"}
{"id": "36602", "url": "https://cs.wikipedia.org/wiki?curid=36602", "title": "Nové Město (Praha)", "text": "Nové Město (Praha)\n\nNové Město ( \"Nova Civitas\" také \"Nova Locis (Nová Čtvrť)\", \"(Prager) Neustadt\") je městská čtvrť a katastrální území Prahy na pravém břehu Vltavy, má rozlohu 3,34 km². Před vytvořením Královského hlavního města Prahy bylo s názvem Nové město pražské městem.\n\nČást severně od hranice vedoucí po Jiráskově mostě, ulicích Myslíkově, Lazarské a Žitné (1,75 km²) patří do obvodu a městské části Praha 1, část jižně od této hranice do obvodu Praha 2 a malá část spadá do obvodu Praha 8.\n\nNové Město založil dne 8. března 1348 český král Karel IV. Město bylo obehnáno gotickými hradbami a rychle se začalo zaplňovat novými domy dle urbanistického plánu; v jižní části směrem k Vyšehradu však zůstalo až do nové doby převážně nezastavěné. Přes původní záměr spojit Nové i Staré Město do jednoho celku, zůstala obě města samostatně spravována a oddělena hradbami s příkopem.\n\nVýraznou roli hrálo Nové Město v době husitství, zvláště v jeho počátcích. Za počátek je považována novoměstská defenestrace v roce 1419, tedy zabití konzervativních konšelů na Novoměstské radnici stoupenci husitské revoluce. Na tom mělo podíl i národnostně-sociální složení obyvatelstva Nového Města, kde na rozdíl od staroměstských převážně německých patricijů bylo výrazněji zastoupeno české obyvatelstvo a nižší sociální vrstvy. Vůdcem pražských radikálů se stal novoměstský kazatel Jan Želivský, jehož revoluční diktatura byla ukončena zatčením a popravou roku 1422.\n\nV novověku získalo Nové Město nové barokní bastionové opevnění, budované po třicetileté válce, od poloviny 17. století. Ze samostatného města na městkou čtvrť se proměnilo na konci 18. století, kdy se 12. února 1784 stalo součástí nově vzniklého Královského hlavního města Prahy. Následně byly teprve zrušeny příkopy oddělující Staré Město a na jejich místech vznikly reprezentativní třídy (bulváry), zejména Nové aleje (Národní) a Na příkopě.\n\nV 19. i 20. století prošlo Nové Město výraznou stavební proměnou, mj. zde byly vybudovány významné veřejné budovy (nejstarší a další nádraží, Národní divadlo, Národní muzeum) a bylo zrušeno vnější opevnění, na jehož místě vznikla severojižní magistrála. Kvality Nového Města jako historického města byly doceněny až v druhé polovině 20. století. Zásluhu na tom měli zejména Vilém Lorenc, který ve své monografii z roku 1973 zhodnotil vrcholně gotickou architekturu i výjimečnost urbanistického řešení, a Dobroslav Líbal, který pracoval na podkladech, na jejichž základě bylo Nové Město zahrnuto do historického centra zapsaného roku 1992 na seznam Unesco.\n\nHranice dělící Nové Město mezi obvody a městské části Praha 1 a Praha 2 prochází od Jiráskova náměstí po Masarykově nábřeží, ulicemi Myslíkova a Lazarská, jižní částí Vodičkovy a ulicí Žitná.\n\nHranice mezi Novým Městem a Starým Městem lemují ulice Revoluční, náměstí Republiky, Na Příkopě, 28. října a Národní. Na severovýchodě hraničí Nové Město s Karlínem a Žižkovem, na východě s Vinohrady a na jihu s Vyšehradem. Mezi Vinohrady a Vyšehradem se v jednom bodě v ulici Na Slupi Nové Město dotýká též Nuslí. Jihozápadní hranici Nového Města tvoří řeka Vltava a za ní Smíchov, zatímco na severu Nové Město uzavírá Vltava, za kterou následují Holešovice.\n\nNovým Městem procházejí všechny tři linky metra a je zde i celý přestupový trojúhelník (linka A: Můstek a Muzeum, linka B: Karlovo náměstí, Národní třída, Můstek, Náměstí Republiky a Florenc a linka C: Muzeum, Hlavní Nádraží a Florenc, a velké množství tramvajových linek.\n\nV severní části, patřící do obvodu a městské části Praha 1, se nachází například Slovanský ostrov, Národní divadlo, Vojtěšská čtvrť, Václavské náměstí včetně Národního muzea, oblast s ulicemi Jindřišská, Panská a Nekázanka, nová odbavovací budova hlavního nádraží, veřejná část Masarykova nádraží, náměstí Republiky, Petrská čtvrť, ulice Na Florenci, Těšnov a budova ministerstva dopravy na nábřeží Ludvíka Svobody.\n\nV jižní části, patřící do obvodu a městské části Praha 2, leží Výtoň (bývalé Podskalí), Zderaz, Karlov a Albertov, Emauzský klášter (Na Slovanech) a univerzitní botanická zahrada, Karlovo náměstí s Novoměstskou radnicí a rozsáhlými nemocničními areály.\n\nDo obvodu a městské části Praha 8 patří z Nového Města jen východní část Masarykova nádraží, dopravní plocha horní (západní) části Ústředního autobusového nádraží Florenc a meziuliční blok s Muzeem hlavního města Prahy.\n\n\n\n\n\n"}
{"id": "36604", "url": "https://cs.wikipedia.org/wiki?curid=36604", "title": "Kmenová buňka", "text": "Kmenová buňka\n\nKmenové buňky jsou nediferencované živočišné buňky, které mají schopnost se dělit (proliferovat) a přeměnit se na jiný buněčný typ (diferencovat). Tato schopnost umožňuje tělu vytvořit nové buňky, a tím opravit poškozené části těla (poškozené orgány tvořené buňkami, které se dělit nemohou). Kmenové buňky se dokáží dělit tím způsobem, že vytvářejí více kmenových buněk; objeveny jsou u mnohobuněčných organismů.\n\nU savců se nacházejí dva typy kmenových buněk:\nKmenové buňky a prekurzorové buňky se v dospělém organismu začleňují do mechanismů opravy těla, doplňují přerušené tkáně. Při vývoji embrya se kmenové buňky mohou diferencovat na různé specializované buňky, ať se již jedná o ektoderm, endoderm, mesoderm. Zároveň se mohou integrovat do soustav podílejících se na regeneraci, do krve, buněk pokožky, střevní tkáně.\n\nDospělé kmenové buňky jsou využívány v mnoha lékařských terapiích a metodách léčby (např. při transplantaci kostní dřeně). Výzkum zabývající se kmenovými buňkami těží především z původních poznatků Ernesta A. McCullocha a Jamese E. Tilla z období po roce 1960 (Torontská univerzita). Slibnými metodami budoucí lékařské terapie jsou embryonální buněčná linie (např. na podobném principu jako HeLa), autogenické embryonální kmenové buňky generované přenosem jádra somatických buněk (SCNT, somatic-cell nuclear transfer) a proces podstatou opačný buněčné diferenciaci. V současnosti se kmenové buňky laboratorně kultivují a diferencují v různé typy tkání (nervová tkáň, svalová tkáň aj.) Provádí se i klinické ověřování.\n\n\n\nPři množení kmenových buněk (proliferaci) se uplatňují tři způsoby dělení:\n\n\nV podstatě jsou kmenové buňky rozpoznávány podle toho, zda dokáží regenerovat tkáně. Například určující test u kostní dřeně nebo u hematopoetických kmenových buněk (HSCs) je takový, že je možná transplantace buněk a regenerace jedince bez přítomných HSCs. Tento jev demonstruje, jak kmenové buňky mohou produkovat nové buňky krve v dlouhém časovém rozmezí. Měl by také fungovat mechanismus izolace kmenových buněk od jedince, kterému byly transplantovány k následné transplantaci těchto izolovaných buněk dalšímu jedinci bez HSCs, demonstrující to, že kmenové buňky jsou schopny vlastního udržování a obnovy.\n\nTyto vlastnosti se dají demonstrovat \"in vitro\", při metodě, ve které jsou jednotlivé buňky posuzovány v rozsahu jejich míry diferenciace a rychlosti obnovy. Izolace kmenových buněk je také možná podle určení distinktivních specifických povrchových znaků odlišující kmenové buňky od ostatních, nicméně se buňky chovají dle určujících podmínek okolního prostředí \"in vitro\". Samotné buňky \"in vivo\" se chovají velmi podobně. Probíhá debata o tom, zda lze považovat některé kolonie dospělých kmenových buněk stále ještě za modelové kmenové buňky.\n\nJsou tři obecně dostupné zdroje dospělých kmenových buněk (s možností \"autogenické\" \"transplantace\") v lidském organismu:\n\nDalší možné zdroje kmenových buněk:\n\nEmbryonální kmenové buňky – ES buňky (\"embryonic stem cells\", ESCs) – kmenové buňky ze zárodku starého několik dní mají schopnost diferenciovat se téměř v jakoukoli specifickou buňku těla; zdají se být optimální.\n\nNa typ dospělých kmenových buněk je také odkazováno jako na somatické kmenové buňky (z řečtiny σωματικóς \"\"patřící tělu\"\"). Jejich primární funkce je udržovat a opravovat tkáně, ve kterých se nacházejí, a to v organismu mladých i starších jedinců. Pluripotentní dospělé kmenové buňky jsou všeobecně vzácné a tvoří velmi malé kolonie. Mohou být nalezeny v pupečníkové krvi nebo v dalších tkáních, jako je např. kostní dřeň. Kmenové buňky získávané z kostní dřeně se využívají při léčbě cirhózy, chronické ischemie končetin, srdečního selhání. Kmenové buňky mohou být použity k „opravě“ vnitřních škod způsobených infarktem myokardu a pravděpodobně i mozkové mrtvice. Množství kmenových buněk kostní dřeně ubývá s rostoucím věkem. V reprodukčním období bývá u mužů množství kmenových buněk přítomných v kostní dřeni větší než u žen.\n\nVětšina dospělých kmenových buněk je multipotentních a je na ně odkazováno podle jejich původu v tkáních (mezenchymální kmenové buňky, kmenové buňky oddělené z tukové tkáně, endotheliální kmenové buňky (ESCs), kmenové buňky získávané z zubní tkáně (DPSCs) a podobně). Poměrně novým typem kmenových buněk jsou buňky multi-linearní diferencované buňky vytrvávající vliv stresu. Jedná se o pluripotentní buňky nacházející se v mnoha tkáních včetně tukové tkáně a kostní dřeni, také dermálních fibroblastů. Výskyt těchto kmenových buněk (\"Muse cells\") je vzácný a jsou jedinečné svým biochemickým vyjádřením (antigenu) SSEA-3. Vytyčujícího nediferencované kmenové buňky. Dále také zvýrazňovačem obecných mezenchymálních kmenových buněk CD105. V momentu vystavení napínání buněčné kultury, se buňky shluknou do tvaru podobnému embryonálnímu formování, jak v genových procesech, tak i samotné morfologii. To znamená vzájemnou činnost Oct4, Sox2, and Nanog.\n\nZpůsoby léčby za využití dospělých kmenových buněk již byly úspěšně praktikovány a to na leukemii a typy rakoviny související s krví a kostní tkání, přes transplantaci kostní dřeně. Dospělé kmenové buňky jsou ve veterinární medicíně využívané na léčbu poranění šlach a vazů u koní.\n\nPoměrně kontroverzní je na rozdíl od využívání dospělých kmenových buněk, využívání embryonálních kmenových buněk. U produkce a získávání dospělých kmenových buněk není nutná destrukce embrya. Při odběrech týkajících se získávání kmenových buněk od určitého jedince, neexistuje riziko odmítnutí imunitním systémem při navrácení těchto buněk tomu samému jedinci. Ve spojení s novými poznatky je vládou USA podporované financování výzkumu dospělých kmenových buněk.\n\nPrimitivní kmenové buňky se nachází při vývoji orgánových soustav plodu a je na ně odkazováno jako na buňky fetální, někdy jsou získávány po potratu foetu.\n\n\nMultipotentní kmenové buňky jsou také ve velmi aktivní formě přítomné v plodové vodě. Tyto buňky expandují a rostou v množství bez znaků přítomnosti rakovinného bujení. Buňky amniotické se mohou diferencovat do linií nervových buněk, tukových tkání, kostních tkání, srdeční tkáně, jaterní tkáně, endothelia (jednovrtevnatého epitelu povrchu krevních a lymfatických cév a srdce), zatím jsou ve velkém zájmu výzkumu.\n\nLze získávat amniotické buňky pro dárce, či na využití autogenické transplantace a způsob odebírání kmenových buněk z plodové vody obchází etické problémy, využívání jako zdroje kmenových buněk přímo lidská embrya. V roce 2009 byla v Medfordu v USA otevřena první americká banka pro amniotické buňky od firmy Biocell Center Corporation, ta spolupracuje s několika nemocnicemi a výzkumnými středisky univerzit. Římsko-katolická církev se od využívání embrionálních buněk distancovala a zakazuje využívání těchto buněk k výzkumným experimentům.\n\nKmenové buňky na zajištění udržování a obnovy, podstupují dva typy buněčného dělení. Ze symetrického dělení vyvstávají dvě identické dceřiné buňky, obě s vlastnostmi původní kmenové buňky. Asymetrické dělení vytváří jen jednu kmenovou buňku a jednu buňku prekurzorovou s limitovaným potenciálem neustálé obnovy. Prekurzorová buňka může před trvalou změnou v zralou dospělou buňku, podstoupit několik procesů dělení. Pravděpodobné je, že podstata molekulární odlišnosti mezi symetrickým a asymetrickým dělením, se ukrývá v diferencovaném oddělení bílkovin buněčné membrány (jako jsou receptory) mezi dceřinými buňkami.\n\nAlternativní teorie určuje důvod, proč kmenové buňky zůstávají nezměné, vzhledem k podmínkám okolního prostředí. Dle této teorie si kmenové buňky začnou navzájem určovat funkce, jakmile se zamezí tok signálů z okolí. Studie na Drosophila germanium identifikovala vjem (\"morfogen - Dpp\") \"junctio adhaesionis\", který brání diferencování kmenových buněk octomilky.\n\nKmenové buňky v současnosti (leden 2007) používané běžně v terapii jsou převážně tzv. hematopoetické kmenové buňky (HSC) z kostní dřeně, periferní krve a pupečníkové krve. Používají se při lymfoproliferativních onemocněních nebo vrozených imunodeficitech. V klinických studiích se využívají mezenchymální kmenové buňky z kostní dřeně nebo pupečníkové krve, dále byly vyzkoušeny embryonální kmenové buňky, dokonce se objevily studie využívající prasečí xenograft. Často se ani tak primárně nejedná o náhradu nefunkční nebo zničené tkáně, jako o to, že tyto mladé a rychle rostoucí buňky jsou schopné produkce mnoha růstových látek a jiných působků, což potenciálně může potlačit odumírání narušené tkáně a pomáhat v regeneraci. V laboratorních podmínkách jsou často chováni obojživelníci, přesněji Axolotl z důvodu specifické velmi účinné formy regenerace .\n\n\n\n\n\n\n\nNádorová kmenová buňka je nádorová buňka schopná intenzívního dělení, která je schopna vytvořit nádor. Existenci nádorových kmenových buněk uvnitř nádorů prokázal John E. Dick v roce 1997, který nalezl populaci nádorových buněk akutní myeloidní leukemie, jež měla na svém povrchu atypický receptor. Od té doby byly potvrzeny podobné nálezy i u dalších typů rakoviny. Pokud by se povedlo zacílit léčbu právě na tyto buňky, byl by to významný pokrok, který by zlepšil vyhlídky na přežití některým onkologickým pacientům.\n\n\n\n"}
{"id": "36605", "url": "https://cs.wikipedia.org/wiki?curid=36605", "title": "Eclipse (kůň)", "text": "Eclipse (kůň)\n\nEclipse (1764–1789) byl slavný dostihový kůň – ryzák s bílou skvrnou v oblasti břicha. Během své dostihové kariéry nebyl nikdy poražen.\n\nNarodil se při velkém zatmění Slunce v roce 1764, podle nějž dostal jméno, které v překladu znamená zatmění. Jeho matkou byla klisna Spiletta, otcem Marks. Měl už zpočátku nezvladatelný temperament. Údajně jej během výcvikového období zneužíval k nočním výpravám epsomský pytlák. Na svou dobu byl Eclipse velmi mohutný a v tréninku vykazoval takové výsledky, že se nedaly úplně utajit, proto již při svém závodním debutu nastupoval jako favorit.\n\nTehdy také prohlásil profesionální sázkař a budoucí Eclipsův majitel Dennis O'Kelly nesmrtelnou větu: „Eclipse první, zbytek nikde!“ O několik minut později byla tato věta vyřčena jako oficiální výrok dostihové komise.\n\nA vyhrávání rozdílem distance (vzdálenost 200 m před cílem označená distančním mezníkem) bylo pro Eclipse na denním pořádku. Do cíle dorazil vždy svěží, s velkým náskokem první. Jeho žokej jej nikdy nemusel pobídnout, protože se nenašel žádný kůň, který by se k němu byť jen přiblížil. A to dokonce i v dostihu na 6,4 km se zátěží 76 kg. Jeho dostihovou kariéru ukončil nezájem soupeřů posílat své koně do předem prohraného dostihu.\n\nPo ukončení dostihové kariéry byl zařazen do chovu, v němž se také velmi významně prosadil. Do své smrti ve věku 25 let kryl každoročně na 50 klisen.\n\nKdyž Eclipse zemřel, bylo při pitvě zjištěno, že měl dvojnásobně velké srdce oproti normálu. Stal se také prvním koněm, který se dostal do muzea.\n\"The Royal Veterinary College\" zjistila, že téměř 80 % současných dostihových koní má krev koně Eclipse ve svém rodokmenu. V rámci \"projektu Eclipse\" (2005) nadále studují jeho DNA britští vědci.\n\n"}
{"id": "36606", "url": "https://cs.wikipedia.org/wiki?curid=36606", "title": "Siouxové", "text": "Siouxové\n\nSiouxové [Sijuksové] (anglicky \"Sioux\" vyslov [sjú]) jsou severoamerický indiánský národ, jehož příslušníci se sami nazývají Dakotové či Lakotové. V dřívějších dobách tvořili jejich kmeny konfederaci \"Očéthi Šakówiŋ\", \"Sedm ohnišť\". \"Sioux\" je francouzskou zkomoleninou výrazu \"Nadowe-is-iw-ug\" (\"Malé zmije, přeneseně nepřátelé\"), kterým je označovali jejich nepřátelé z kmene Odžibvejů.\n\nV širším slova smyslu bývají také někdy jako Siouxové souhrnně nazývány všechny kmeny siuské či siouanské jazykové skupiny. Pro odlišení pak kmeny tvořící siouxský národ (jehož jazykem je siouxština) můžeme souhrnně označit jako vlastní Siouxy.\n\nPolitické a geografické členění siouxských kmenů je úzce provázáno s jazykovým rozdělením na tři velmi blízce příbuzné jazyky či nářečí.\n\nVýchodní Dakotové (\"Dakhóta\") známí též jako Santíové (\"Isáŋyathi = Žijící na nožích\", Santee) byli převažně polousedlí lesní lovci a sběrači, kteří sídlili v nynější Minnesotě.\nZápadní Dakotové (\"Dakȟóta\") - kočovní prérijní lovci, kteří obývali Pláně ve východní části dnešní Jižní Dakoty, často nesprávně označováni jako Nakotové (\"Nakhóta)\"\nLakotové (\"Lakȟóta\") – největší etnikum prérijních indiánů, typických lovců na koních, kteří v letech 1770-1877 kočovali po Velkých pláních západně od řeky Missouri na území současných států Jižní Dakota, Severní Dakota, Nebraska, Wyoming a Montana. Podle ústní tradice tvořili dříve jeden kmen zvaný Teton (\"Thitȟuŋwaŋ, \"thíŋta-tȟuŋwáŋ = Rozhlížející se po prérii), který se v průběhu migrace na západ rozdělil na celkem sedm podkmenů.\n\nNejpočetnější Ogalalové a Bruléové obývali jižní část lakotského území, zbylých pět kmenů (někdy souhrnně označovaných jako Saone), žilo severněji.\n\nDakotština a lakotština, jazyky Siouxů, patří do siouxské jazykové skupiny, jejíž jméno bylo odvozeno právě od slova Sioux.\n\nJazykově nejbližšími příbuznými Siouxů jsou Assiniboinové a Kamenní Indiáni, kteří se sami nazývají \"Nakhóta\" nebo \"Nakhóda\". S nimi ovšem Siouxové žili v nepřátelství. Pro srovnání siouxských dialektů viz siouxština.\n\nSiouxové jsou třetím největším indiánským etnikem na území USA, hned po kmenech Navahů a Odžibvejů. Početně nejsilnější Lakotové jsou dnes usazeni v sedmi rezervacích v Jižní a Severní Dakotě, Montaně a kanadském Saskatchewanu. Dakotové jsou rozptýleni v drobných rezervacích v Minnesotě, Nebrasce, Jižní a Severní Dakotě, Montaně, Manitobě a Saskatchewanu.\n\nPřestože slovo Sioux přežívá v některých oficiálních názvech rezervací a kmenů a přestože je v neformálních situacích někteří Indiáni užívají, obecně se považují za politicky korektní pouze jména Lakota a Dakota.\n\nVůbec první spolehlivý slovník jazyků Lakota a Dakota sesbíral a napsal český lingvista Jan Ullrich. Slovník vydalo v roce 2008 Konsorcium lakotského jazyka (www.lakhota.org) - organizace úzce spolupracující s Colorado University a také s jednotlivými lakotskými rezervacemi.\n\n\n"}
{"id": "36609", "url": "https://cs.wikipedia.org/wiki?curid=36609", "title": "Bašta (přírodní památka)", "text": "Bašta (přírodní památka)\n\nBašta je přírodní památka ev. č. 546 na území obce Břasy, v katastrálním území Kříše a Stupno, v okrese Rokycany. Přírodní památka je v péči Krajského úřadu Plzeňského kraje.\n\nPředmětem ochrany je výchoz černouhelné sloje břaské pánve včetně jejího nadloží. Břaská pánev jako součást radnické kamenouhelné pánve v západočeském karbonu patří ke kladenskému souvrství. Nadloží břaské pánve tvoří světlehnědé písčité hlíny o mocnosti asi 1,5 m. Podloží je tvořeno karbonskými (prvohorními) jezerně-říčními sedimenty jako jsou slepence, arkózy, prachovce aj. Odkrytá část sloje zde dosahuje mocnosti 4,6 m, místy však mocnost sloje v této lokalitě dosahuje 10-14 metrů.\n"}
{"id": "36611", "url": "https://cs.wikipedia.org/wiki?curid=36611", "title": "Ostřihom", "text": "Ostřihom\n\nOstřihom (, , a ) je město v severním Maďarsku, u státní hranice se Slovenskem na hraniční řece Dunaji. Žije zde obyvatel. Na druhé straně řeky, respektive na severním levém břehu Dunaje, leží slovenské město Štúrovo. Město je velice důležitým článkem maďarských dějin. V historii byla Ostřihom i hlavním městem Uherského království.\n\nPrvní osídlení pochází z keltských dob, později ho osídlili během Stěhování národů Slované. Město pak bylo prvním maďarským hlavním městem, a to v době mezi 10. a 13. stoletím; před tím než ho král Béla IV. přestěhoval do Visegrádu (a později do Budína). Přesto zde zůstali katoličtí představitelé země. Dnes zde stojí Keresztény Múzeum, muzeum s největší ekleziologickou sbírkou v celém Maďarsku. Také místní bazilika Nanebevzetí Panny Marie a svatého Vojtěcha, postavená v roce 1822, je největším křesťanským chrámem v zemi. Během turecké okupace, která postihla celé tehdejší Uhersko a dnešní jižní Slovensko, odsud musel uprchnout arcibiskup a přesídlit do Trnavy.\n\nV roce 1895 pak byl přemostěn Dunaj mostem Marie Valérie. Most byl roku 1944 zničen ustupující německou armádou, po druhé světové válce však nebyl obnoven kvůli napjatým vztahům mezi Slováky a Maďary. Celých 57 let byl zničený most symbolem napětí mezi formálně spřátelenými zeměmi, dopravu po Dunaji zajišťoval provizorní přívoz. Most byl obnoven v roce 2001 z příspěvku EU.\n\n\n\n"}
{"id": "36619", "url": "https://cs.wikipedia.org/wiki?curid=36619", "title": "Vlhkoměr", "text": "Vlhkoměr\n\nVlhkoměr neboli hygrometr je měřicí přístroj ukazující relativní vlhkost vzduchu nebo jiné látky.\n\nKlasická konstrukce vlhkoměru je založena na hygroskopických (schopnost pohlcovat a udržovat vlhkost) vlastnostech lidských vlasů. Ty mění svou délku v závislosti na vlhkosti. Základem přístroje je několik odmaštěných vlasů (nejvhodnější jsou přírodně blonďaté vlasy), které jsou v přístroji napnuty tak, aby k nim měl přístup vzduch, jehož vlhkost měříme. Změna délky vlasů, která činí pro rozsah vlhkosti 0,0–100,0 % asi 2,5 %, je přes pákový převod zobrazována ručičkou přístroje. Pod bodem mrazu dosahuje větší přesnosti než psychrometr. Tento vlhkoměr patří k historicky nejstarším.\n\nPsychrometr funguje na principu porovnání teplot suchého a vlhkého čidla, jejich rozdíl je úměrný relativní vlhkosti.\n\nElektrolytické vlhkoměry vyhodnocují vzdušnou vlhkost okolního prostředí, která reaguje ve speciálním roztoku s elektrolyticky vylučovanou chemickou látkou. Elektrický náboj prošlý senzorem v tomto uspořádání je úměrný absolutní vlhkosti vzduchu. Tyto vlhkoměry se vyznačují zejména dlouhodobou stabilitou.\n\nPůdní vlhkoměry pracují na různých principech:\n\n\n"}
{"id": "36629", "url": "https://cs.wikipedia.org/wiki?curid=36629", "title": "Jindřich Korutanský", "text": "Jindřich Korutanský\n\nJindřich Korutanský (německy \"Heinrich von Kärnten\", polsky \"Henryk Karyncki\", 1265, některé prameny uvádějí rozmezí 1273 až 1280 – 2. duben 1335, hrad Tirol) byl tyrolským hrabětem, korutanským vévodou, kraňským markrabětem, českým králem (1306 a 1307–1310) a titulárním králem polským.\n\nJindřich Korutanský pocházel z rodu goricko-tyrolských hrabat Menhardovců. Narodil se jako nejmladší syn Menharda II. Tyrolského, který k rodovým državám připojil Korutanské vévodství a Kraňské markrabství, a jeho manželky Alžběty Bavorské, dcery Oty II. Bavorského a vdovy po římskoněmeckém královi Konrádovi IV. Štaufském. Přesné datum Jindřichova narození je však neznámé. Jisté je pouze to, že se narodil mezi lety 1263 a 1273. Spekuluje se o roku 1265 nebo 1270. Nejprve byl vychováván v domácím prostředí na dvoře svého otce. Někdy v 80. letech byl vyslán na dvůr římskoněmeckého krále Rudolfa Habsburského, kde byl vychováván spolu se svým pozdějším věrným přívržencem korutanským šlechticem Konrádem III. z Aufensteina. Od 90. let existují také první doklady o Jindřichově dvoře, ze kterého je výslovně uváděn páže, kuchař, krejčí a komorník. Funkci komorníka zastával jistý Christian, jenž spolu s písaři kontroloval výdaje a příjmy Jindřichovy komory. Na sklonku 80. let se Jindřich začal zúčastňovat veřejného dění. V tuto dobu po boku svých starších bratrů svědčil na řadě listin. Bez svých bratrů Jindřich na listině poprvé vystoupil roku 1293 v donaci pro klášter Stams. V roce 1289 ho otec pověřil tažením proti uherskému velmožovi Ivanovi Kyseckému. Mezi lety 1291 a 1293 byl Jindřich vyslán z Tyrolska do Korutan, aby zde potlačil vzpouru místních šlechticů.\n\nPo smrti Menharda II. Korutany v roce 1295, Tyrolsko, Korutany a Kraňsko zdědili jeho tři synové Ota, Ludvík a Jindřich. Ačkoli Jindřich byl nejmladší, zastínil oba své bratry. Zatímco Ludvík kvůli svému chatrnému zdraví do veřejného dění vůbec nezasahoval, Ota s Jindřichem si rozdělili vládu. Ota vykonával vnitřní politiku a Jindřich dbal o vztahy se zahraničím. Římskoněmeckým králem byl v tu dobu Adolf Nasavský, který však korutanským bratrům odmítal udělit jejich země v léno. Oporu Jindřich s bratry nenalezl ani v řadách korutanské šlechty, která se proti nim roku 1295 vzbouřila. Podobná situace probíhala i v Rakousku, kde se vlna odporu zvedla proti rakouskému a štýrskému vévodovi Albrechtovi I. Habsburskému, úhlavnímu sokovi římského krále Adolfa. S odbojnými šlechtici se v alpských zemích spojil jak král Adolf, tak salcburský arcibiskup Konrád IV. z Fohnsdorfu. Ze složité situace Habsburkové i Menhardovci vyvázli až v roce 1296, kdy se jim společnými silami podařilo odbojné pány pokořit. Albrecht Habsburský i Jindřich Korutanský se s salcburským arcibiskupem následně usmířili.\n\nV červnu 1298 na jednání v Mohuči říšští kurfiřti Adolfa Nasavského z římského trůnu sesadili a za nového římskoněmeckého krále vzápětí zvolili Albrechta Habsburského. Albrecht nasavského hraběte následně 2. července drtivě porazil v bitvě u Göllheimu, ve které Adolf padl. Této bitvy se na Albrechtově straně zúčastnil i Jindřich Korutanský, jenž v ní hrál klíčovou roli. Brzy poté 16. října tyrolská hrabata ve městě Sankt Veitu uspořádala velkolepé a okázalé rytířské slavnosti, v níž demonstrovali svou moc a bohatství.\n\nSlavnosti v Sankt Veitu oslavovaly vítězství v bitvě u Göllheimu a měly velmi pozitivní vliv na soudržnost menhartovského dominia. Znamenaly pro menhartovské země po smrti Menarda II. zároveň zásadní změnu v řízení státu. Jindřich s bratry totiž vtáhl rytířskou kulturu, které se Menhard velmi stranil, do oblasti politiky a řízení státu nově založil na kooperaci. Tyrolští bratři byli velmi zámožní, a to především díky spořivosti svého otce, který za svůj život nashromáždil okolo osmnácti tisíc hřiven stříbra, jež uložil do bankovního domu Lambertuccina Frescobaldiho ve Florencii. Jindřich pokračoval v otcových stopách a i nadále obchodoval se zlatem mezi Němci a severoitalskými městy. Vztahy korutanských vévodů s Frescobaldinim ochladly až roku 1303, kdy bratři začali zlato prodávat v Benátkách. Do finanční tísně se vévodové dostali o dva roky později, na čemž se zřejmě podílela Francobaldiniho platební neschopnost a zvýšené náklady Jindřicha Korutanského spojené s jeho cílem získat českou korunu. V prosinci roku 1298 na říšském sněmu v Norimberku nový římský král Jindřicha a jeho bratry jmenoval říšskými vikáři ve Furlánsku a Istrii. Dne 19. května 1299 ve Špýru Albrecht Jindřichovi a jeho bratrům udělil Korutany, Tyrolsko a Kraňsko \"společně i každému zvlášť\" v léno. Tehdy se Jindřich Korutanský ocitl na samotném vrcholu své kariéry.\n\nOd roku 1300 se v Jindřichových sporech s korutanskými šlechtici začal na straně korutanského vévody angažovat Jindřichův synovec rakouský vévoda Rudolf Habsburský, syn římskoněmeckého krále Albrechta I. Habsburského. Rudolf se za to od Jindřicha ale nikdy nedočkal uznání. I přesto Rudolfovo jednání však zatím nevedlo k rozkolu mezi Menhartovci a Habsburky. K tomu došlo až v roce 1304, kdy Jindřich ve Vídni odmítl účast na plánovaném tažení Albrechta Habsburského do Čech proti českému králi Václavovi II. Z jakého důvodu tak Jindřich učinil není známé, možná kvůli svému chystanému sňatku s dcerou Václava II. Annou. Vzhledem k tomu, že žádné doklady o kontaktu korutanského a českého dvoru na přelomu let 1304 až 1304 neexistují, Jindřich svůj sňatek však zřejmě dojednal až později. Jindřich proto možná chtěl pouze vystoupit ze stínu svého činorodého švagra Albrechta. Albrecht od Jindřicha každopádně vzápětí začal vymáhat dosud nevyplacené věno své manželky a Jindřichovy sestry Alžběty. Zároveň svého syna Rudolfa pověřil, aby opatřil šest tisíc hřiven stříbra, jimiž poté měl zaplatit všechny zástavy Jindřicha Korutanského v Kraňsku a Vindické marce. Těmito kroky chtěl Albrecht zlikvidovat vliv menhartovské dynastie v oblasti svých zemí. Otakar Štýrský ve své kronice líčí velmi dramatickou hádkou mezi Albrechtem a Jindřichem, v níž Albrecht korutanskému vévodovi hrozil soudem pro neplnění závazků vůči říši. Albrecht mu podle Otakara připomínal, že bez jeho pomoci by se on ani jeho bratři v boji s korutanskými rebely a salcburským arcibiskupem v Korutanech neudrželi u moci. Korutanec Habsburkovi podle Otakara zase připomínal zase svou podporu v jeho souboji s Adolfem Nasavským. Spor mezi švagry nakonec vyvrcholil v lednu 1305 Jindřichovým odchodem z Vídně.\nPoté co Albrechtovo tažení do Čech v roce 1305 skončilo naprostým fiaskem, na stranu Václava II. se rázem připojili jak dolnobavorští vévodové Ota III. a Štěpán I., tak Jindřich Korutanský, jemuž byla přislíbena Václavova nejstarší dcera Anna, což zřejmě zprostředkoval Ota Dolnobavorský. Albrecht se na poslední chvíli pokusil spojenectví Menhartovců s Přemyslovci neúspěšně zvrátit, korutanských vévodům totiž rozšířil práva k říšským clům v Luegu a Bolzanu. Podle Otakara Štýrského Václav II. Korutance přilákal na svou stranu také tím, že mu přislíbil navrátit listiny, o jež se opíral nárok Přemyslovců na Korutany a Kraňsko. Sňatek s Annou Přemyslovnou byl pro Jindřicha velmi prestižní záležitostí, protože mu otevíral dveře do vyšších sfér. Jindřich se tak přidružil do okruhu nejbližších spojenců Přemyslovského rodu. Poté co Václav II. ještě téhož roku zemřel a na český trůn nastoupil jeho syn Václav III., Jindřich spolu s dolnobavorskými vévody působil jako prostředník ve smírčích jednání mezi Habsburky a Přemyslovci.\n\nDatum sňatku Anny Přemyslovny s Jindřichem Korutanským bylo stanoveno na únor roku 1306. Jindřich se do Čech vydal brzy po Vánocích. Doprovázeli ho jeho bratranec hrabě Albrecht II. Gorický a hrabě Oldřich z Heunburku i řada dalších pánů. Svatba se odehrála 13. února 1307 patrně na Pražském hradě. Nic bližšího o jejím průběhu není známé. Jindřichův bratr Ota se jí nezúčastnil, a to zřejmě protože s ní nesouhlasil. Snažil se totiž zachovat neutralitu a nestranit ani Habsburkům, ani Přemyslovcům. Mezi oběma korutanskými vévody tehdy nepanovaly příliš dobré vztahy. Zvažovali dokonce rozdělení svých zemí, k čemuž však nakonec nedošlo. Anna od svého bratra Václava dostala věnem deset tisíc hřiven stříbra, což nebyla příliš vysoká částka. Pro Jindřicha ale bylo důležité především to, že se ženil s dcerou krále. Novomanželé se následně vypravili do Korutan. Cestou se zastavili na dvoře dolnobavorských vévodů v Landshutu, za jejichž přítomnosti se 28. února Jindřich zavázal, že Anně zastaví majetek v hodnotě 31 tisíc hřiven stříbra, z čehož deset tisíc hřiven činilo Annino věno, 6 tisíc hřiven Jindřichův jitřní dar a zbytek představoval jeho svatební dar. Všichni přítomni zároveň přislíbili, že pokud Anna ovdoví, postarají se o ni. V červenci 1306 se Václav III. vypravil na tažení do Polska a vládu v Čechách dočasně předal Jindřichovi Korutanskému.\n\nDne 4. srpna 1306 při shromažďování vojska na tažení do Polska v Olomouci zahynul rukou neznámého vraha poslední český král z rodu Přemyslovců Václav III. Olomouckou vraždou se velmi podrobně zabýval Miroslav Ivanov, jenž Jindřicha Korutanského zařadil do svého seznamu podezřelých, kteří vraždu mohli objednat. Jindřicha Korutanského však Ivanov jako objednavatele nakonec zamítl, protože byl podle něj „zbabělý, hloupý, líný, krotký a jednáním chlapecký”. Protože Václav III. zemřel bez mužského potomka, země se náhle ocitla bez krále. Pretendentem českého trůnu se téměř automaticky stal Jindřich Korutanský. S Přemyslovci ho totiž pojila jeho manželka, nejstarší dcera Václava II. Anna Přemyslovna. Václav III. Jindřichovi Korutanskému před svým odjezdem na Moravu navíc svěřil vládu v Čechách. Po celé zemi však vzápětí po Václavově smrti vypukly nepokoje.\n\nDo Prahy se na sklonku srpna začali sjíždět čeští šlechtici, aby na zemském sněmu zvolili nového českého krále. Při této volbě mělo možná zásadní význam privilegium o nástupnictví žen na český trůn římskoněmeckého krále Richarda Cornwallského, který ho kolem roku 1265 údajně vydal pro svého spojence českého krále Přemyslovu Otakarovi II. O existenci tohoto privilegia však historikové vedou spory. Vratislav Vaníček, Josef Šusta, Václav Novotný, Irena Prokopová a částečně i Marek Starý pokládají toto privilegium za skutečné. Připouští to i Kateřina Telnarová. Existenci tohoto privilegia oproti nim popírá Martin Wihoda, jenž ho považuje za podvrh Jindřichových stoupenců. Toto privilegium by totiž ospravedlňovalo nárok Jindřicha Korutanského na český trůn.\nO jednání zemského sněmu v Praze se dochovaly pouze kusé zprávy. Bylo zde zřejmě přečteno zmíněné privilegium Richarda Cornwallského, ať už se jednalo o podvrh nebo ne. Kronikář Petr Žitavský ve své Zbraslavské kronice mluví také o tom, že Jindřich Korutanský se těšil široké podpoře v celých Čechách. Na sněmu se ovšem objevila i strana druhá, jež zpochybnila dědické práva Přemysloven a požadovala, aby česká koruna byla udělena rakouskému vévodovi a synovi římského krále Albrechta Rudolfovi. Větší část panstva však nakonec podpořila korutanskou kandidaturu, a tak byl začátkem září 1306 Jindřich Korutanský provolán českým králem. Na cestě za českou korunou však byli už i Habsburkové. Albrecht Habsburský se o vraždě Václava III. dozvěděl v Henegavsku, když připravoval tažení proti Wettinům. Přípravy tažení okamžitě přerušil a vydal se k českým hranicím. Na sklonku srpna byl již v Norimberku, kde vydal listinu žádající české pány, aby za českého krále zvolili jeho syna Rudolfa. Po zvolení Jindřicha českým králem, Albrecht České království prohlásil za odumřelé léno spadlé na říši a přes Chebsko s vojskem překročil české hranice. Ani Rudolf Habsburský nemeškal a s vojskem vstoupil do jižních Čech. Jindřich se v reakci na to odebral k česko-bavorskému pomezí, kde 8. září v Furth im Waldu uzavřel spojenectví s dolnobavorským vévodou Štěpánem I. Štěpánův bratr Ota totiž pobýval v nesvářených Uhrách, kde se pokoušel získat uherskou korunu. Jeho úhlavním sokem v boji o vládu nad Uherským královstvím byl Karel I. Robert z Anjou, jehož podporovali i Habsburkové. To, aby se Habsburkové zmocnili vlády v Čechách, proto bylo pro bavorské Wittelsbachy to poslední, co si přáli. Dne 8. září český král v Domažlicích také zpečetil dohodu o vzájemné pomoci se zástupci Eberharda Württemberského, v níž württemberskému hraběti sliboval 10 tisíc hřiven za vojenskou pomoc. \n\nJindřicha však v připravovaném boji s Habsburky nepodpořili čeští páni. Rudolf již 1. října 1306 stanul před Prahou a Albrecht mezitím rozbil tábor u Loun. Zde proběhlo podplácení několika šlechtických předáků, mezi kterými figuroval Rajmund z Lichtenburka nebo Jindřich z Rožmberka, aby se přidali na habsburskou stranu. Habsburky dále podpořil například Dobeš z Bechyně, Albrecht ze Žeberka, Hynek Berka z Dubé či Jindřich z Lipé. Jindřich Korutanský tak brzy poznal, že situace je pro něj ztracena, a ze strachu, aby nepadl do nepřítelových rukou, s chotí tajně opustil Prahu i Čechy. Přes území dolnobavorského vévody Štěpána se následně odebral zpět do Tyrol. Kdy k tomuto útěku došlo není jisté. Buď v druhé polovině září nebo v první polovině října. Jeho žena Anna odchod z Čech zřejmě nesla velmi těžce. Podle Roberta Antonína Jindřich situaci na podzim 1306 sice zcela jistě podcenil, ale hlavním důvodem, proč z Čech odešel podle něj patrně nebyla zbabělost. V jeho nepřítomnosti v Korutanech totiž proběhla další vzpoura korutanských šlechticů i prelátů a napjaté byly také Jindřichovy vztahy k jeho bratru Otovi. Po návratu do Tyrol Jindřich patrně nepomýšlel na obnovu své vlády v Čechách. Neodvážil se ani nadále využívat titulu českého krále. Do dalšího vývoje politické situace v Čechách zároveň neměl šanci zasahovat. V Tyrolsku se po návratu z Čech Jindřich pravděpodobně věnoval upevňování své moci, přičemž se dostal do sporů se svými gorickými bratranci Albrechtem II. a Jindřichem II.\n\nPo vyhnání Jindřicha Korutanského z Čech byl z Albrechtova popudu dne 16. října českým králem slavnostně zvolen Rudolf Habsburský. Druhý den se Rudolf oženil s s vdovou po Václavovi II., Piastovnou Eliškou Rejčkou a stanul v čele Českého království. V jihozápadních Čechách Rudolfovi však stále odporovali poslední přívrženci Jindřicha Korutanského podporovaní Štěpánem Dolnobavorským, mezi které patřil především Vilém Zajíc z Valdeka, Ojíř z Komberka a Bavor III. ze Strakonic. Rudolf se rozhodl, že odbojné pány pokoří a v červnu 1307 proti nim zahájil tažení. Tažení mělo úspěch a Rudolf Bavora ze Strakonic nakonec oblehl v jeho městské pevnosti v Horažďovicích. Bavor byl sice donucen kapitulovat, ale ještě téhož dne 3. července 1307 v noci král Rudolf před Horažďovicemi zřejmě podlehl úplavici, čímž začalo nové kolo zápasů o český trůn. Ještě v červenci toho roku do jihozápadní Moravy sice vpadla vojska Rudolfova Fridricha I. Sličného, jemuž ale neotevřelo své brány město Znojmo, ve kterém v lednu 1307 král Albrecht udělil České království v léno všem svým synům a vydal zde rovněž nový nástupnický řád, podle kterého v případě Rudolfovi smrti měl na český trůn nastoupit nejstarší z jeho mladších bratrů. V Brně se mezitím pod vedením olomouckého biskupa Jana VI. z Valdštejna shromáždili moravští páni, kteří k Fridrichovi do ležení před Jemnicí vyslali poselstvo, které po něm požadovalo rozšíření zemských svobod. Znění listiny, kterou po něm chtěli potvrdit, se sice nezachovalo, požadavky v ní ale byly zřejmě nebyly příliš skromné, protože Fridrich ji odmítl schválit. Habsburk následně moravské pány prostřednictvím poslů vyzval, aby mu složili přísahu věrnosti. Moravští pánové se ale zdráhali tak učinit a vymlouvali se na to, že Fridrichovi holdovali už v lednu 1307 ve Znojmě. Uvedli rovněž, že pokud by Fridrich na přísaze věrnosti trval, složí mu ji až bude vhodná příležitost. Fridrichovo jednání s Moravany se bez jakéhokoli výsledku podobným stylem táhlo až do srpna.\nMezitím co na Moravě probíhala jednání mezi Habsburky a moravskými pány, v Čechách opět vypukly rozbroje a zmatky. V čele prohabsburky orientovaných šlechticů a prelátů stanul Dobeš z Bechyně, jenž navrhoval, aby se dcera Václava II. Eliška Přemyslovna vdala za Fridricha Habsburského. Dne 24. července 1307 pražský biskup Jan z Dražic svolal některé pány včetně Dobeše z Bechyně do svého domu na Malé straně v Praze. Do místnosti jednání však nečekaně vpadli radikální šlechtici vedení Hynkem Krušinou z Lichtenburka a jeho strýcem Oldřichem, kteří požadovali, aby na český trůn byl opět povolán Jindřich Korutanský. V nastalém zmatku poté Lichtenburkové zabili na lůžko připoutaného Dobeše a vzápětí unikli. Následně v Praze vypuklo povstání prokorutanských patricijů a šlechticů, které odstranilo většinu přívrženců habsburské kandidatury a zajistilo tak předání české koruny Jindřichovi Korutanskému. V čele patricijských stoupenců Jindřicha Korutanského stanul pražský měšťan Mikuláš řečený Thusintmark. Při povstání zahynula řada prohabsbursky orientovaných měšťanů včetně Hiltmara Fridingera. Prokorutanští radikálové se pokusili zabít také zámožného měšťana Wolframa, jemuž se však z Prahy podařilo uniknout. Tímto dramatickým převratem se moci opět chopila korutanská strana, která do Čech následně opět povolala Jindřicha Korutanského. Jindřich podporovaný Štěpánem Dolnobavorským se do Čech vypravil s malou družinou. Svou mladou choť však zanechal v Tyrolích. Podle Josefa Šusty a Vratislava Vaníčka Jindřich s návratem do Čech dlouho otálel, což však vyvrátil Robert Antonín. Jindřich se do Čech totiž do Čech dorazil po pouhých 20 dnů od krvavého převratu v Praze. Pražané korutanského vévodu uvítali velmi radostně. Dne 15. srpna se Jindřich opět chopil vlády a břevnovský opat Pavel Bavor ho provizorně korunoval biskupskou mitrou. Jindřich se následně vydal do Kutné Hory, kde probíhaly podobné boje o moc jako v Praze. Rod Ruthardovců zde soupeřil se stoupenci Habsburků, především pak s Pertoldem Pirknerem a bratry Jenslinem a Ortliebem z Rosenthalu. Ještě před Jindřichovým příjezdem do města v boji nakonec zvítězili Ruthardovci. Zatímco Rosenthalové uprchli na dvůr Fridricha Habsburského na Moravu, Pirkner se ukryl na svůj hrad Pirkštejn. Dne 20. srpna Jindřich slavnostně vjel do Kutné Hory a novým rychtářem zde ustanovil Alberta Rutharda. Dále si nový česká král s pomocí Rajmunda z Lichtenburka zajistil věrnost Kolína a Jihlavy. Novým maršálkem Jindřich Korutanský jmenoval Jindřicha z Lipé. Ve funkci podkomořího se i nadále udržel Rajmund z Lichtenburka, který získal rovněž hrad Bítov. Pánům z Landštejna zůstalo místo purkrabích ve Znojmě. Jindřichovi z Rožmberka český král potvrdil místo zvíkovského purkrabí a zavázal se, že nahradí ztráty, které by Rožmberkové utrpěli při případném útoku nepřátelské strany.\n\nDne 28. srpna Jindřich zpečetil smlouvu s Eberhardem Württemberským, v níž se Eberhard zavázal, že na pomoc Jindřichovi přivede své vojsko. Po příchodu i po odchodu jeho vojska z Čech měl od Jindřicha dostat 200 hřiven stříbra. Dne 1. září 1307 Jindřich Korutanský v Praze za přítomnosti Štěpána Dolnobavorského uzavřel spojenectví s nepřítelem Habsburků míšeňským markrabětem a durynským latnkrabětem Fridrichem Pokousaným. Římský král se o smrti svého syna dozvěděl, když připravoval vpád do Durynska. Teprve v první polovině srpna se k němu donesla zpráva o návratu Korutance do Čech, pročež se svým vojskem vytáhl do Chebska a usídlil se v Chebu. Následně se obrátil na řadu říšských knížat, aby přivedla svá vojska, jež měly vpadnout do Čech. Římskému králi v přípravě říšského tažení proti Jindřichovi Korutanskému pomohl především bývalý kancléř Václava II. a nově zvolený arcibiskup mohučský Petr z Aspeltu. Své vojsko Albrechtovi do Chebska přivedli například hornobavorští vévodové Rudolf I. Falcký a Ludvík IV. Bavor. Na počátku září 1307 Albrechtovo vojsko z Chebska vpadlo do Čech. Jeho syn Fridrich Sličný mezitím z Moravy zaútočil na jižní Čechy a začal rabovat statky Vítkovců, přičemž zřejmě obsadil i České Budějovice. Římský král současně získal Žatec a Kadaň, dále však narazil na tuhý odpor českých pánů. V polovině září se proto ve středních Čechách spojil s Fridrichovými oddíly a zaútočil na Kolín a Kutnou Horu. Ty se však s pomocí Jindřicha z Lipé a Jana z Vartenberka úspěšně ubránily. Albrecht však nechtěl z Čech odtáhnout z prázdnou, a rozhodl se proto, že získá alespoň města v severovýchodních Čechách, které vlastnila vdova po Václavovi II. a Rudolfovi Habsburským Eliška Rejčka, jež však pobývala Praze. Fridrich proto zorganizoval Eliščin tajný útěk z města a následně ji odvedl do ležení říšského vojska před Kutnou Horou. Koncem září říšské vojsko spolu s Rejčkou zamířilo směrem k Hradci Králové. Hradečtí měšťané Habsburky do města vpustili až poté, co jim římský král 5. října vydal listinu, v níž Hradci Králové uděloval mnoho privilegií. Habsburská vojska obsadila rovněž Kouřim, Nový Bydžov a Broumov. Habsburským vojskům následně otevřely své brány Chrudim, Jaroměř, Polička a Vysoké Mýto. Zatímco Fridrich následně vytáhl na Brno, Albrecht se vydal zpět do Rakouska. Cestou se dne 17. října pokusil obsadit Znojmo, město však uhájila landštejnská posádka. Do Znojma vzápětí přijel Jindřich Korutanský s Rajmundem z Lichtenburka. Korutanec zde místním měšťanům vydal několik privilegií, například aby si sami mohli volit rychtáře. Český král je na šest let také zprostil všech daní a omezil některá královská práva na znojemský hrad. Znojemští měšťané si také vyhradili právo vypovědět Jindřichovi poslušnost, pokud by nedodržel jim slíbené výsady.\n\nVálka Menhartovců proti Habsburkům probíhala i v Jindřichově rodném Tyrolsku a Korutanech, kam v srpnu 1307 vpadly jednotky štýrského zemského hejtmana Oldřicha z Wallsee, jež podpořil i salcburský arcibiskup Konrád, lavanstký a krcký biskup, akvilejský patriarcha i Jindřichův bratranec Jindřich Gorický. Dále také řada hrabata z Heunburgu a Ortenburgu, páni z Pfannbergu, chorvatští magnáti Baboničové a další. Jindřicha v Korutanech zastupoval jeho důvěrník Konrád z Aufensteina, který se však nemohl opřít o žádné spojence, kteří by mu přispěchali na pomoc. Začal proto vyjednávat s uherským rodem Kyseckých. Jindřichův bratr Ota nejprve váhal, zda má vstoupit do války proti římskému králi, nakonec však svého bratra podpořil. Ačkoli dokázal ubránit Lublaň, do rukou útočníků padl Sankt Veit, Klagenfurt, Völkermarkt a další významné opěrné body moci korutanských vévodů. Albrecht po návratu do Rakous zaútočil na dolnobavorské vévody. Štěpána Dolnobavorského římský král porazil v bitvě u Neuburgu a následně Štěpánovi majetky poplenil. Dne 11. listopadu prošel Štěpánovým hlavním městem Landshutem a uchýlil se do Norimberku.\nV Čechách mezitím Jindřichův přívrženec Vilém Zajíc z Valdeka obsadil Žatec, který byl dosud v Habsburských rukou. Nejkrvavější boje se však odehrávaly u východočeských měst. Na Nový rok 1308 Češi u Opočna porazili švábskou družinu vedenou Walterem z Castellu. Po této porážce Fridrich Habsburský, který se předtím odebral do Alpských zemí, na Moravu vyslal vojsko štýrského hejtmana Oldřicha z Wallsee. V březnu 1308 Jindřich Korutanský znovu ovládl Kouřim. I přestože Jindřich dosáhl mnoha úspěchů, jeho pozice byla velmi vratká. Ztratil totiž oporu i ve svých rodových državách, krutě vydrancovaných říšskými vojsky. Král se také dostal do velké finanční tísně a byl proto závislý pouze na českých patricijích a pánech. Královi bezmocnosti využíval především pražský biskup Jan z Dražic, Jindřich z Lipé, Jindřich Berka z Dubé a jiní, jimž stále musel vydávat různá privilegia. Pánu z Lipé Korutanec například zajistil „na věčné časy“ z výnosu ročního desátku 200 hřiven stříbra. Dražici král přiřkl zase výnos z desátků ze všech dolů v Čechách. Jindřichovou neobratnou politikou se stále prohluboval rozvrat českého hospodářství. Korutanec byl proto donucen peníze shánět vykořisťováním klášterů. Dne 11. února 1308 Jindřich uzavřel novou smlouvu s Eberhardem Württemberským, v níž Eberhard přislíbil korutanského vévodu na celých deset let podporovat v boji proti Habsburkům. Tuto dohodu zprostředkoval Ota Dolnobavorský, jenž se zrovna vrátil z Uher, kde totálně selhaly jeho snahy získat uherskou korunu.\nPři přípravách na další tažení do Čech byl 1. května 1308 římskoněmecký král Albrecht Habsburský zavražděn svým synovcem Janem Parricidou. Albrechtova smrti přinesla náhlé ukončení bojů mezi Menhartovci a Habsburky a v Čechách byla neskrývavě oslavována. Fridrich Habsburský se po otcově smrti dále nepokoušel získat českou korunu a tak v červenci 1308 s Korutancem uzavřel příměří a 14. srpna s ním ve Znojmě zpečetil smlouvu, podle které se Habsburkové vzdali všech svých nároků na České království a do čtrnácti dnů měli českému králi odevzdat všechny majetky které v Čechách i na Moravě ovládali. Všem jejich vojákům se však mělo dostat amnestie, stejně jako Elišce Rejčce, která pobývala na Fridrichově dvoře. Jindřich měl Habsburkům na oplátku vyplatit odstupné v hodnotě 45 tisíc hřiven. Část této sumy měla Habsburkům prozatímně zůstat formou zástavy některých měst, jež obsadili v Kraňsku i na Moravě, mezi které patřily Podivín, Znojmo, Pohořelice, Ivančice a hrad Veveří. Jindřich Korutanský podle znojemských úmluv musel zároveň uznávat všechny právní akty, které v Čechách Habsburkové vykonali. Čeští páni na této smlouvě vystupují jako rovnoprávní podílnici státní moci. Jindřichův bratr Ota se ještě před tím počátkem července 1308 usmířil s gorickými hrabaty. Znojemským úmluvám předcházelo také to, že v červnu 1308 se Rajmund z Lichtenburka se souhlasem českého krále vzdal ve prospěch svého příbuzného Jindřicha z Lipé funkce podkomořího. Charismatický Jindřich z Lipé se tak ocitl v čele frakce Ronovců a brzy poté i celé české šlechty.\n\nPo smrti Albrechta Habsburského se v říši rozběhla nová jednání o tom, kdo se stane novým římskoněmeckým králem. Do těchto jednání se vmísil francouzský král Filip IV. Sličný, který chtěl na římskoněmecký trůn dosadit svého bratra Karla z Valois. Právo volit římského krále náleželo sedmi říšským knížatům − kurfiřtům. Mezi tyto kurfiřty patřil i český král. Filip se proto listinou z 20. května 1308 obrátil na Jindřicha Korutanského, ve které ho vyzýval, aby svým vlivem působil v říši na své přátele. O kandidatuře svého bratra na římský trůn se však výslovně nezmínil. Jindřich Korutanský Filipovu výzvu přešel mlčením a proto Filip dne 9. června 1308 vydal další listinu adresovanou českému králi. Nyní se v ní Jindřicha snažil neskrývavě přesvědčit, aby podpořil kandidaturu jeho bratra. Jindřich Korutanský však ani na tuto listinu nezareagoval. Nezúčastnil se ani dalších jednání o novém římském králi, ze kterých nakonec za přičinění svého bratra trevírského arcibiskupa Balduina Lucemburského jako vítěz vzešel lucemburský hrabě Jindřich VII., jenž byl říšskými kurfiřty s výjimkou českého krále dne 27. listopadu 1308 jednomyslně zvolen římskoněmeckým králem. Proč se Jindřich stranil dění v říši není dosud spolehlivě objasněno. Vysvětlením by bylo, že byl příliš neschopný proniknout do takto velké evropské politiky, což se však nejeví jako příliš pravděpodobné, protože do roku 1306 do ní úspěšně zasahoval. Snad tak učinil kvůli složité situaci v Čechách, na kterou se stále musel soustředit. Snad se ale jenom neodkázal zorientovat mezi všemi pretendenty římského krále, snad si nechtěl znepřátelit Fridricha Habsburského, který se o římskou korunu také ucházel. Jindřich však každopádně udělal osudovou chybu, že se nezúčastnil volby římského krále. Stále totiž nebyl právoplatně korunovaný, ani neměl České království od římského krále udělené v léno.\n\nPo smrti Albrechta Habsburského se faktické moci v království chopila silná panská klika vedená podkomořím a maršálkem Jindřichem z Lipé, nejvyšším čišníkem Janem z Vartenberka a Jindřichem Berkou z Dubé, které podporoval rovněž Rajmund z Lichtenburka a královský kancléř Petr Andělův. K nim se přidalo také několik patricijů, a to hlavně Jenslin z Rosenthalu, bývalý stoupenec habsburské kandidatury, jenž se vrátil z azylu a byl Jindřichem z Lipé ustanoven kutnohorským rychtářem, čímž pán z Lipé značně uškodil dalšímu patricijskému rodu Ruthardovců, kteří Kutnou Horu ovládali až dosud. V Praze byla oporou oligarchické vlády panské kliky zase patricij Wolfram, jenž byl dříve rovněž přívržencem Rudolfa Habsburského. Odstavení Ruthardovců a vláda šlechtické kotérie budila však v řadách měšťanů značný odpor. V popředí nespokojenců stál Peregrin Puš, Mikuláš zvaný Thusintmark a rodina Velfoviců v čele s Jakubem od Věže. Tito zámožní patricijové připravili plán, jak se v Kutné Hoře i Praze chopit moci a zajmout přívržence Jindřicha z Lipé. Svůj plán spiklenci uskutečnili 15. února 1309, když v Sedleckém klášteře u Kutné Hory přenocoval Jindřich z Lipé, Jan z Vartenberka, Jenslin z Rosenthalu a švábský šlechtic Jan z Klingenbergu. Do kláštera vpadl houf ozbrojených horníků vedených Peregrinem Pušem a Ruthardovci. Kutnohorského rychtáře Jenslina z Rosenthalu spiklenci na místě popravili, ale Jindřicha z Lipé a Jana z Vartenberka zajali. Ve stejném okamžiku v Praze uskutečnili převrat Velfovici spolu s Mikulášem Thusintmarkem, kteří zajali Rajmunda z Lichtenburka, Petra Andělova a Jindřicha Berku z Dubé, a ovládli tak celé město. Pokusili se sice zavraždit také Wolframa, ale ten podobně jako při převratu v červenci 1307 z Prahy unikl. Vzbouřenci zajatým pánům následně položili tvrdé podmínky. Požadovali po nich, aby se přední patricijské rody mohly podílet na vládě v království. Plánovali rovněž sňatky svých dětí s potomky zajatých pánů. Mikuláš Ruthard chtěl svého mladého syna oženit s dcerou Jindřicha z Lipé a Jakub Velfovic od Věže vdát svou dceru za někoho z rodu Lichtenburků.\n\nJindřich Korutanský do situace zřejmě vůbec nezasáhl, ačkoli podle některých pramenů útok na šlechtické předáky zorganizoval právě on. Jindřichova pozice se každopádně stále horšila. Zatímco zajmutí páni byli donuceni patricijským spiklencům zastavit některé své hrady, proti Jindřichovi v Praze vypuklo povstání, jež vedlo k tomu, že český král byl dokonce vyhnán z Pražského hradu, kam se mohl vrátit až poté, když se za něj přimluvil Ota Dolnobavorský, jenž mu do Čech přispěchal na pomoc. Vítězní patricijové si však po propuštění Jindřicha z Lipé a jeho přívrženců nedokázali udržet vůdčí postavení v zemi. Někdy na svátek svatého Jana Křtitele roku 1309 do Prahy vpadla vojska Jindřicha z Lipé. Strůjci únorového spiknutí, tedy Velfovici, Ruthardovci, Peregrin Puš a Mikuláš Thusintmark, byli vyhnáni do ciziny a pán z Lipé se spolu s Wolframem znovu zmocnil Prahy i Kutné Hory. Jindřich z Lipé se následně opevnil v malostranské mostecké věži a Wolfram zase v křižovnickém špitálu u Juditina mostu. Panská klika se tak opět zmocnila vlády v Čechách.\n\nPostupem času se mezi odpůrci české krále Jindřicha Korutanského začaly objevovat návrhy na panovníka, který by ho měl nahradit na českém trůně. Z jejich řad proto postupně začala krystalizovat prolucemburská opozice, jenž si za cíl vzala na český trůn místo Jindřicha Korutanského dosadit Jana Lucemburského, mladičkého syna nového římského krále Jindřicha VII. Jan se podle jejich plánů měl oženit s dcerou Václava II. Eliškou Přemyslovnou. Tento úmysl měl své zastánce mezi šlechtou, preláty i patriciátem. V jejich čele stanuli cisterciáčtí opati − opat sedleckého kláštera Heidenreich a opat zbraslavského kláštera Konrád z Erfurtu. Důvod, proč se tito muži přidali do prolucemburské opozice, lze spatřovat v kořistnické politice Jindřicha Korutanského vůči cisterciáckým klášterům. Když Eliška Přemyslovna se záměrem cisterciáckých opatů souhlasila, Dne 14. srpna se o v Heilbronnu uskutečnilo první neoficiální jednání zástupců protikorutanské strany v Čechách, Konráda Zbraslavského a Petra Žitavského, s Jindřichem VII. Výsledkem jednání bylo to, že Jindřich VII. nakonec údajně prohlásil, že českou královnou se může stát jedině Eliška Přemyslovna. V září 1309 se ve Špýru konal říšský sněm, který Jindřich VII. využil na odražení mocenských zájmů Habsburků na České země. Dosáhl zde totiž uzavření dohody, ve které se Habsburkové vzdali všech svých nároků na český trůn a slíbili Jindřicha VII. v záměru získat České země pro svého syna Jana podpořit. Římský král jim zároveň v sumě 50 000 hřiven stříbra zastavil celou Moravu.\n\nV říjnu roku 1309 pozval Jindřich Korutanský do Čech z Korutan od svého bratra Oty družinu o osmdesáti mužích vedenou svým důvěrníkem korutanským maršálkem Konrádem z Aufensteina a jeho bratrem Jindřichem z Aufenteina, aby upevnil své postavení v zemi. Konrád z Aufensteina vložil posádku do Pražského hradu a Kutné Hory. Příchod korutanských vojáků do Čech však domácí prostředí spíše podráždil. Další setkání Jindřicha VII. se zástupci české šlechty proběhlo v lednu 1310 v Norimberku. Bylo završeno několika listinami vydanými Jindřichem VII. dne 31. ledna. V nejdůležitější listině římský král sdělil, že zachová práva všech obyvatel Českého království, pokud si za krále zvolí krále, kterého jim on navrhne. Jindřich VII. do Čech také vyslal zvláštní poselstvo, jež mělo prověřit, zda se v Čechách vše odehrává tak, jak římskému králi popsal protikorutanský tábor. Toto poselstvo vedl mohučský arcibiskup Petr z Aspeltu. Poselstvo v Čechách však zajal korutanský maršálek Jindřich z Aufensteina, které propustil až po pěti dnech, když mu slíbili, že Čechy okamžitě opustí.\nSoučasně se od Jindřicha Korutanského odklonili dosavadní faktičtí vládci v Čechách Jindřich z Lipé a Jan z Vartenberka, kteří kvůli příchodu korutanské družiny do Čech v čele s Aufensteiny na českého krále postupně ztráceli svůj vliv. V únoru 1310 probíhala v Praze jednání mezi Jindřichem Korutanským a Fridrichem Kulhavým, jenž zde zastupoval svého otce míšeňského markraběte a Jindřichova spojence Fridricha Pokousaného. Obě strany se zavázaly, že si navzájem pomůžou proti komukoliv. Fridrich také přislíbil, že Jindřichovi Korutanskému do Čech na pomoc pošle vojsko. Český král mu na oplátku zastavil města Litoměřice, Most, Louny a Mělník, čímž si míšeňský markrabě de facto zajistil vládu nad většinou severních Čech. Do Fridrichovy moci se měla dostat i věž Pražského hradu, ačkoli ji měl jménem míšeňského markraběte stále ovládat korutanský maršálek Konrád z Aufensteina. Dále bylo dohodnuto, že pokud by Jindřich České království na čas opustil, Fridrich ho měl za jeho nepřítomnosti zde zastupovat. Pokud by Korutanec zemřel bezdětný, český trůn měl za podmínky, že zajistí královnu-vdovu Annu, zdědit Fridrich. Touto dohodou se Fridrich měl de facto na čas chopit vlády v Českých zemích. Na počátku května 1310 do Čech skutečně dorazila vojenská pomoc z Míšeňska vedená Albrechtem z Barby, Otou z Eilenburgu a plavenským fojtem Jindřichem.\n\nKdyž se Jindřich Korutanský dozvěděl o plánu cisterciáckých opatů provdat Elišku Přemyslovnu za Jana Lucemburského, rozhodl se, že ji v tom zabrání. Pokusil se proto Elišku násilím vdát za nevýznamného míšeňského barona Otu z Bergova. Eliška se tomuto nerovnému sňatku samozřejmě bránila. Dne 28. května kvůli tomu z Pražského hradu tajně uprchla na Vyšehrad, kde na ni čekal Jan z Vartenberka, jenž ji následně doprovodil do Nymburku. Podle vyprávění Petra Žitavského se Elišku Přemyslovnu pokusila otrávit Jindřichova manželka a Eliščina sestra Anna , což se však jeví jako velmi nepravděpodobné.\n\nV polovině června 1310 před Pražským hradem vypukl boj mezi vojáky Jindřichových odpůrců a míšeňsko-korutanským vojskem. Korutanci vedení Jindřichem z Aufensteina byli na hlavu poraženi a Prahu ovládli Jindřichovi oponenti. Pouze Pražský hrad zůstal v Jindřichových rukou. Dne 29. června do Prahy vítězní páni přivedli Elišku Přemyslovnu. Na straně Jindřicha Korutanského zůstali především šlechtici z východních Čech, mezi kterými vynikali Oldřich z Lichtenburka, Václav a Čeněk ze Žleb, Zdislav ze Šternberka, Dětřich ze Žiželic a Hrabiše z Paběnic. Do Prahy byl následně svolán zemským sněm, na němž se projednávalo sesazení Jindřicha Korutanského. Zúčastnění se rozhodli vyslat poselstvo za římskoněmeckým králem na říšský sněm do Frankfurtu. Mezitím Jindřich Korutanský s českou šlechtou uzavřel příměří. Poté co se dozvěděl o záměru zemského sněmu vyslat za římským králem poselstvo, prostřednictvím Konráda z Aufensteinu a Jindřicha z Rotenburgu zemskému sněmu tento záměr zakázal. Sněm do Německa své zástupce ale vyslal i navzdory jeho varování. Rozhodující jednání na říšském sněmu ve Frankfurtu bylo završeno listinou z 25. července 1310, v níž římský král souhlasil s tím, že si jeho syn Jan v Německu vezme Elišku Přemyslovnu a nastoupí na český trůn. Datum sňatku bylo určeno 1. září 1310. Česká delegace se zároveň zavázala, že České království bude Janovi vydáno bez překážek. Říšská knížata přítomná na tomto sněmu se z Jindřichova popudu následně usnesla, že Jindřich Korutanský vládne v Českých zemích nelegitimně a vyjádřila svůj souhlas s tím, že římský král chce na český trůn dosadit svého syna. Fridrich Míšenský na pomoc Korutancovi do Čech mezizím vyslal další vojsko pod vedením svého syna Fridricha Kulhavého, které se 18. července znovu zmocnilo Kutné Hory, jež dosud ovládal Jan z Vartenberka, a Kolína. Dne 28. července Jindřichovi Korutanskému navíc věrnost slíbila řada českých šlechticů, a to především Oldřich z Lichtenburka. Jindřich Korutanský se o rozhodnutí Jindřicha VII. sice patrně dozvěděl, ale Elišce se v odjezdu z Prahy na její svatbu s Janem Lucemburským neodvážil zabránit, protože by se tak otevřeně postavil proti rozhodnutí římského krále. Vůči Elišce se rozpoutala jenom vlna pomluv. Dne 14. srpna 1310 Eliška Přemyslovna vyjela z Prahy a 25. srpna dorazila na dvůr Jindřicha VII., který zrovna prodléval v Heimbachu. Dne 30. srpna se Jindřichův dvůr přesunul do Špýru, kam římský král svolal říšský sněm. Zde 31. srpna Janovi Lucemburskému římskoněmecký král udělil České království v léno. Jana s Eliškou Přemyslovnou v špýrském dómu následně oddal kolínský arcibiskup Jindřich II. z Virneburgu.\nNa počátku září 1310 Prahu, jenž drželi Jindřichovi odpůrci, oblehly míšeňské jednotky. Vniknout do Prahy se Míšňanům však podařilo až 14. září, kdy po neúspěšném odporu vojska Vítka z Landštejna ovládli celé město. Zatímco Jindřich Korutanský se stále ukrýval na Hradě, Fridrich Kulhavý se de facto zmocnil vlády nad celým královstvím. Dne 18. října se do Čech vydala výprava Jana Lucemburského doprovázeného jeho poručníkem Petrem z Aspeltu s cílem sesadit Jindřicha Korutanského z českého trůnu. Hranice Českého království přešla přes Chebsko. Podpořily ji rovněž oddíly Jindřicha z Lipé a pražského biskupa Jana z Dražic. Dne 19. listopadu Jan zaútočil na Kutnou Horou, jejíž obsazení však selhalo, protože město s podporou měšťanů udatně hájil korutanský maršálek Jindřich z Aufensteina. Poté co ztroskotal pokus obsadit Kolín, Janovo vyčerpané vojsko nakonec vytáhlo na samotnou Prahu, před kterou rozbilo tábor 28. listopadu. Ani ji se však Janovým vojskům nepovedlo dobýt. Protože se blížila zima, stoupala v lucemburském ležení netrpělivost a malomyslnost. Až 3. prosince 1310 se díky tajnému jednání Petra z Aspeltu s některými pražskými měšťany Janově vojsku podařilo vniknout do Prahy brankou u dnešní Prašné brány. Janovo vojsko se brzy s křikem \"Mír, mír, mír!\" zmocnilo celého města a vyhnalo odsud Míšňany i Korutance. Anna Přemyslovna následně na Petrovi z Aspeltu vyžádala nekrvavou kapitulaci korutansko-míšeňského vojska a pro sebe i Jindřicha svobodný odchod z Čech. S odchodem do Tyrolska Jindřichovi a Anně údajně pomohl norimberský purkrabí Fridrich a hrabě Ludvík z Öettingen. Korutanec si z Prahy zároveň odváděl několik rukojmí od pražských měšťanů, které ale ještě v Praze osvobodil Vilém Zajíc z Valdeka. Jindřich Korutanský s chotí Prahu opustil 9. prosince. O zbytku jejich cesty do Tyrolska se nedochovaly žádné prameny. Oficiální mír však mezi sebou Korutanec a Lucemburk neuzavřeli, pročež Jindřich až do smrti užíval titulu českého krále a nikdy se nevzdal svých nadějí na ovládnutí Českého království.\n\nPo návratu do Tyrolska a Korutan Jindřich musel čelit velmi složité finanční situaci, která byla důsledkem zkrachování bankovního domu Frescobadinů ve Florencii, Jindřichových zvýšených nákladů při vládě v Čechách a vyrabování Korutan i Kraňska Habsburky roku 1307. Jindřich byl od května 1310 však zároveň jediným vládcem svých zemí, protože jeho bratr bezdětně zemřel. Jindřich ani jeho choť Anna se titulu českého krále a české královny nikdy nevzdali, používali i nominální titul polského krále, od nějž však později ustoupili. Vévodský pár v Tyrolsku žil v paláci ve městě Hall. Římskoněmecký král Jindřich VII. Lucemburský se mezitím vydal do Itálie na svou římskou jízdu, jejímž cílem bylo získat císařskou korunu. Jindřich VII. Jindřicha Korutanského požádal, jestli by na římskou jízdu mohl jet přes Jindřichem ovládaný brennerský průsmyk, což však tyrolský hrabě odmítl. Následně se římský král pokusil s Korutancem usmířit tím, že mu na římské jízdě nabídl účast. Ani to však Jindřich Korutanský nepřijal.\n\nS Habsburky se Jindřich však prostřednictvím své sestry Alžběty, matky Fridricha Habsburského, usmířit chtěl. Nakonec se to podařilo na jednání v Pasově roku 1311, kde Habsburkové Jindřichovi prominuli dluh 45 000 hřiven. Podle uzavřené dohody jim korutanský vévoda na oplátku měl postoupit Kraňsko i Vindickou marku. Jindřich se následně v roce 1312 kvůli tíživé finanční krizi rozhodl přistoupit k radikálním opatřením. Vládu v Tyrolsku totiž předal deseti zemským úředníkem a s manželkou se odebral do Korutan. Toto opatření však nakonec ničemu neprospělo, takže po třech rocích života v Korutanech se Jindřich znovu odebral do Tyrolska a faktickým vládcem v Korutanech učinil korutanského maršálka Konráda z Aufensteina. Dne 3. září 1313 v Lublani ve věku 22 let nečekaně zemřela Jindřichova manželka Anna. Příčina její smrti je neznámá, před ní však ještě stihla sepsat závěť, podle které si přála být pohřbena chóru dominikánského klášterního kostela v Bolzanu, což ji Jindřich splnil. Jindřicha Annino úmrtí zřejmě zaskočilo a zlomilo. Za svou ženu nechal každý rok ve výročí její smrti v několika kostelech sloužit na její památku mši.\n\nRoku 1314 dal svůj kurfiřtský hlas ve prospěch Habsburka Fridricha Sličného, zatímco Jan Lucemburský podporoval Ludvíka IV. Bavora. Toto však nemohlo vzrůstající moc Lucemburků ve střední Evropě ohrozit. Roku 1321 předložil Ludvík Bavor Janu Lucemburskému plán, jak získat Jindřicha na svoji stranu. Korutanec v té době již podruhé ovdověl (Anna Přemyslovna zemřela roku 1313, druhá manželka Adléta Brunšvická roku 1320), a proto vzešel nápad oženit ho s Janovou sestrou Marií. Ta však sňatek, zřejmě z popudu Elišky Přemyslovny, která svého švagra nenáviděla, odmítla a Jindřich zůstal v habsburském táboře.\n\nJindřichovo první a poslední, třetí manželství s Beatrix Savojskou (vzal si ji roku 1328) zůstalo bezdětné. Adléta Brunšvická mu porodila dvě dcery. Vzhledem k tomu, že starší Adléta byla psychicky nemocná, stala se mladší Markéta, zvaná Maultasch (Pyskatá) jedinou dědičkou korutanských držav. Ve snaze zajistit si lákavé menhardovské dědictví získal ji Jan Lucemburský jako nevěstu pro svého druhorozeného syna Jana Jindřicha. Sňatek se slavil roku 1330. V případě smrti stárnoucího vévody měl Jan převzít poručnictví nad jeho dětmi a regentskou vládu v Korutanech a Tyrolsku. Ani tehdy se však Jindřich nezřekl svých nároků na českou korunu. Ve vysokém věku zemřel nečekaně po záchvatu mrtvice. Je pohřben v tyrolském klášteře Stams.\n\nPo několika letech Jindřichova dcera Markéta, žena prý velice smyslná a navzdory přezdívce hezká, svého prvního manžela zapudila (údajně kvůli impotenci) a provdala se za syna císaře Ludvíka Bavora. Lucemburkům tak nezůstalo z korutanského jmění zhola nic.\n\n\n"}
{"id": "36631", "url": "https://cs.wikipedia.org/wiki?curid=36631", "title": "Menhard II. Tyrolský", "text": "Menhard II. Tyrolský\n\nMenhard II. též Menhart Tyrolsko-Gorický (1238 — 1. listopadu 1295 Greifenburg) z rodu Menhardovců byl hrabě gorický a tyrolský.\n\nNarodil se jako syn hraběte Menharda I. a Adély, dcery Albrechta III. Pomáhal Rudolfu I. Habsburskému v boji s českým králem Přemyslem Otakarem II. Roku 1276 obsadil se svým bratrem Albrechtem Přemyslovo Kraňsko. Za tyto zásluhy byl roku 1286 jmenován korutanským vévodou, a stal se tak říšským knížetem.\n\nKoncem šedesátých let se oženil s Alžbětou Bavorskou, vdovou po římském králi Konrádovi IV., matkou Konradina. Z tohoto manželství se narodilo asi šest dětí. Patří mezi ně pozdější český král Jindřich Korutanský a také manželka Habsburka Albrechta Alžběta.\n\nMenhard zemřel roku 1295 a je pohřben po manželčině boku v cisterciáckém klášteře Stams.\n\n\n"}
{"id": "36632", "url": "https://cs.wikipedia.org/wiki?curid=36632", "title": "Jan Jindřich", "text": "Jan Jindřich\n\nJan Jindřich Lucemburský (12. února 1322, Mělník – 12. listopadu 1375, Brno) byl český kralevic, moravský markrabě v letech 1349–1375 a vévoda tyrolský v letech 1335–1341. Byl to druhorozený syn Jana Lucemburského z prvního manželství s Eliškou Přemyslovnou a mladší bratr Karla IV.\n\nRoku 1327 byl mladší syn krále Jana, pojmenovaný po otci a dědovi, poslán do Tyrolska jako budoucí manžel (16. 9. 1330) Markéty, dcery Jindřicha Korutanského z rodu Menhardovců a jeho dědičky.\n\nPo smrti Jindřicha Korutanského (1335) vznikl spor ohledně nástupnictví v jeho državách. Tehdy rod Habsburků uzavřel smlouvu s císařem Ludvíkem Bavorským, která zbavovala Jana Jindřicha a jeho manželku Markétu dědičného práva. Tuto smlouvu Jan Lucemburský roku 1339 potvrdil. Proti tomuto ujednání se postavil jak Jan Jindřich, jeho bratr Karel IV., tak i české stavy.\n\nMarkéta se s Janem Jindřichem rozvedla kvůli jeho údajné impotenci. Vzápětí se provdala za braniborského markraběte Ludvíka, syna císaře Ludvíka Bavora.\n\nO navrácení Tyrolska usiloval pro svého bratra Karel IV. v roce 1347, avšak neuspěl. Nakonec Janu Jindřichovi udělil jako léno Moravu 26. prosince 1349 s tím, že se potomci jeho bratra nebudou domáhat českého trůnu, pokud budou živi potomci Karla IV. Bylo ostatně přáním Jana Lucemburského, aby se jeho mladší syn stal moravským markrabětem.\n\nJan Jindřich se po rozluce s Markétou Pyskatou (1349) oženil s Markétou Opavskou (1349/50), dcerou vévody Mikuláše II. Opavského, s níž pak měl šest dětí. Po její smrti v roce 1363 se oženil ještě dvakrát. 6. nebo 26. 2. 1364 s Markétou Habsburskou (1346–1366), dcerou rakouského vévody Albrechta II. a trochu paradoxně vdovou po Menhardu III. Tyrolském, synovi první manželky Jana Jindřicha Markéty Korutanské (Pyskaté). Počtvrté se Jan Jindřich oženil zřejmě v roce 1366 s Alžbětou Oettingenskou.\n\nVšichni jeho legitimní potomci pocházejí z druhého manželství, kromě toho se stal otcem nemanželského syna Jana, pozdějšího litomyšlského biskupa a aquilejského patriarchy.\n\nJan Jindřich působil jako oddaný diplomat ve službách svého bratra. V Praze na Starém Městě vlastnil palác čp. 158/I v dnešní Husově třídě,který byl v době barokní zastavěn do Clam-Gallasova paláce). Za své sídelní město si však vybral Brno, kde oživil, rozvinul a dobudoval moravský lucemburský dvůr. Zde také založil augustiniánský klášter, který se měl stát místem posledního odpočinku všech příslušníků moravské rodové větve, nakonec je zde ale pohřben jen jeho nejstarší syn Jošt. Na druhou stranu ovšem Brno značně zadlužil (často ve prospěch staršího bratra) a město se dlouho z dluhů vzpamatovávalo. 13. srpna roku 1375 založil Jan Jindřich s Alžbětou Oettingenskou a svými syny kartuziánský klášter v Králově Poli.\n\nDědicem Jan Jindřich ustanovil nejstaršího Jošta, majetek ovšem rozdělil i mezi další dva syny, Prokopa a Jana Soběslava. Jeho synové brzy rozpoutali vleklé spory o dědictví.\n\nLion Feuchtwanger napsal román o první Janově manželce Markétě Korutanské, který nazval \"Ošklivá vévodkyně\". Vystupuje zde i Jan Jindřich, v autorových představách jako slabá figura.\n\nVšichni legitimní potomci Jana Jindřicha pocházeli z manželství s Markétou Opavskou:\n\n\n"}
{"id": "36638", "url": "https://cs.wikipedia.org/wiki?curid=36638", "title": "Rudolf Habsburský", "text": "Rudolf Habsburský\n\nRudolf Habsburský (kolem 1281 – 3. července 1307 Horažďovice) byl rakouský a štýrský vévoda, moravský markrabě, devátý český král a titulární polský král z rodu Habsburků.\n\nNarodil se jako syn rakouského a štýrského vévody Albrechta I. Habsburského a jeho manželky Alžběty Goricko-Tyrolské. Poté, co se jeho otec stal v roce 1298 římskoněmeckým králem, přenechal Rudolfovi vládu v Rakousích a Štýrsku. V roce 1300 se Rudolf oženil s Blankou, sestrou francouzského krále Filipa IV. Sličného. Nejprve aktivně podporoval vévodu Jindřicha Korutanského v jeho konfliktech s korutanskou šlechtou. Rakousko-korutanské vztahy se však výrazně zhoršily poté, co Jindřich v roce 1304 odmítl účast na habsburském tažení do Čech proti Václavovi II. Rudolf byl jedním z předních vůdců tohoto tažení, které však nakonec skončilo vojenským fiaskem.\n\nV roce 1306 byl zavražděn český král Václav III., a protože zemřel bez mužských potomků, dynastie Přemyslovců již neměla žádného mužského příslušníka. Novým českým králem byl sice zvolen Jindřich Korutanský, ale římský král Albrecht Habsburský České království prohlásil za odumřelé léno spadlé na říši a spolu se svým synem Rudolfem vpadl do Čech. Po uplácení českých pánů Rudolf s Albrechtem Jindřicha z území Čech vypudili. Rudolf byl následně zvolen za českého krále a oženil se s Eliškou Rejčkou, vdovou po Václavovi II. Vládu v Rakousku zároveň přenechal svému mladšímu bratru Fridrichovi. Rudolf si během své krátké vlády v Čechách kvůli své údajné šetřivosti vysloužil přízvisko „král Kaše“. Šetřivost však byla v jeho situaci zřejmě zcela na místě, protože královská pokladnice byla značně zadlužena.\n\nNa počátku ledna 1307 Albrecht Čechy a Moravu udělil v léno Rudolfovi i svým mladším synům a zavedl nový nástupnický řád, podle kterého by v případě Rudolfovy bezdětné smrti měl český trůn připadnout nejstaršímu z jeho mladších bratrů. Na jihozápadě Čech se proti Rudolfovi brzy zvedla vlna šlechtického odporu vedená Bavorem III. ze Strakonic a Vilémem Zajícem z Valdeka. Rudolf proti odbojným pánům proto v červnu 1307 zahájil tažení, které dosáhlo značných úspěchů. Bavor ze Strakonic byl nakonec obležen v Horažďovicích, kde kapituloval. Ještě téhož dne však Rudolf před Horažďovicemi podlehl úplavici a byl pohřben v bazilice svatého Víta na Pražském hradě. Na českém trůně ho opět nahradil Jindřich Korutanský.\n\nRudolf III. Habsburský se narodil kolem roku 1281 jako nejstarší ze šesti synů rakouského a štýrského vévody Albrechta I. Habsburského a jeho manželky Alžběty Goricko-Tyrolské, sestry vévody Jindřicha Korutanského.\n\nV červnu 1298 na jednání v Mohuči kurfiřti z římského trůnu sesadili úhlavního soka Habsburků Adolfa Nasavského a za nového římskoněmeckého krále vzápětí zvolili Rudolfova otce Albrechta. Albrecht nasavského hraběte následně drtivě porazil v bitvě u Göllheimu, ve které Adolf padl. Po korunovaci na římského krále Albrecht v listopadu 1298 uspořádal okázalou slavnost v Norimberku, kde udělil rakouské a štýrské vévodství ve společné léno svým synům Rudolfovi III., Fridrichovi I. a Leopoldovi I. Protože Fridrich byl v této době devítiletý a Leopold měl pouze pět let, faktickou vládu v Rakousku a Štýrsku měl vykonávat jejich starší bratr Rudolf, jemuž tehdy bylo mezi 15−18 lety. I přesto si však hlavní slovo v těchto zemích podržel Albrecht.\n\nUž v roce 1295 se Albrecht neúspěšně pokoušel o sňatkové spojení mezi příslušníky habsburské a kapetovské dynastie vládnoucí ve Francii. Poté, co Albrecht nastoupil na římský trůn, začal opět usilovat o posílení vzájemných vztahů s francouzským králem Filipem IV. Sličným. K jednání mezi Albrechtem a Filipem došlo už koncem léta 1299. Vznikl plán oženit Rudolfa s Filipovou sestrou Blankou. I přes silný odpor říšských kurfiřtů se na sklonku listopadu 1299 oba králové v hojném doprovodu osobně dostavili do městečka Quatrevaux na francouzsko-říšské hranici a uzavřeli zde svatební smlouvu. Rudolf měl jako svatební dar obdržet Rakouské a Štýrské vévodství, respektive se stát jediným leníkem v těchto zemích, o které se dosud dělil s mladším bratrem Fridrichem a Leopoldem. Nevěsta věnem dostala freiburské hrabství ve Švýcarsku a Lantkrabství Horní Alsasko. Dohoda byla ratifikována na počátku prosince 1299. Rudolf se s Blankou oženil na svatodušní svátky v roce 1300. Kronikáře upoutaly především bohaté a luxusní šperky i oděvy francouzské nevěsty.Vídeň manželský pár uvítala až o Vánocích téhož roku. Ačkoli byla Blanka Rudolfovi velkou oporou, manželství zůstalo bezdětné. Svého manžela Blanka i mnohokrát zastupovala v jeho nepřítomnosti v zemi a doprovázela ho na jeho cestě do Štýrska. Patrně v souvislosti s narozením mrtvého dítěte Blanka v roce 1304 sepsala svůj testament a dne 19. března 1305 zemřela.\n\nOd roku 1300 se Rudolf angažoval v konfliktu mezi Jindřichem Korutanským a korutanskými šlechtici, kteří se proti Jindřichovi bouřili. Rakouský vévoda do této situace zasahoval ve prospěch Jindřicha. Nikdy se od něj však nedočkal uznání. V srpnu 1304 se Rudolf v Bratislavě sešel s uherským vzdorokrálem Karlem I. Robertem z Anjou, slovenským velmožem Matoušem Čákem, zástupci Kumánů a možná i s kujavským vévodou Vladislavem Lokýtkem. Účastníci se dohodli na společném vojenském vpádu do Českého království, které mělo oslabit českého a polského krále Václava II., jenž římskému králi, Anjouovcům i Lokýtkovi svými úspěchy činil potíže. Rudolf s Albrechtem tažení načasovali na dobu, kdy byl Václav zaneprázdněn věcmi v Uhrách, kam vedl vojenskou výpravu na pomoc svému synovi Václavovi III. Zatímco uherská, říšská a rakouská vojska měla do Čech vpadnout z jihu a následně vytáhnout na Kutnou Horu, Lokýtek měl zaútočit na Malopolsko a kníže Jindřich III. Hlohovský na Velkopolsko.\nCelé tažení začalo útokem vojska vedeného Rudolfem, jež sestávalo z Uhrů, Kumánů a Rakušanů. Tažení bylo provázeno neobyčejnou krutostí vůči civilnímu obyvatelstvu, protože Rudolf pohanským Kumánům povolil místo žoldu brát křesťany do otroctví a krutě drancovat. Albrecht mezitím zaútočil na jižní Čechy, dostal se však do pevného sevření vítkovských vojsk. Musel proto čekat na pomoc ze strany Rudolfa. Ten se dal na zpáteční cestu přes Rakousko, které bylo rovněž vydáno napospas ničivému plenění kumánských jednotek. Rudolf s Albrechtem svá vojska spojili počátkem října 1304 a vydali se na pochod ke Kutné Hoře. Brzy se však ukázala marnost celého tažení. Římský král totiž spoléhal na jednu rozhodující bitvu, místo toho však jeho vyčerpané vojsko muselo čelit vyčkávací taktice českých vojáků, které podpořil také braniborský markrabě Ota IV. Se šípem. Následně se rakousko-uherské vojsko dalo na ústup, který se za sněhové vánice na Vysočině změnil v útěk. Habsburské tažení tak skončilo totálním vojenským fiaskem. Následně byla zahájena smírčí vyjednání mezi českým a říšským dvorem, která však Václav II. nestihl sám dokončit, protože v červnu roku 1305 zemřel. Jednání s Habsburky proto dovršil jeho syn a nástupce Václav III.\n\nPo návratu do Rakouska se Rudolf opět zaměřil na Jindřicha Korutanského, který se odmítl účastnit tažení do Čech. Rudolf od něj za tento postoj začal vymáhat dosud nevyplacené věno své matky Alžběty, sestry korutanského vévody. Zároveň se pokoušel opatřit šest tisíc hřiven stříbra, jimiž měly být vyplaceny korutanské zástavy v Kraňsku a Vindické marce. Těmito kroky chtěli Habsburkové odstranit vliv svých dřívějších korutanských spojenců z této oblasti.\n\nV srpnu 1306 byl zavražděn český král Václav III. Protože zemřel bez mužského dědice a dynastie Přemyslovců již neměla žádného mužského příslušníka, do Prahy byly svolány zemské elity, které měly zvolit nového českého krále. Do situace se však pohotově vmísil král Albrecht Habsburský, který se o olomoucké vraždě Václava III. dozvěděl v Henegavsku, když připravoval tažení proti Wettinům. Přípravy tažení okamžitě přerušil a vydal se k českým hranicím. Na sklonku srpna byl již v Norimberku, kde vydal listinu žádající české pány, aby za českého krále zvolili jeho syna Rudolfa. I přestože si habsburská kandidatura v Čechách získala několik přívrženců, volba nakonec padla na Jindřicha Korutanského, manžela Václavovy sestry Anny Přemyslovny. Albrecht následně České království prohlásil za odumřelé léno spadlé na říši a přes Chebsko s vojskem překročil české hranice. Ani Rudolf nemeškal a s vojskem vstoupil do jižních Čech. Jindřich Korutanský se sice snažil získat zahraničí spojence − dne 8. září v Furth im Waldu uzavřel spojenectví s dolnobavorským vévodou Štěpánem I. a v Domažlicích s Eberhardem Württemberským, nepodpořilo ho však české panstvo, které v celé záležitosti hrálo zásadní roli. Zatímco Rudolf již 1. října 1306 stanul před Prahou, Albrecht rozbil tábor u Loun. Zde proběhlo Albrechtovo a Rudolfovo uplácení předních českých šlechticů, aby podpořili Rudolfovu kandidaturu na český trůn. Rajmundovi z Lichtenburka Rudolf slíbil výnosný úřad nejvyššího podkomořího, Jindřichovi z Rožmberka zase úřad nejvyššího komorníka a hrabství Raabs v Rakousích, které za vlády Přemysla Otakara II. držel Jindřichův otec Vok I. z Rožmberka a ačkoli ho nyní ovládal rakouský šlechtic Štěpán z Maissova. Na Habsburskou stranu se dále přidali například Dobeš z Bechyně, Albrecht ze Žeberka, Hynek Berka z Dubé či Jindřich z Lipé.\n\nPoté, co Jindřich Korutanský poznal, že situace je pro něj ztracena, tajně se svou chotí uprchl z Prahy zpátky do Korutan. Dne 10. října 1306 se Albrecht vydal k Praze, aby zde dovršil jednání s českou šlechtou. Čeští páni v čele s pražským biskupem Janem IV. z Dražic na Albrechtovi žádali především potvrzení Zlaté buly sicilské. Albrecht byl ochoten tento požadavek splnit, ale s podmínkou, že bude zrušena platnost privilegia zaručujícího dědická práva Přemysloven na český trůn, které údajně dříve udělil římský král Richard Cornwallský českému králi Přemyslu Otakarovi II. Čeští páni Rudolfa zároveň vyzývali ke sňatku s vdovou po Václavovi II., Piastovnou Eliškou Rejčkou. Tímto sňatkem měl Rudolf legitimizovat svůj nárok na český i polský trůn. Dne 16. října byl Rudolf Habsburský slavnostně zvolen českým králem. Druhý den byl Rudolf salcburským arcibiskupem Konrádem IV. z Fohnsdorfu oddán s Eliškou Rejčkou a stanul v čele Českého království. Manželství Elišky Rejčky a Rudolfa bylo údajně šťastné. Vládu v Rakousku a Štýrsku místo Rudolfa zároveň převzal jeho mladší bratr Fridrich Sličný.\n\nRudolf se za svou vládu téměř neprojevil, protože nevládl ani jeden rok. Podle Dalimilovy kroniky z Pražského hradu vyhnal dcery Václava II., což pobouřilo českou společnost. Toto tvrzení je však pochybné, protože dvě ze tří Přemysloven byly už vdané a v době Rudolfovy vlády na Hradě nepobývaly. Dalimil Rudolfa také obviňoval z přílišné šetřivosti, kvůli čemuž si prý vysloužil přízvisko „král Kaše“, protože v královské kuchyni se podle něj podávala pouze kaše, jídlo prostého lidu. Šetřivost však patrně byla v Rudolfově situaci zcela na místě − česká královská pokladnice byla ještě z časů Jindřicha Korutanského a Václava II. značně zadlužená a Rudolf finanční prostředky nemohl čerpat ani z rakouských zemí, kde vládu převzal jeho mladší bratr. Po zemi o Rudolfovi proto brzy začaly kolovat vtipy a popěvky o již zmíněném „králi Kaše“ i o „králi Hokynářovi“. Dalimil nadále mluví o tom, že Rudolf nedodržoval sliby, které před svým nástupem na trůn dal českým pánům. Ani zde však neexistují žádné jiné doklady toho, že by Rudolf své sliby po nástupu na trůn rušil. Habsburky k rychlosti při osvojování státu poháněla zřejmě Rudolfova nemoc. Dalimil ve své kronice tvrdí, že Rudolf rozsazoval švábské rytíře na královské hrady.\n\nDne 18. ledna 1307 římský král Albrecht ve Znojmě udělil Čechy a Moravu ve společné léno jak Rudolfovi, tak jeho mladším bratrům. Vydal zde rovněž nový nástupnický řád, podle kterého v případě Rudolfovi smrti měl na český trůn nastoupit nejstarší z jeho mladších bratrů. Albrecht tak fakticky obešel Zlatou bulu sicilskou a zpochybnil volební právo české šlechty.\n\nV průběhu roku 1307 proti Rudolfovi v Českých zemích postupně rostla nechuť. Český král se dostával do sporů i s pražským biskupem Janem IV. z Dražic. V jihozápadních Čechách Rudolfovi navíc stále odporovali poslední přívrženci Jindřicha Korutanského, mezi které patřil především Vilém Zajíc z Valdeka, Ojíř z Komberka a Bavor III. ze Strakonic. Zároveň neustávaly potyčky s Bavory, protože spojenec Jindřicha Korutanského, dolnobavorský vévoda Štěpán I., odbojné pány zřejmě podporoval. Rudolf se rozhodl, že odbojné pány pokoří a v červnu 1307 proti nim zahájil tažení. Tažení mělo úspěch a Rudolf Bavora ze Strakonic nakonec oblehl v jeho městské pevnosti v Horažďovicích. Bavor byl sice donucen kapitulovat, ale ještě téhož dne 3. července 1307 v noci král Rudolf před Horažďovicemi zřejmě podlehl úplavici. Ačkoli se o úplavici jako příčině zmiňuje mnoho pramenů, není toto tvrzení nijak jinak podloženo. Úplavice je navíc velmi infekční nemoc, ale v žádné kronice není uvedeno, že by se touto nemocí v ležení nakazil někdo další. Je proto možné, že Rudolf zemřel na žaludeční vředy či Crohnovu nemoc, což by vysvětlovalo jeho konzumování kaše. Vyloučené není ani to, že Rudolf byl otráven, pro což však neexistují žádné důkazy ani indicie. Na smrtelném loži k sobě Rudolf povolal cisterciácké opaty zbraslavského kláštera Konráda z Erfurtu a sedleckého kláštera Heidenreicha. Ti sepsali Rudolfovu závěť, v níž český král zdvojnásobil věno své manželce Elišce Rejčce, Václavem II. vysazené na 40 000 hřiven stříbra. \n\nPodle vyprávění Otokara Štýrského český král zemřel vysílen nadměrným milováním se svou novou ženou Eliškou Rejčkou. František Pražský ve své kronice popisuje příhodu, ve které pokořený Bavor ze Strakonic netušící, že král je již mrtev, prosí v temném stanu ležícího Rudolfa o odpuštění a ve prospěch Jindřicha z Rožmberka se vzdává držby hradu Zvíkova. Až poté byl Rudolf převezen do Prahy a pohřben v bazilice svatého Víta na Pražském hradě.\n\nOstatky Rudolfa Habsburského byly po jeho smrti 3. července 1307 Konrádem z Erfurtu uloženy do svatovítské baziliky na Pražském hradě. Přesné umístění Rudolfova hrobu v bazilice je neznámé, zřejmě ale ležel v západní části chrámu. Pravděpodobně ho kryla náhrobní deska s vyrytou postavou krále. Na Rudolfovu paměť nechala v této bazilice vybudovat jeho manželka Eliška Rejčka oltář svatého Šimona a Judy, což učinila někdy mezi lety 1310 a 1319. Roku 1373 byly Rudolfovy ostatky spolu s ostatky dalších králů a knížat pohřbených ve svatovítské bazilice na popud Karla IV. přesunuty do nově vybudované gotické katedrály. Rudolfův hrob nebyl otevřen zřejmě až do druhé poloviny 19. století, ačkoli už v roce 1824 se císařská komise marně pokoušela nalézt Rudolfovy ostatky v hlavní královské svatovítské hrobce. Rudolfův hrob byla nalezen až roku 1870. Stalo se tak náhodou, při opravách dlažby u jižní stěny kaple svatého Silvestra. Spolu s hrobem krále Rudolfa byl nalezen i hrob jeho strýce Rudolfa Švábského, který se nacházel v jeho těsné blízkosti. V králově hrobu se nacházela olověná destička, zlomky kostí, zbytky kůže, textilie, hřeby z rakve a pohřební koruna, jablko a žezlo. Ostatky obou Rudolfů byly následně provizorně uschovány do sakristie a o dva roky později znovu pohřbeny do kaple svatého Kříže. Hrob byl uzavřen novou mramorovou deskou. K dalšímu otevření hrobu došlo v roce 1929. Bylo totiž rozhodnuto, že ostatky obou Habsburků budou pohřbeny do královské hrobky svatovítské katedrály po boku dalších knížat a králů. Prozatímně byly uschovány do arcibiskupské hrobky. Do královské hrobky byly uloženy o šest let později. Dne 2. prosince 1991 Rudolfovy ostatky vyzvednul antropolog Emanuelem Vlčkem.\nNejvýznamnější součást Rudolfovy pohřební výbavy jsou pohřební insignie skládající se z koruny, žezla a jablka. Koruna dosahuje výšky 132 milimetrů, průměru 192 milimetrů a hmotnosti 422 gramů. Byla zhotovena z tepaného pozlaceného stříbrného plechu a je zdobena vyrytým rostlinným ornamentem. Spojovací pásky koruny se svrchu kříží. Na tomto křížení je reliéf s motivem Zvěstování Páně. Jednotlivé části koruny jsou pospojovány nýty. Žezlo je vysoké 634 milimetrů a průměr jeho šestihranného dutého dříku činí 19 milimetrů. Svrchu žezla se nachází šest listů, které byly vystřiženy z plechu, z nichž tři jsou vztyčené a svírají tak vrchol žezla − tepanou kouli. Jablko má na výšku 127 milimetrů a jeho průměr je 117 milimetrů. Je tvořeno dvěma plechovými polokoulemi, jež byly vytvořeny vtepáním do matrice. Ke svrchní polokouli byl přinýtován rovnoramenný křížek vyřezaný ze stříbrného plechu. Jablko a žezlo bylo rovněž pozlacené. Rudolfovy pohřební insignie byly zřejmě vyhotoveny ve stejné dílně jako pohřební klenoty z hrobu Přemysla Otakara II., protože vykazují podobný tvar. Ačkoli byly insignie zřejmě vytvořeny ve spěchu, na materiálu se nešetřilo. Celková hmotnost stříbra, ze kterého byly klenoty vytvořeny, totiž činí přibližně 1 kilogram.\n\nPři přenášení Rudolfových ostatků do nově vybudované katedrály svatého Víta byla zhotovena olověná destička přibitá na Rudolfovu dřevěnou rakev. Na této destičce stálo:\n\nZ Rudolfovy hrobky byl vyjmut i jeho pohřební oděv, který byl poté restaurován v textilním vědeckém institutu Abegg-Stiftung v Riggisbergu ve Švýcarsku. Tento oděv je jedinečným evropským unikátem. Podle novějších rekonstrukcí byl Rudolf do rakve oblečen do pláště z látky zdobeného draky a obláčky, dále do vypodšívkovaného oděvu s rukávy z tkaniny vyzdobeného ptáky a do dlouhých nohavic z látky, které byly rovněž zdobeny draky a obláčky.\n\nI přestože byla Rudolfova vláda v Českých zemích pouze epizodickou, do historického povědomí se kvůli Dalimilově hodnocení zapsal jako „vrah“ Čechů. Podle Františka Palackého byl Rudolf „\"skutečně muž ve mnohém ohledu výtečný; dle svědectví souvěkých osvědčoval jak nevšední rozum a statečnost, tak i hojnou dobromyslnost a laskavost\"“. Josef Šusta Rudolfa hodnotil jako bystrého a rázného muže, který měl sklony k přísné hospodárnosti. Strohé nebo nevěrohodné zprávy však příliš neumožňují si o Rudolfově osobnosti vytvořit spolehlivou představu.\n\nVláda Rudolfa Habsburského v českých zemích byla velmi negativně popsána v Dalimilově kronice. Příznivěji Rudolfa hodnotila Zbraslavská kronika sepsaná cisterciákem Petrem Žitavským. Rudolf se dále objevuje také v nepříliš věrohodné štýrské rýmované kronice Otakara Štýrského a v kronikách doby Karla IV., jako například v kronice Františka Pražského, které však čerpaly především ze Zbraslavské kroniky.\n\n\n"}
{"id": "36643", "url": "https://cs.wikipedia.org/wiki?curid=36643", "title": "Makarska", "text": "Makarska\n\nMakarska (česky též někdy Makarská) je chorvatské přístavní město a turistické letovisko, které se nachází na pobřeží Jaderského moře, v střední Dalmácii. Makarska leží asi 459 km jižně od Záhřebu, 60 km jihovýchodně od Splitu a 140 km severozápadně od Dubrovníku. Žije zde 14 146 obyvatel (2005).\n\nMakarska leží 60 km jižně podél pobřeží od Splitu a 140 km severně od Dubrovníku. Směrem do vnitrozemí při bosenské hranici se nachází Biokovo s nejvyšším vrcholem sv. Jura (1762 m n. m. či horou Vošac (1422 m n. m.). Díky krásné krajině sem již v první polovině 20. století začali jezdit turisté, včetně československých, a celé oblasti se začalo říkat Makarská riviéra. Město je proslulé též svou promenádou s malými obchůdky a kavárnami. Jedinými významnějšími stavbami zde jsou kostel svatého Marka z 18. století a františkánský klášter s malakologickým muzeem. Ve městě se nachází: banka, obchod, nemocnice, základní a střední školy, pošta, různé sportovní kluby. Město je výchozím bodem pro tůry do přírodního parku Biokovo.\n\n\n\nPředpokládá se, že Makarská je pojmenovaná po nedaleké vesnici Makru. První obyvatelé oblasti Makarské dnes byli Ilyrové, kteří ve 4. století založili osadu s názvem Muccurum. Bitva u Makarské 18. září 887, došlo k ní mezi Benátskou republikou a Neretvanským knížectvím. Bitvu vyhrál Valley. Název Makarská byl poprvé zmíněn v dokumentu ze 16. století. Během tureckého dobývání. Turci v Makarské udržovaly armádu a císařské výběrčí daní. Po Turecku, Makarská klesla pod benátskou nadvládu, pak v rámci habsburské monarchie. Po vítězství Napoleona na počátku 19. století, Makarska spadala pod jeho říši. Napoleon povzbudil kulturu a stavěl silnice, které spojují Makarskou s jinými pobřežními městy. Ačkoli Napoleon podporoval rozvoj kultury a integraci Makarské do Rakousko-Uherska, byl zodpovědný za kvetoucí cestovní ruch.\n\nMěsto leží poblíž dálnice A1 ze Záhřebu do Dubrovníku. Krom toho Městem prochází přímo silnice D8 (Jadranská magi-stála). Město má také pravidelné lodní spojení se Sumartinem na ostrově Brač. Ve městě je také autobusové nádraží, ze kterého jezdí pravidelná linka Záhřeb - Makarska - Dubrovnik.\n\nZde jsou uvedená významna města nebo větší města poblíž Makarske :\n\n"}
{"id": "36648", "url": "https://cs.wikipedia.org/wiki?curid=36648", "title": "Bělgorod", "text": "Bělgorod\n\nBělgorod () je město v evropské části Ruska, 40 km východně od ukrajinských hranic. Je centrem Bělgorodské oblasti. Žije zde obyvatel.\n\nPrvní zmínka o městě Bělgorodu (Bílém městě) je z roku 1237; v této době ho srovnali se zemí Mongolové. Znovu založeno bylo až v 16. století Borisem Godunovem, nově město plnilo funkci pevnosti proti krymským Tatarům. Avšak po posunutí ruské hranice na jih ztratilo na svém významu; do roku 1917 zde ale stále sídlila vojenská posádka. Během druhé světové války, právě v Bělgorodské oblasti došlo k největší tankové bitvě v dějinách – bitvě u Kurska, která se konala ve skutečnosti u vesnice Prochorovka; dnes zde stojí památník na tuto krutou dobu. Během sovětských dob vznikly ve městě univerzity a vysoké školy, jako je například \"Bělgorodská zemědělská akademie\" nebo \"Bělgorodská státní univerzita\".\n\n"}
{"id": "36650", "url": "https://cs.wikipedia.org/wiki?curid=36650", "title": "Lokomotiva 705.9", "text": "Lokomotiva 705.9\n\nLokomotiva řady 705.9 (do roku 1988 řada TU 47.0, původně T 47.0) je úzkorozchodná motorová lokomotiva vyráběná v letech 1954–1955 a 1958 lokomotivkou ČKD jako náhrada parních lokomotiv na úzkorozchodných tratích v síti ČSD. V současnosti jde o nejstarší pravidelně provozované lokomotivy na území ČR.\n\nStav na úzkorozchodných tratích v obnoveném Československu byl po 2. světové válce shledán jako trvale neudržitelný a i tyto dráhy tak byly začleněny do připravovaného plánu motorizace tratí. První návrh zcela nového typu úzkorozchodné motorové lokomotivy byl vypracován závodem Českomoravské strojírny ve Vysočanech (později pobočný závod ČKD Sokolovo) v létě 1946. Projekt byl několikrát přepracováván a definitivní návrh byl schválen ministerstvem dopravy roku 1948. Celkem mělo být vyrobeno šest lokomotiv nové řady T 47.0 pro dvě úzkorozchodné tratě - Jindřichův Hradec – Obrataň (čtyři) a Třemešná ve Slezsku – Osoblaha (dvě). Původní plán dodání v roce 1951 však nebyl dodržen a pro mnohé komplikace při vývoji (šlo prakticky o první dieselelektrické lokomotivy, vyvíjené v ČKD zcela od základu) byl první stroj vyroben až v červenci 1954. O měsíc později dorazil do Jindřichova Hradce a zde byl podrobován nejrůznějším zkouškám. Do června následujícího roku sem bylo dodáno všech šest lokomotiv první série, které dopravu jak na trati do Obrataně, tak i na druhé větvi do Nové Bystřice ovládly a odsunuly parní lokomotivy do zálohy nebo na pomocné výkony. Přestože bylo hlavním posláním nových strojů použití v nákladní dopravě, byly koncipovány jako univerzální (svědčí o tom i přítomnost zavazadlového oddílu) a na osobních vlacích doplňovaly předválečné motorové vozy řady M 21.0. \n\nDíky dobrým zkušenostem a postupně rostoucí spolehlivosti přistoupily ČSD roku 1956 k objednávce druhé série, která měla obsahovat celkem 10 strojů a zajistit tak dopravu i na ostatních úzkorozchodných tratích v ČSR. Zároveň o stejný typ lokomotiv projevil zájem Sovětský svaz - zakázka zněla na 50 lokomotiv, označených řadou TU 3 a v detailech se lišících od strojů pro tuzemsko (např. rozchodem 750 mm). Z ní bylo nakonec pět strojů uvolněno pro československou potřebu, definitivně tedy z 66 vyrobených lokomotiv získalo ČSD 21 a SŽD 45 kusů. Dodávky proběhly v letech 1957–1958. První čtyři stroje čísel 007–010 byly také upraveny na rozchod 750 mm s určením pro trať Frýdlant – Heřmanice, ostatní našly svůj domov na tratích Třemešná ve Slezsku – Osoblaha a Ružomberok – Korytnica (obě po čtyřech kusech) a tři stroje doplnily park vozidel v Jindřichově Hradci. Parní trakce zde proto měla již jen minimální slovo, definitivně byly však poslední stroje vyřazeny až o tři roky později. \n\nJde o lokomotivu skříňového typu, se dvěma stanovišti strojvedoucího na obou koncích lokomotivy, mezi nimiž se nachází strojovna. Pro použití v osobní dopravě jsou lokomotivy vybaveny oddílem pro zavazadla a vlakvedoucího, původně měly i kamna na uhlí pro vytápění lokomotivy a rozehřívání motoru. Ve snaze nové lokomotivy v co největší míře unifikovat se souběžně vyráběnými motorovými vozy řady M 262.0 (dnes 830) byl použit stejný dvanáctiválcový dieselový motor 12 V 170 DR, jen je provozován na nižších otáčkách (1250 ot./min.) i výkonu. Zdrojem proudu pro čtveřici trakčních motorů je generátor SS 53/28x4, spojený s motorem křížovou spojkou. Konstrukce podvozků byla přizpůsobena na projíždění oblouků o minimálním poloměru 60 m, jež se na úzkorozchodných tratích často vyskytují.\n\nNa všech čtyřech tratích zajišťovaly lokomotivy takřka veškerou dopravu po dobu více než 15 let. Osvědčily se na nejrůznějších výkonech a byly tak bez problémů používány v osobní i nákladní dopravě. Jako první byl ukončen provoz na korytnické trati - poslední vlaky zde jely 28.9.1974. Tři ze čtyř místních strojů byly po skončení provozu odvezeny do Jindřichova Hradce a trať byla snesena. Čtvrtý stroj byl převezen do Frýdlantu, ani zde si ale příliš dlouho nezajezdil - podobný osud potkal o rok později i heřmanickou trať. Vzhledem k havarijnímu stavu svršku byla doprava zastavena ke dni 13.1.1976 a i když měla být po opravě znovu obnovena, již se tak nestalo. Lokomotivy však zůstaly ve frýdlantském depu a až do roku 1978 se používaly k posunu (především při navážení koksu do místní kotelny). Další tři roky zůstaly odstaveny před depem a čekaly na svůj další osud. Následně byl stroj T 47.010 zrušen a sešrotován; zbylé dva byly v ŽOS Šumperk opraveny a předisponovány taktéž do jižních Čech. \n\nPo rozdělení majetku původních ČSD v roce 1993 získaly všechny stroje nástupnické ČD se zařazením do dep Jindřichův Hradec a Osoblaha.\nRoku 1997 byl pro nerentabilitu zastaven provoz na trati do Nové Bystřice a provoz na obrataňské větvi byl omezen. Následně byly obě tratě včetně vozidel a veškerého vybavení prodány nově vzniklé soukromé společnosti Jindřichohradecké místní dráhy (JHMD), která převzala provoz k 1.3.1998. Vzhledem k postupnému útlumu nákladní dopravy byly lokomotivy po roce 2000 nasazovány v převážné většině do dopravy osobní. Pro zvýšení ekonomičnosti provozu a celkové omlazení lokomotiv nechaly JHMD část svých lokomotiv modernizovat - dosazen byl nový motor Liaz, elektronický řídící systém a provedena celková rekonstrukce mechanické části stroje. Modernizované stroje obdržely nátěry v klasickém schématu, ale s netypickými barvami (zelená, modrá, fialová). Nerekonstruované lokomotivy fungovaly už většinou jen jako záložní nebo střídací. Stroj 705.906 (T 47.006) byl vybrán jako historický a opatřen původním nátěrem. Po nákupu několika motorových vozů z Polska a jejich rekonstrukci (nyní řada 805.9) potřeba lokomotiv poklesla a některé lokomotivy byly odstaveny - poslední vyrobenou 705.921 odkoupil v roce 2015 nový majitel a byla odvezena do Ruska, 920 byla opravena do vystavovatelného stavu a umístěna na pomník v Nové Bystřici. Ostatní lokomotivy slouží v provozu i nadále.\n\nOsoblažská trať je jedinou, na které i nadále zajišťují provoz ČD. Z původních čtyř lokomotiv byla jedna rekonstruována po vzoru strojů JHMD a zajišťuje tak zde veškerý provoz; funkci zálohy plní druhá původní lokomotiva. Zbylé dvě získalo muzeum ČD v Lužné u Rakovníka a NTM. Lokomotivy jsou deponovány v remíze v Osoblaze, větší opravy pak provádí depo v Olomouci, kam jsou lokomotivy převáženy na speciálně upraveném plošinovém voze s kolejemi. \n\n\n\n"}
{"id": "36652", "url": "https://cs.wikipedia.org/wiki?curid=36652", "title": "Spravedlnost", "text": "Spravedlnost\n\nSpravedlnost je jeden ze základních pojmů pro dobré uspořádání lidských vztahů, regulativní idea pro uspořádání společnosti a zejména pro právo. Podle Aristotela je to nejdůležitější z ctností, protože se vztahuje ke druhému a „nazývá se také dobro pro druhé“.\n\nV oblastech různých vztahů (osobních vč. obchodních a pracovních (viz závazkové právo), kde by měla vládnout spravedlnost, ji lze charakterizovat několika principy:\n\nNeurčitý, ale zřetelný a výrazný pocit křivdy dávají najevo už docela malé děti a nedávné pokusy na Emory University v USA to prokázaly i pro některé primáty. Již batole přejímá smysl pro spravedlnost od rodičů. Spravedlností se řídí soudy a rozhodování v archaických společnostech, kde se na tom zakládá autorita soudu. Spravedlnost tedy patří mezi základní nároky na lidské jednání i na vztahy ve společnosti.\nŘímský právník Ulpian vymezuje spravedlnost trojím požadavkem:\nTakto široký pojem spravedlnosti se od Aristotela rozděluje do několika typů.\n\nNejstarší je patrně představa spravedlnosti retributivní čili opravné: zločin je třeba přiměřeně potrestat, dluh splatit a škodu napravit. Týká se tedy především vztahů mezi jednotlivými lidmi, případně skupinami, z nichž jedna vznáší proti druhé žalobu, protože se cítí být poškozena. Retributivní spravedlnost vyžaduje, aby pokud se obvinění prokáže, byl viník přiměřeně potrestán, případně aby poškozená strana dostala náhradu a satisfakci. Nejstarší indický \"Zákoník Manuův\" (1. tisíciletí př. n. l.) vysvětluje tento požadavek takto:\nZatímco potrestaný zločin padá plně na pachatele,\n\nRetributivní spravedlnost tedy vyžaduje nápravu a přiměřený trest; otázka je, co to znamená. Nejstarší teorie trestu, \"ius talionis\", stanoví, že trest se má rovnat poškození:\n\nJakkoli se tato zásada může dnes zdát příliš tvrdá, znamenala tehdy omezení spravedlivé pomsty: za zub jen jeden zub, ne všechny. Moderní společnosti v každém případě trestají mírněji, zpravidla jen pokutou nebo omezením svobody.\n\nRetributivní spravedlnost zobrazují všechny alegorie Spravedlnosti, římské \"Iustitia\": je to žena se zavázanýma očima, protože nemá brát ohled na to, kdo před ní stojí. V jedné ruce má váhy jako symbol rovnosti, ale ve druhé meč, protože svá rozhodnutí musí umět i prosadit a vymáhat.\n\nPožadavek distributivní spravedlnosti nastupuje tam, kde se mezi několik subjektů rozdělují požitky nebo břemena: při dělení dědictví nebo kořisti, při rozdělování daní a podobně. Když se dvě děti tahají o tabulku čokolády, je spravedlivé jim ji rozdělit. Jednoduchá či mechanická spravedlnost říká, že každému stejně. Jenže stejný objem daně (jako byla raně středověká daň z hlavy) je pro bohatého maličkost, kdežto chudého by zruinoval. Jako by distributivní spravedlnost neměla být slepá, ale brát ohled na to, kdo před ní právě stojí. Proto druhá úvaha říká, že se má přihlížet k možnostem plátce. Ale ani stejná mzda pro všechny by nebyla spravedlivá: má se brát v úvahu jeho výkon či zásluha.\n\nPožadavek distributivní spravedlnosti tedy rozhodně není jednoduchý a německý právní teoretik Rüthers uvádí zamotaný příklad: dědictví po otci obnáší stádo ovcí a má se rozdělit mezi tři syny; každý by dostal deset ovcí. Jenže nejmladší je nezletilý, a tak si oba starší vezmou po patnácti se závazkem, že se s nejmladším až dospěje vyrovnají. Mezitím ale nejstarší hospodařil špatně a zbývají mu už jen tři ovce, kdežto prostřední jich má třicet. Kolik ovcí mají dát nejmladšímu, aby to bylo spravedlivé?\n\nO distributivní spravedlnost jde také v požadavku spravedlivé mzdy: má mít lékař větší plat než horník? Než učitel, poslanec, řidič? Na tuto obtížnou otázku odpovídají moderní společnosti tak, že spravedlivou mzdu každému určuje ten, kdo jeho výrobky či služby potřebuje. Ale kdo to má udělat pro ty, koho „potřebuje“ čili zaměstnává a platí stát?\n\nModerní právo rozhoduje na základě psaných zákonů, které nikdy nemohou být ve všem a v každém jednotlivém případě spravedlivé. Jak k tomu říká Aristotelés:\n\nPřesto provoz moderního soudnictví vyžaduje také jistou předvídatelnost rozsudků a rozhodnutí, takže se teoretici shodují na jakémsi minimálním výměru spravedlnosti. Podle britského právního teoretika Harta znamená spravedlnost požadavek „rozhodovat ve stejných případech stejně a v nestejných odlišně“. To je ovšem požadavek minimální, neboť vyžaduje jen jistou důslednost či koherentnost rozhodování a 20. století zažilo politické systémy, kde se rozhodovalo sice důsledně, ale velmi nespravedlivě. Podle J. Přibáně se „zákon sám stal zločinem“.\n\nAristotelés v \"Etice Nikomachově\" píše, že zákony se musí týkat jen těch nejčastějších případů a že tudíž někdy vedou k nespravedlnostem. Doporučuje proto soudcům jistou slušnost či férovost (řecky EPIEIKEIA, latinsky \"aequitas\", anglicky \"equity\" nebo \"fairness\"), a to jako „opravu zákonné spravedlnosti“.\n\nNa pojmu férovosti a na myšlence společenské smlouvy vybudoval svou \"Teorii spravedlnosti\" významný americký politický filosof John Rawls. Rawls vychází z „původního stavu“, kdy žádné zákony nejsou, a navíc předpokládá „závoj nevědomosti“, kdy žádný z účastníků ještě neví, jaká role, postavení nebo majetek mu v budoucím uspořádání připadne. Za těchto předpokladů je spravedlivé to, co vyhovuje dvěma kritériím:\nTato pravidla mají klesající váhu: první má přednost před druhým a 2.1. má přednost před 2.2. a jsou ještě doplněna dvěma pravidly přednosti.\n\nRawlsova kniha se stala se předmětem mnoha diskusí a má na myšlení o společnosti stále velký vliv. Vychází totiž z široce přijímaných předpokladů politického liberalismu a Kantovy filosofie, a přitom se snaží opatrně omezit výstřelky extrémního individualismu.\n\nJakkoli je spravedlnost pro každé společenství a každou společnost nesmírně důležitá, přece však sama nestačí. Předně se představa spravedlnosti opírá o jistou základní důvěru mezi lidmi, kterou římský právní teoretik Cicero popisuje takto:\n\nAristotelés napsal, že spravedlnost je normou jednání ve velké společnosti, kdežto „mezi přáteli není spravedlnosti třeba“.\n\nFrancouzský filosof Emmanuel Lévinas, který spravedlnost vymezuje jako „právo promluvit“, říká nakonec toto:\n\n\n\n"}
{"id": "36653", "url": "https://cs.wikipedia.org/wiki?curid=36653", "title": "Výbušnina", "text": "Výbušnina\n\nVýbušnina je obecné označení chemické látky nebo směsi, která je schopna mimořádně rychlé exotermické reakce spojené s vývinem plynů o velkém objemu – výbuchu.\nTechnické pojmenování takové látky nebo směsi je výbušina (bez n); slovo výbušnina zde znamená zařízení připravené k výbuchu - bombu v kufříku, granát, patronu průmyslové trhaviny s rozbuškou a podobně. Česká legislativa zná i pojem výbušnina (např. zákon č. 61/1988 Sb. o hornické činnosti, výbušninách a státní báňské správě). Obecně je používanější pojem výbušnina s n.\n\nKe spuštění chemické reakce výbušiny vedoucí k detonaci dochází mechanickým, chemickým, termickým nebo elektrickým podnětem. Součástí směsných výbušin je zpravidla oxidační činidlo, které dodá chemické reakci potřebný kyslík.\n\nV české legislativě je pojem výbušnina pojat široce: výbušninou jsou zde látky a předměty, které jsou uvedeny v Příloze A ADR zařazené do třídy 1 těchto látek, pokud nejde o střelivo a vojenskou munici.\n\nPodle praktického využití dělíme výbušiny do několika typů.\n\n\nAby bylo možno vzájemně porovnat sílu a destrukční účinek jednotlivých sloučenin a výbušných směsí, je třeba exaktně definovat fyzikálně měřitelné parametry, podle nichž se bude toto porovnání provádět. Porovnáním těchto hodnot může pyrotechnik pro určitý konkrétní úkol vybrat vhodnější z dostupných typů náloží, které má právě k dispozici.\n\nObjem plynů po výbuchu (V) je definován jako množství plynů v litrech, které vzniknou výbuchem 1 kg látky při přepočtu na normální teplotu 20 °C. V praxi je potom objem plynů přibližně řádově vyšší vzhledem k teplotě v místě výbuchu kolem 4 000 °C. Hodnoty V pro běžně užívané trhaviny leží v rozmezí 500 – 1000 l/kg, prakticky se tedy výbuchem zvětší objem látky až 10 000 násobně.\n\nVýbuchová teplota (t) udává nejvyšší teplotu, které dosáhnou plyny vzniklé výbuchem. Uvádí se obvykle ve °C. Tato hodnota se pohybuje v rozmezí 2 500 – 5 000 °C, průmyslové trhaviny vykazují obvykle nižší t, vojenské naopak vyšší. Prakticky je tento parametr důležitý především pro charakterizaci důlních trhavin při posuzování rizika možného následného výbuchu důlních plynů.\n\nVýbuchová energie (E) udává, jaké množství energie se uvolní výbuchem 1 kg trhaviny. Uvádí se v kJ/kg. Běžné průmyslové trhaviny vykazují E asi 4 000 kJ/kg, vojensky využívané trhaviny dosahují hodnot mezi 4000 a 6 000 kJ/kg. U termobarických výbušnin a některých pyrotechnických složí se po započítání energie vyhořelého kovu dosahuje hodnot kolem 8 000 kJ/kg. Uvedený parametr má význam zvláště pro porovnávání trhavin používaných v uzavřených prostorech.\n\nDetonační rychlost (D) je rychlost šíření exploze v okamžiku výbuchu udávaná v m/s nebou v km/s. Tento parametr úzce souvisí s brizancí (tříštivostí) a má základní vliv na destrukční účinky trhaviny. Průmyslové trhaviny vykazují D v rozmezí 2 000 – 5 000 m/s, vojenské 6 000 – 8500 m/s. Laboratorně připravené trhaviny mohou dosahovat rychlosti detonace až kolem 9500 m/s. Speciální experimentální kumulativní nálože dosahují až 12 000 m/s. (U kumulativních náloží detonační rychlost udává rychlost paprsku, který tyto nálože vytvářejí. Samotná výbušina exploduje svou specifickou rychlostí).\n\nHustota výbušin (h) je totožná s klasickou fyzikální vlastností hustota udávanou v g/cm³. Její hodnota je závislá na finálním zpracování dané výbušniny a pro stejnou chemickou látku se může lišit podle toho, zda se jedná o volně sypané krystaly, litou substanci nebo lisovaný materiál. Hustota výbušniny velmi významně rozhoduje o průběhu výbuchu. Při překročení hustoty materiálu nad určitou mez může docházet k poruchám detonace a výbušina exploduje pouze částečně nebo vůbec ne. Toto je platné především pro některé třaskaviny a průmyslové trhaviny na bázi dusičnanu amonného. S hustotou výbušniny (CHNO, tedy obecné výbušniny bez těžkých kovů a jiných prvků) obecně velmi roste její brizance a detonační rychlost. I zvýšení hustoty o 0,1 g/cm má obrovský efekt na brizanci.\n\nDetonační tlak je maximální tlak, který vytvoří jednoduchá náložka výbušniny. V rámci vojenských aplikací se jedná o nejdůležitější sledovanou veličinu udávající sílu výbušniny. Běžně se měří v kilobarech (kbar), kde jeden kilobar odpovídá síle jedné tuny na cm. Běžné průmyslové trhaviny mají detonační tlak mezi 25-100 kbar, používané vojenské trhaviny mají detonační tlak obvykle v rozmezí 170 - 350 kbar. Maximální teoretický tlak u syntetizovaných výbušniny je lehce nad 450 kbar. Teoretické struktury (především poly-dusíky jako je N60) mohou mít detonační tlak i přes tisíc kbar.\n\nBrizance (tříštivost) (B) je občas definována jako součin detonační rychlosti v km/s, hustoty výbušniny v g/cm³ a energie výbuchu v kcal/kg (tedy ve starých, již nepoužívaných jednotkách energie):\nVzhledem k tomu, že určení všech uvedených veličin bývá zatíženo určitou chybou, která se finálně projeví ve značné nepřesnosti hodnoty B, používalo se v praxi pro určování brizance trhavin praktických zkoušek. Základním brizančním testem byla zkouška podle Hesse, která spočívala v měření deformace olověných válečků definované velikosti výbuchem 50 g zkoumané trhaviny v přesně určeném prostorovém uspořádání. Srovnání výsledků těchto zkoušek pro jednotlivé trhaviny poskytlo mnohem přesnější porovnání jejich brizance než výše uvedený teoretický výpočet. V současné době tato hodnota již není užívána. Dne běžně používaný termín brizance je čistým synonymem pro tříštivost.\n\n"}
{"id": "36660", "url": "https://cs.wikipedia.org/wiki?curid=36660", "title": "Stavědlo", "text": "Stavědlo\n\nStavědlo je budova, z níž se na železnici ovládají výměny výhybek. Obvykle je umístěno na každém zhlaví železniční stanice.\nVe stavědle je signalista, který ovládá výhybky na povel výpravčího.\nStavědla bývala zřizována zejména ve stanicích s elektromechanickým, případně i reléovým zabezpečovacím zařízením.\n\nV menších stanicích bývají obvykle stavědla dvě (a nebo jen jedno centrální), ve větších stanicích jsou dvě a navíc kvůli lepšímu přehledu umístěna ve výškových budovách.\n\nV dnešní době je práce signalistů nahrazována automatizovanými zabezpečovacími systémy, takže stavědla pomalu ztrácejí svůj význam a jsou rušena.\n\nDruhý význam pojmu stavědlo je staniční zabezpečovací zařízení.\n\n\n"}
{"id": "36662", "url": "https://cs.wikipedia.org/wiki?curid=36662", "title": "Opornice", "text": "Opornice\n\nOpornice (oporná kolejnice) je část kolejnice ve výhybce, o kterou se opírá jazyk. Slouží k jízdě kola na vnější straně výhybky, jde o pokračování kolejí před a za výhybkou. Její profil je přizpůsoben tvaru jazyka, tzn. je zkosen ve sklonu 3:1 tak, že spodní hrana hlavy kolejnice je dále od osy koleje než horní. Pata opornice je spojena s kluznými stoličkami, proto se její upevnění rovněž liší do běžného upevnění kolejnice. Délka opornice se pohybuje od 2,5 do 5 m podle poloměru oblouku odbočné větve.\n\nNa tramvajové dráze je opornice ta část hlavy kolejnice, po které se pohybují kola. Druhý pás hlavy kolejnice, oddělený žlábkem, se nazývá přídržnice. Okolek (rozšířená část kola vozidla) zasahuje do žlábku mezi opornicí a přídržnicí. \n"}
{"id": "36666", "url": "https://cs.wikipedia.org/wiki?curid=36666", "title": "Tantal", "text": "Tantal\n\nTantal (chemická značka Ta, \"Tantalum\") je vzácný, tvrdý, modro-šedý, lesklý, přechodný kov. Je vysoce korozivzdorný a používá se pro výrobu chirurgických nástrojů a implantátů, protože je zcela inertní vůči organickým tělesným tkáním.\n\nTantal byl objeven roku 1802 švédským chemikem Andersem G. Ekebergem, čistý prvek byl izolován až v roce 1820 Jönsem Berzeliem. Jméno získal podle bájného krále Tantala z řecké mytologie a je vyjádřením jeho význačné vlastnosti – chemické netečnosti. Tantal patří mezi mimořádně obtížně tavitelné kovy, pouze wolfram a rhenium mají vyšší bod tavení. Chemicky je silně podobný prvku niobu a obvykle jej doprovází v minerálech a rudách.\n\nTantal je šedý, kujný, velmi pevný kovový prvek, vysoce odolný proti kyselinám, je dobrým vodičem tepla a elektřiny. Při teplotách pod 150 °C je téměř chemicky inertní, nereaguje dokonce ani s lučavkou královskou. Za teplot pod 4,48 K se stává supravodičem I typu. Rozpouští se v kyselině fluorovodíkové (HF), kyselých roztocích obsahujících fluoridové ionty a kapalném oxidu sírovém (SO). Poměrně snadno se tantal rozkládá alkalickým tavením. V chemických sloučeninách se vyskytuje v mocenství Ta a Ta.\n\nTantal je na Zemi velmi vzácný, jeho obsah v zemské kůře se odhaduje na 2 mg/kg. Koncentrace v mořské vodě je natolik nízká, že ji nelze změřit ani nejcitlivějšími analytickými metodami a uvádí se, že je nižší než 0,000 0025 mg/l. Ve vesmíru připadá jeden atom tantalu na 1 500 miliard atomů vodíku.\n\nTantal se v přírodě vyskytuje v minerálu tantalitu ((Fe,Mn)TaO)\na euxenitu (Y,Ca,Ce,U,Th)(Nb,Ta,Ti)O. Ložiska rud s prakticky využitelným obsahem tantalu se nalézají v Austrálii, Brazílii, Kanadě, jižní Africe a Egyptě. Nejbohatším nalezištěm na světě je Demokratická republika Kongo. V Demokratické republice Kongo se vedou po desetiletí války, rozšířená je bída, hladovění a sexuální vykořisťování. Aby Spojené státy americké zavedly sociální zodpovědnost pro společnosti, které těží v dané oblasti tyto minerály, přijaly v roce 2011 zákon o konfliktních minerálech. Tato legislativa vyzývá americké společnosti, aby zajistily, že výrobky, které vyrábějí, neobsahují minerály, které přímo či nepřímo financují ozbrojené skupiny v Demokratické republice Kongo. \n\nVýroba čistého kovu je značně komplikovaná, protože ve všech přírodních rudách jej doprovází niob, jehož chemické chování je velmi podobné. Obvykle se pro separaci těchto dvou kovů používá krystalizace jejich fluorokomplexů nebo frakční destilace pětimocných chloridů. Po přečištění sloučenin se elementární kovový tantal vyrábí elektrolyticky.\n\nHlavní použití nachází tantal při výrobě elektronických součástek, hlavně tantalových kondenzátorů. Tantalové elektrolytické kondenzátory využívají schopnosti tantalu vytvořit odolnou povrchovou vrstvu oxidu, tantalová fólie tvoří první desku kondenzátoru, oxid jako jeho dielektrikum a elektrolyt tvoří druhou desku. Protože oxidická vrstva může být velmi tenká (tenčí než v jiných typech kondenzátorů), lze v malém objemu získat velkou kapacitu. To umožňuje využití těchto kondenzátorů v telefonech, počítačích atd.\n\nTantal se také využívá v mnoha slitinách, které díky němu získávají vysokou teplotu tání, jsou pevné a kujné. Nacházejí uplatnění při výrobě vysoce namáhaných součástek v leteckých turbomotorech, ponorkách, jaderných reaktorech a chemických reaktorech pro speciální aplikace. Protože je v lidském těle absolutně inertní, používá se často jako součást slitin pro výrobu chirurgických nástrojů a tělních implantátů. Karbid tantalu je jedním z nejtvrdších známých materiálů a používá se při výrobě speciálních brusných směsí a pro ochranu povrchů vrtných zařízení. oxid tantalu je složkou speciálních skel pro výrobu optických součástek (např. čočky filmových kamer), protože jeho přítomnost silně zvyšuje index lomu materiálu.\n\nPřírodní tantal obsahuje dva izotopy. Ta je stabilní a Ta má poločas rozpadu více než 10 let.\n\n\n"}
{"id": "36668", "url": "https://cs.wikipedia.org/wiki?curid=36668", "title": "Wilhelm Griesinger", "text": "Wilhelm Griesinger\n\nWilhelm Griesinger (29. července 1817 Stuttgart – 26. října 1868 Berlín) byl německý psychiatr a internista, jeden ze zakladatelů vědecké psychiatrie.\n\n"}
{"id": "36670", "url": "https://cs.wikipedia.org/wiki?curid=36670", "title": "Julius Robert von Mayer", "text": "Julius Robert von Mayer\n\nJulius Robert von Mayer (25. listopadu 1814 Heilbronn – 20. března 1878 Heilbronn) byl německý lékař a fyzik, jeden ze zakladatelů termodynamiky. Je po něm pojmenován Mayerův vztah.\n\nJako první formuloval zákon zachování energie, zabýval se proměnami energie a stanovil tepelný ekvivalent mechanické energie. Popsal proces probíhající v živých organismech (dnes známý jako oxidace) jako primární zdroj energie všech organismů. Protože nebyl profesionální fyzik, byly jeho výsledky dlouho přehlíženy a priorita v objevu mechanického ekvivalentu tepla byla přisuzována Joulovi.\n"}
{"id": "36673", "url": "https://cs.wikipedia.org/wiki?curid=36673", "title": "Pohřební zvyky Slovanů", "text": "Pohřební zvyky Slovanů\n\nSlované pohřbívali své mrtvé většinu raného středověku pod mohylami. Způsob, jakým mohyly tvořili a jakým do nich ukládali své mrtvé, se lišil podle oblasti a také se měnil s dobou. \n\nVýchodní Slované pohřbívali své mrtvé pod mohylami po celý středověk, dokud vlivem křesťanství nepřešli na způsob pohřbívání, který je znám v Evropě po většinu středověku a novověku. Mezi 6. a 10. stoletím upřednostňovali žárový ritus a až během 10. století se začaly objevovat birituální hroby, tj. v mohylách se neukládal jen popel zemřelého, ale mohlo v nich být pohřbeno více jedinců a to jak zpopelněných, tak zde mohlo být uloženo nespálené tělo mrtvého. Kostrový ritus plně převládl v 11. století a udržel se až do samého konce stavění mohyl, tj. v některých periferních oblastech až do 16. století.\n\nNejstarší mohyly východních Slovanů se svou strukturou lišily od mohyl, jaké v té době nacházíme na území západních Slovanů. \n\nV oblasti Novgorodu se pohřbívalo do tzv. sopek, což byly mohyly, které byly navršovány postupně. S každým novým pohřbem se mohyla znovu navyšovala a do čerstvého zásypu byl uložen popel nového zemřelého. Postupně zvyšovaná mohyla mohla dosahovat až 10 metrů, konečný útvar byl kruhový se svislými stěnami a kamenným věncem okolo a byl podobný skutečné sopce. Pro sopky je typické, že se jen výjimečně nacházejí ve větších skupinách (tj. netvoří mohylníky). Maximálně se vyskytují v počtu dvanácti. Pohřby v nich uložené jsou vždy ritu žárového, patří tedy do doby 6. až 9. století.\n\nV severní části Ruska (okolí Pskovského jezera, Západní Dvina, Podněpří) se stavěly tzv. dlouhé mohyly - kurgany. Tyto mohyly také vznikaly aditivním způsobem - těsně vedle jedné mohyly se postavila druhá a s dalším mrtvými se vytvořila dlouhá řada, která tvořila jedno těleso. Tyto dlouhé mohyly nebývají příliš vysoké - maximálně 2 metry, ale dosahují délky až 100 a více metrů. Protože pohřby v nich uložené jsou výhradně žárové, klade se doba jejich vzniku také mezi 6. a 9. století.\n\nVysoce postavené osoby byly pohřbívány do velkých, bohatě vybavených mohyl. Protože se nejčastěji jedná o pohřby mužské v blízkosti velkých měst, hradišť a obchodních cest a výbava obsahuje zbraně, bývají považovány za mohyly družiníků.\n\nVelký mohylník (cca 950 mohyl) s pohřby vysoce postavených osob leží v blízkosti Gnězdova u Smolenska. Jedná se o hroby se zbraněmi, také zde pravděpodobně byli pohřbeni i obchodníci a řemeslníci, kteří těžili z výhodné polohy města na Dněpru, kudy vedla obchodní trať spojující Baltské moře prakticky až s Řeckem. Zároveň tudy vedla západovýchodní stezka ze Západní Gviny do Povolží. Protože se pod některými mohylami našly i pohřby v lodích a za přítomnosti typických zbraní, uvažuje se u cca 5% hrobů o cizokrajném původu zde pohřbených, konkrétně o švédských Vikinzích (viz normanskou teorii vzniku ruského státu).\n\nNejvětší mohyla z tohoto období je tzv. Černá mohyla na mohylníku u Černigova. Je vysoká 11 metrů, její průměr se pohybuje okolo 40 metrů. Bohatá výbava pro tři zde pohřbené jedince (starší a mladší muž, bohatě vybavená žena) zahrnovala dva meče, dvě přílby, deset nákončí, kopí, šípy, sekeru, nože, štíty, třmeny, bohatě zdobené picí rohy a srpy.\n\nNejstarší slovanské pohřby na území západních Slovanů pocházejí z 5. - 6. století jsou stejně jako na východě žárové, ale ne ukládané do mohyl, nýbrž v zemi. Popel zemřelého se buď uložil do plátěného obalu (který se nedochoval a jedná se proto jen o hypotézu) nebo do popelnice (urny) a uložil do země. Zdá se, že ukládání bez popelnice jen v plátně bylo častější, protože urnových pohřbů nebylo nalezeno mnoho, na druhou stranu jamkové hroby se velmi těžko identifikují (v podstatě se jedná jen o hromádku popele, výjimečně je přidána keramika nebo nůž, ozdoba apod.) a snadno podléhají zkáze (hluboká orba od 19. století).\n\nOd 7. století se začal měnit způsob pohřbívání. Na celém území se objevují mohyly a stejně jako na východě se postupně začíná přecházet od žárového ke kostrovému ritu. V určitých oblastech se již v 7. století objevují i ploché kostrové hroby (vlastně typický křesťanský způsob ukládání mrtvého), ale až v 9. století spolu s křesťanstvím začínají pronikat do oblastí, kde se dosud stavěly mohyly.\n\nKdyž k nám v 6. století přišli první slovanští osadníci, přinesli si s sebou žárový způsob pohřbívání svých mrtvých. Popel ukládali do jamek nebo do uren. V 7. století nastává hiát, během kterého nejsou doloženy žádné slovanské hroby. Znamená to, že obyvatelstvo přijalo takový způsob pohřbívání, který není archeologicky doložitelný (např. mohli popel rozprašovat, vhazovat popel do vody, ukládat jej do nádob umístěných na kůlech apod.). Hiát trvá do první poloviny 9. století, kdy se objevují první ploché kostrové hroby na Moravě.\n\nV polovině 7. století se objevují první mohyly a to jen na určitém území.\n\nV Čechách rozlišujeme dvě velké mohylové oblasti: větší na jihu (jihočesko-rakouská mohylová oblast, která pokračuje v Rakousku) a východočeská mohylová oblast. Ojediněle byly objeveny mohyly i v západních a středních Čechách.\n\nProblém, proč se mohyly objevují jen někde, nebyl dosud uspokojivě vysvětlen. Původně se jihočeské mohyly spojovaly s z písemných pramenů známým kmenem Doudlebů. Dnes se spíš uvažuje, že odlišný ritus souvisí s vlnami nově příchozího obyvatelstva (tzv. druhá vlna slovanského obyvatelstva k nám přišla z Podunají v polovině 7. století). Otázkou zůstává, proč se mohyly objevují i v severozápadních Čechách a jinde ve střední Evropě. Na Moravě byla mohylová pohřebiště roztroušena po celé staré sídelní oblasti.\n\nJednotlivá mohylová pohřebiště se skládají z různě velkých mohyl, často seřazených v pravidelných řadách, směřujících od západu k východu. Početné jsou však i mohylníky s násypy rozloženými ve volných skupinách, někdy třeba s kamennými věnci.\n\nNa přelomu 8. a 9. století se i na území dnešního Česka (stejně jako na ostatním slovanském území) začaly objevovat birituální pohřby v mohylách.\n\nPodobně jako na jiných územích není dodnes přesně určený vztah slovanských pohřebišť k sídlištím. Obvykle ke konkrétnímu sídlišti neznáme pohřebiště a naopak. Není možné určit, jak velká komunita na tom kterém pohřebišti pohřbívala. Pohřebiště, pokud se výjimečně podařilo nalézt i sídliště v blízkosti, se nacházela 200 - 300 metrů od obývaného areálu, snad zde existovala nějaká dělící hranice (potok, plot apod.).\n\nNa základě útržkovitých zmínek z písemných pramenů raného středověku, etnografických analogií apod. se snad podařilo rekonstruovat některé rituály, které byly před, během či po pohřbu prováděny.\n\nBěhem doby než byl mrtvý uložen do hrobu pravděpodobně někteří příbuzní bděli v noci u mrtvého těla. Aspoň by tomu dosvědčovaly jihoslovanské staré pohádky a pověsti. Dále asi docházelo k bouřlivým hostinám spojeným s konzumací alkoholu (zmiňuje se o tomto Kosmas nebo Homiliář opatovický). Vzhledem k nálezům rozbitých nádob a dalších předmětů na mohylách, bývaly předměty patřící mrtvému asi úmyslně rozbíjeny. \n\nBěhem pohřebního obřadu byl ostentativně dáván najevo žal nad odchodem blízkého člověka. Především ženy si trhaly vlasy, šaty, drásaly tváře (svědčily by o tom zákazy Toledské synody z roku 589 nebo se o tomto zmiňuje Filip de Diversis u dubrovnických žen).\n\nMrtvému či bohům byla přinášena zvířecí oběť, ale i chleba, víno, dřevěné podoby zvířat či dokonce ženské vlasy.\n\nI po ukončení pohřebních slavností, které pravděpodobně vyvrcholily pohřební hostinou (dodnes zvykem na českém venkově), se mrtvý pravidelně připomínal při vzpomínkových slavnostech a během zvláštních svátků mrtvých.\n\nPokud společenství dospělo k závěru, že mrtvý by jim mohl být nebezpečným, docházelo k tzv. protivampyrickým opatřením. Mrtvému mohly být svázány údy, nasypán písek do úst, useknuta hlava, hrob zavalen kamenem. Některá opatření už proběhla během pohřbu samotného: mrtvý byl z domu vynesen nohama napřed (aby se nemohl vrátit) nebo nebyl vynesen dveřmi, ale byl vybourán speciální otvor, kudy nebožtík opustil dům.\n"}
{"id": "36693", "url": "https://cs.wikipedia.org/wiki?curid=36693", "title": "Zimní olympijské hry 2006", "text": "Zimní olympijské hry 2006\n\nXX. zimní olympijské hry 2006 se konaly v únoru 2006 v italském Turíně. Po Cortině d'Ampezzo a Římě je Turín třetím italským olympijským městem. Mottem turínských her bylo \"Passion lives here\" (Zde žije vášeň).\n\nPořadatel zimních olympijských her 2006 byl zvolen na 19. června 1999 v Soulu na 109. zasedání Mezinárodního olympijského výboru. Jako následek spekulací o korupci při volbě pořadatele zimních olympijských her 2002 MOV přistoupil ke změně systému. V Soulu se představili všichni kandidáti, z nich ale \"Vybírací kolegium\" (\"Selection college\") po zhodnocení kandidatur vybral dva finalisty (kromě Turína Sion) a pouze o nich hlasovalo plénum MOV, přičemž Turín zvítězil přesvědčivě o 17 hlasů.\n\nPro Poprad-Tatry to byl druhý pokus získat pořadatelství zimních olympijských her (kandidoval i na ZOH 2002). V referendu ho podporovalo 97 % obyvatel zainteresovaných regionů.\n\nS požehnáním boha slunce Apollóna zažehla olympijskou pochodeň pro XX. zimní olympijské hry řecká herečka Theodora Siarkou. Obřad se, jak je již tradicí, odehrával v chrámu bohyně Héry v místě starověké Olympie 27. listopadu 2005. Prvním členem olympijské štafety byl řecký atlet Costas Fillipidis.\n\nCesta olympijského ohně na slavnostní ceremoniál v Turíně 2006, začala 8. prosince 2005 v Římě. Řím je hlavním městem Itálie od roku 1871 a v roce 1960 hostil Olympijské hry. Olympijský oheň se ve věčném městě zdržel dva dny a poté se vydal do města Rieti. Z Rieti putoval přes Perugiu, Sienu a Livorno do Florencie, která byla italským hlavním městem v letech 1865–1871. Dalšími městy, kde se olympijský oheň zastavil, jsou Lucca, Pisa, La Spezia a rodiště Kryštofa Kolumba – Janov. Zde se pochodeň nalodila na trajekt \"Palinuro\" a odcestovala na Sardinii. Sardinie měla jen dvě možnosti ke spatření ohně, a to ve městě Nuoro a Cagliari, kde se znovu pochodeň ocitla na trajektu a odcestovala na sicilskou Ragusu. Cesta po Sicílii trvala čtyři dny a oheň navštívil Agrigento, Palermo a město Catania, kde se znovu pustil na cestu po moři, aby se dostal do Reggio Calabria. Cestou do Neapole musel překonat Catanzaro, Cosenzu a Potenzu, aby se znovu vydal k jihu přes Frosinone, Benevento, Taranto až do Lecce. Cesta do severní části Itálie lemovala pobřeží Jaderského moře a procházela přes Bari, Foggiu, Anconu, Rimini, Bolognu do Benátek. Z Benátek se vydal do Dolomit a navštívil také Cortinu d'Ampezzo, kde se konaly Olympijské hry v roce 1956. V poslední etapě do Turína zaskočil i do Milána, Varese a dokonce na francouzské území, aby pozdravil další olympijské město, Albertville. Během 64 dní navštívil olympijský oheň všechny italské regiony, 107 provincií, 140 měst a sousední státy San Marino, Slovinsko, Rakousko, Švýcarsko a Francii. Přičiněním 10 001 členů štafety překonal vzdálenost 11 300 km.\n\nV pátek 10. února byl oheň hlavním hrdinou slavnostního zahájení XX. Zimních olympijských her v Turíně. Na „stadio comunale“ přinesl pochodeň famózní slalomář Alberto Tomba, trojnásobný olympijský vítěz, který předal oheň vítězné běžecké štafetě z Lillehammeru 1994 (Marco Albarello, Maurilio de Zolt, Giorgio Vanzetta, Silvio Fauner). Dalšími členy štafety byli slalomář Piero Gros, sjezdařka a držitelka tří zlatých olympijských medailí Deborah Compagnoniová a poslední, která měla čest zapálit olympijský oheň, byla emocionální Stefania Belmondová.\n\n10. února 2006 – Úvodní část ceremoniálu, která představila Turín jako město moderního průmyslu a designu, odstartoval úderem do kovadliny olympijský vítěz a čtyřnásobný mistr světa ve cvičení na kruzích, italský gymnasta Jurij Chechi. Scéna se zaplnila rychlými bruslaři v ohnivých přilbách a rudými tanečníky, kteří posléze vytvořili obrazec pulzujícího srdce jako symbol vášně. Rudou barvu vystřídala kombinace bílé a modré, barev které symbolizují sníh a led. Tato část ukazuje Turín jako město Alp se všemi menšinami a horaly.\nZa zvuku hudby z filmu Federica Felliniho Amarcord na scénu přicházejí italští sportovci, které následuje půvabná modelka a zpěvačka Carla Bruniová. V róbě od Armaniho předala karabiniérům italskou vlajku, v ten samý okamžik vstupuje do své lóže italský prezident Carlo Azeglio Ciampi. Za zvuků státní hymny v podání devítileté Eleonory Benettiové stoupá italská vlajka na stožár.\n\nSlavnost pokračuje originální choreografií znázorňující skokana na lyžích ve všech fázích jeho pohybu. Je tak odstartována část věnována olympijskému duchu, nazvaná podle hesla, které převzal od svého přítele abbé Didona zakladatel novodobého olympismu Pierre De Coubertin, „Citius, Altius, Fortius“ (\"Rychleji, Výše, Silněji\") Závěr této pasáže obstarává vytažení obřích olympijských kruhů nad stadion za přispění „akrobatů-pavouků“ a přehlídka sportovců z rekordních 80 zemí celého světa. Češi na stadión přišli hned po Kanadě jako 17. výprava v pořadí vedeni vlajkonoškou Martinou Sáblíkovou.\n\nJiž za přítomnosti všech sportovců a diváků herec Giorgio Albertazzi otvírá knihu italských dějin a recituje verše z Dantovy Božské komedie. Následuje část nazvaná „Dal Rinascimento al Barocco“ (Od renesance po baroko) představující osobnosti vzešlé z tohoto období. Vrcholem je pak zrození Boticelliho Venuše, která uzavírá část věnovanou italské historii, kultuře a umění. V roli Venuše rodící se z mušle se představila známá česká topmodelka Eva Herzigová. Historii pozvolna nahradila současnost a budoucnost – přesněji část uměleckého programu nazvaná „Dal Futurismo al Futuro“ (Od futurismu po budoucnost), kde se představil balet ze slavné milánské scény La Scala v čele Robertem Bollem, famózním tanečníkem, kdysi uvedeným do světa velkého baletu díky další taneční osobností, Rudolfu Nurejevovi. Závěr patřil klenotu italského průmyslu a sportu – monopostu Formule 1 Ferrari v olympijských barvách, pilotovaném Lucou Badoerem, testovacím pilotem stáje Ferrari.\n\nZačíná oficiální část ceremonie. S projevem vystoupil šéf organizačního výboru Valentino Castellani a prezident Mezinárodního olympijského výboru Jacques Rogge. Prezident ItálieCarlo Azeglio Ciampi poté prohlásil olympijské hry za zahájené. Olympijskou vlajku přinesla osmička žen, mezi nimi herečka a držitelka dvou Oscarů Sofia Lorenová, Manuela Di Centaová či Maria Mutolaová. Po oficiální olympijské hymně zazněla také hymna olympijských her v Turíně, kterou zkomponoval italský zpěvák Claudio Baglioni. Přísahu za sportovce pronesl nejlepší slalomář letošní sezóny Giorgio Rocca a za rozhodčí arbitr krasobruslařských soutěží Fabio Bianchetti.\n\nPoté organizátoři předvedli další originální kousek – netypické vytvoření živé mírové holubice z těl 28 akrobatů.\nNa „stadio comunale“ se objevil fenomenální slalomář Alberto Tomba s pochodní v ruce. Trojnásobný olympijský vítěz, předal oheň vítězné běžecké štafetě z Lillehammeru 1994 (Marco Albarello, Maurilio De Zolt, Giorgio Vanzetta, Silvio Fauner). Dalšími závěrečnými průvodci olympijského ohně byli slalomář Piero Gros, sjezdařka a držitelka tří zlatých olympijských medailí Deborah Compagnoniová. Čest zapálit olympijský oheň měla emocionální Stefania Belmondová, několikanásobná italská medailistka v běhu na lyžích.\n\nZávěr patřil slavnému tenoru Lucianu Pavarottimu, který zapěl árii „Nessun dorma“ z Pucciniho opery Turandot.\n\n\n"}
{"id": "36695", "url": "https://cs.wikipedia.org/wiki?curid=36695", "title": "Bolehlav plamatý", "text": "Bolehlav plamatý\n\nBolehlav plamatý (\"Conium maculatum\") je prudce jedovatá rostlina z čeledi miříkovitých.\n\nJe rozšířena po většině Evropy (s výjimkou severní Skandinávie), v Asii osidluje území od horního toku Jeniseje po Írán, vyskytuje se i na severu i jihu Afriky. Jako druhotný je jeho výskyt chápán na Kanárských ostrovech, v USA, Mexiku, Jižní Americe a na Novém Zélandu.\n\nNa českém území se objevil poprvé ve středověku a zdomácněl tu. V průběhu 20. století postupně mizel, k překvapivému zlomu však došlo v osmdesátých letech, kdy se začal masivně šířit okolo cest, na rumištích a na skládkách. V současné době se roztroušeně vyskytuje po celém území ČR v teplých nížinných oblastech (tj. cca do 600 m n. m.).\n\nJednoletá až dvouletá, 1-2,5\nmetru vysoká bylina s přímou, bohatě větvenou, dutou, rýhovanou, lysou a ojíněnou lodyhou, ve spodní části červeně skvrnitou. Vytváří kůlovité bělavé kořeny. Vadnoucí a schnoucí odporně páchne myšinou.\n\nListy jsou zpeřené, v obrysu trojúhelníkové, 2-5x zpeřené, členěné na řapíčkaté lístečky a až 50 cm dlouhé. Horní jsou pochvovitě přisedlé, dolní řapíkaté.\n\nKvete v květnu až srpnu. Korunní lístky květů jsou bílé a do 1,5 mm dlouhé. Květy jsou sdruženy v dlouze stopkatém okolíku složeném ze 7-20 okolíčků.\n\nPlodem jsou zelenavě hnědé vejčitě smáčklé dvounažky dlouhé asi 3 mm.\n\nRoste na teplých stanovištích v nížinách a podhůří na rumištích a navážkách, hnojištích a kompostech, či podél cest v příkopech a na březích řek. Dále jej lze nalézt na polích či zahradách. Upřednostňuje kypré hlinité půdy s dostatkem vlhkosti a dusíku.\n\nCelá rostlina obsahuje alkaloidy koniin, n-methylkoniin, konhydrin, pseudokonhydrin, konicein a řadu dalších látek.\n\nV antice byl bolehlav plamatý součástí jedů, které se používaly k popravám či byly populární mezi traviči. Odvar z bolehlavu byl zřejmě součástí i jedu, který byl podán Sokratovi.\n\nK otravě může dojít ovšem i náhodou, nejčastěji při záměně bolehlavu s některou kořenovou nebo listovou zeleninou či kořením z čeledi miříkovitých.\n\nHlavní účinnou látkou je koniin. Vstřebává se v trávicí soustavě i přes pokožku, otrávit se lze i při intenzívním vonění ke květům. Nejprve působí povzbudivě, posléze ale začne blokovat povely míchy a prodloužené míchy. Následkem je obrna kosterního svalstva a zástava dechu (člověk se za jasného vědomí udusí). Krom toho se u slabších otrav objeví zažívací obtíže a zvýšené slinění.\n\nPrognóza přežití otravy je obvykle vysoce nepříznivá. I při požití malého množství jedu (rostliny) je nutno co nejrychleji vyvolat zvracení a urychleně vyhledat lékařskou pomoc. Podávají se projímadla a živočišné uhlí na urychlené odstranění jedu a k nim některé stimulanty (strychnin, kofein) na omezení jeho účinků.\n\nKrom výše zmíněného využití v travičství a při popravách byl bolehlav používaný v lékařství a léčitelství jako sedativum, analgetikum nebo spasmolytikum. Tato praxe byla opuštěna po nalezení řady stabilnějších a méně nebezpečných léků podobného účinku.\n\n\n\n \n"}
{"id": "36696", "url": "https://cs.wikipedia.org/wiki?curid=36696", "title": "Zvukový efekt", "text": "Zvukový efekt\n\nZvukové efekty jsou uměle vytvářené nebo upravované zvuky, které se používají ve filmu, počítačových hrách, hudbě nebo jinde.\n\nVe filmu je zvukový efekt zvuk, který je vytvořen a použit jako důležitý prostředek vyprávění příběhu. Je rovnocenným doplňkem dalších forem použití zvuku - slova a filmové hudby.\n\n„Tvorba zvukových efektů“ je také možné označení pro technické postupy dodatečně aplikované na zvukové nahrávky (např. přidání dozvuku, sčítání fázově posunutých zvuků).\n\nPoznámka: ve světě profesionální filmové a televizní postprodukce se ostře odděluje nahrávání mluveného slova („dialogů“ - kontaktního zvuku, dabingu, postsynchronu), hudby a ruchů (anglicky „zvukových efektů“ - „sound effects“, „sound FX“). V tomto kontextu je potřeba si uvědomit, že se dialogy a hudba nikdy neoznačují jako „zvukové efekty“, ačkoliv se takto označují technické postupy na ně aplikované.\n"}
{"id": "36698", "url": "https://cs.wikipedia.org/wiki?curid=36698", "title": "HC Dynamo Pardubice", "text": "HC Dynamo Pardubice\n\nHC Dynamo Pardubice (celým názvem: Hockey Club Dynamo Pardubice a.s.) je český klub ledního hokeje, který sídlí v Pardubicích v Pardubickém kraji. Založen byl v roce 1923 pod názvem LTC Pardubice. Svůj současný název nese od roku 2015; třicet let až do roku 1991 se klub jmenoval TJ Tesla Pardubice.\n\nPardubice získaly celkem šest národních mistrovských titulů. Historicky první titul mistra Československa v sezóně 1972/73. Od sezony 1993/94 působí v Extralize, české nejvyšší soutěži ledního hokeje. Klubové barvy jsou červená a bílá. Tým HC Dynamo Pardubice hraje svoje domácí zápasy v Enteria Arena s kapacitou 10 088 diváků.\n\n\nPrvní hokejové utkání v ledním hokeji se v Pardubicích na Matičním jezeře odehrálo již v roce 1913, ale soutěžně se zde pravidelně začalo hrát až o sedmnáct let později. Pardubice si vybojovaly právo účasti již ve druhém ročníku první ligy v zimě 1937–1938, ale vstřelily jediný gól a nezískaly žádný bod. V roce 1947 se klub dočkal otevření zimního stadionu a o tři roky později postoupil definitivně do nejvyšší soutěže, kterou již neopustil. Do horní poloviny tabulky se poprvé Pardubice propracovaly v roce 1959. V 50. letech v Pardubicích nastartovali svoji kariéru budoucí reprezentační borci jako útočník Bronislav Danda a brankář Vladimír Nadrchal, oba se však národního dresu dočkali až po přestupu do Rudé hvězdy Brno. Zastřešení stadiónu Pardubice oslavily v sezoně 1959–1960 třetím místem.\n\nV dalších ročnících se klub pohyboval obvykle kolem poloviny tabulky bez výraznějších starostí o záchranu. Do reprezentačního dresu se na mistrovstvích světa a zimních olympijských hrách v první polovině 60. let oblékal útočník Jiří Dolana a během celého desetiletí se v něm objevoval Stanislav Prýl. V roce 1965 byl Zdeněk Špaček nejlepším střelcem ligy se 33 brankami. Konec tohoto desetiletí již patřil nastupujícímu mládí. Předznamenali to starší dorostenci, kteří se stali přeborníky v roce 1967. Do juniorského a posléze i seniorského týmu záhy pronikla útočná trojice Bohuslav Šťastný, Jiří Novák a Vladimír Martinec. Křídla tohoto útoku se stala na domácím šampionátu v Praze v roce 1972 mistry světa.\n\nPardubický tým čekal na svou velkou chvíli do roku 1973, kdy nejprve vyhrál základní část, potom následné play off a tím tedy i první titul mistra ligy. Martinec byl nejlepším nahrávačem ligy se 23 asistencemi a získal první Zlatou hokejku. O rok později v Poháru mistrů evropských zemí zastavil Pardubice až ve finále CSKA Moskva. Na domácí scéně se tým držel mezi nejlepšími po titulu ještě tři sezony. Brankář Jiří Crha v té době byl na několika vrcholných turnajích v pozici druhého gólmana, ale na rozdíl od kolegů v útoku se žádné zlaté medaile nedočkal a nakonec i emigroval, aby si jako první Čech zachytal v NHL. V dalších letech se více dařilo individualitám než týmu jako celku. Přišly další tituly mistra světa pro výše zmiňované útočné trio, Martinec se k tomu v roce 1976 stal díky 28 asistencím opět nejlepším nahrávačem ligy a v anketě Zlatá hokejka zvítězil od poloviny 70. let ještě třikrát. V roce 1979 si Martinec se 42 brankami dokonce vystřílel pozici ligového krále střelců, ale to již tým jako celek na jistou dobu vyklidil čelné pozice v tabulce. Příslibem se opět stalo mládí, když se starší dorostenci stali přeborníky v letech 1978 a pak třikrát v období 1981–1983.\n\nOd roku 1982 začal i opětovný vzestup seniorského mužstva. Do týmu byli postupně zapracováni již tehdy zářící brankářská hvězda brankář Dominik Hašek, obránce František Musil, útočníci Otakar Janecký a Jiří Šejba. Musil a Šejba získali v roce 1985 titul mistrů světa, ale v dané sezoně oblékali na vojně dres Dukly Jihlava. Musil emigroval do NHL, ale Šejba, který závěrečný duel mistrovství světa rozhodl hattrickem, se vrátil do Pardubic právě včas, aby s ostatními mohl v letech 1987 a 1989 oslavit titul mistra ligy. V obou mistrovských sezónách byl Zlatou hokejkou oceněn příspěvek Haška, který si třetí vítězství v anketě v pardubickém dresu schoval ještě na rok 1990. V celkově třetí mistrovské pardubické sezóně se nejlepším nahrávačem ligy stal Janecký se 41 přihrávkou a ocenění nejlepší trenér připadlo Martincovi. Na druhém z titulů z 80. let se podílel už i další objev útočník Ladislav Lubina, který se v roce 1991 stal se 41 gólem i nejlepším střelcem ligové soutěže. S počátkem 90. let ale přišel z hlediska konečných umístění velký výkyv směrem dolů.\n\nDo prvního ročníku samostatné české soutěže vstupoval tým poměrně stabilizovaný. Mnozí hráči z něj již nasbírali potřebné zkušenosti a mohli doplnit dřívější opory. Platilo to především o brankáři Radovanu Bieglovi (vyhlášen nejlepším brankářem ligy) a útočníkovi Richardu Královi (se 33 góly nejlepší střelec soutěže). Když se výbornými výkony v play off zvláště při proměňování samostatných nájezdů přidal i sotva osmnáctiletý Milan Hejduk (vyhlášen nejlepším nováčkem ligy), byla cesta k úspěchu v podobě účasti ve finále play off otevřena. Druhé místo pro Pardubice získal trenér Marek Sýkora, který byl posléze vyhlášen nejlepším mužem ligy na lavičce v sezóně a který nebyl v městě perníku doma, což bylo v místních podmínkách něco zcela nezvyklého. Po druhém místě přišel ovšem na dva roky opět půst, který vyvrcholil nutnosti obhajovat v roce 1996 extraligovou příslušnost v baráži.\n\nPo barážové záchraně došlo v klubu ke změnám. Do čela klubu povýšil Zbyněk Kusý, který časem získal post generálního manažera. V managementu též působil Martin Urban, který později odešel do Sparty a na hokejový svaz. Třetím neméně důležitým jménem byl Miloš Říha. Mladý a ambiciózní trenér přišel do Pardubic z Přerova. Klub tehdy fungoval v ekonomicky střídmých podmínkách a na starém, částečně chátrajícím zimním stadionu. Disponoval však mladým, talentovaným kádrem a šéf klubu Kusý, který už rozvíjel funkcionářskou kariéru i na reprezentační a svazové úrovni, měl čuch na hráče. Trenér Říha hned ve své první pardubické sezoně zaznamenal s mladým týmem nečekaný úspěch v podobě postupu do semifinále extraligy, kdy v semifinále jeho tým jako jediný dokázal aspoň v jednom zápase porazit dominantní Vsetín.\n\nV dalších dvou sezonách sice Říha s mužstvem postup do semifinále postoupit nedokázal, ale přesto ve skromných podmínkách vždy s klubem proklouzl do playoff, kde však vždy vypadl se silnějším soupeřem hned ve čtvrtfinále. První Říhovo angažmá v Pardubicích je však spojeno i s postupně narůstající návštěvností domácích zápasů klubu, která v první polovině 90. let klesala. Důležité kroky činil management i v zákulisí. Za symbolickou částku prodal zimní stadion městu, které později po přeměně klubu na akciovou společnost do klubu majoritně vstoupilo. Zároveň GM Kusý využil svých kontaktů a dokázal získat pro Pardubice pořadatelství MS juniorů na přelomu let 2001 a 2002. Zásadní podmínkou byla rekonstrukce stávajícího zimního stadionu. Město Pardubice přestavbu schválilo a tak v Pardubicích proběhla první generální přestavba zimního stadionu v extralize v novodobé éře.\n\nMiloš Říha po třech sezonách Pardubice opustil a odešel za novou výzvou do ambiciózních Karlových Varů. Po krátkém působení Milana Chalupy se stal trenérem Josef Paleček, za jehož působení se klub postupně posunul do horních pater tabulky. Do klubu se v roce 2000 vrátil úspěšný odchovanec Otakar Janecký, který se stal kapitánem. Ihned zafungovala jeho spolupráce s mladým střelcem Petrem Sýkorou, který tak zaznamenal střelecký průlom ve své kariéře a stal se s 26 góly nejlepším střelcem ročníku 2000/2001. Stejně tak výkonnostně vyrostl brankář Adam Svoboda, který pod vedením trenéra Palečka nastartoval úspěšnou kariéru. V produktivitě týmu významně přispělo i duo Tomáš Blažek a Ladislav Lubina, který se vrátil v roce 1999 z angažmá v Třinci. V sezoně 2000/2001 se klub poprvé po řadě let dostal horních pater tabulky a skončil po základní části třetí. V playoff, do kterého mužstvo poprvé vstoupilo v roli favorita, však vypadlo hned ve čtvrtfinále. Vítkovicím podlehlo v poměru 3:4 na zápasy a zápas skončil po uplynutí hrací doby incidentem, při kterém obránce Aleš Píša strčil do rozhodčího a kapitán Janecký v televizním rozhovoru po zápase slovně na rozhodčí zaútočil, čímž zadal podnět k vzniku dodnes platného pravidla o zákazu hodnocení výkonu rozhodčích v den zápasu. Aleš Píša na základě incidentu přišel o MS a dostal vysoký zápasový distanc. Jako nejlepší obránce Pardubic té doby následně odešel do Ameriky. Píšu nahradil další odchovanec Michal Sýkora, který se naopak z Ameriky do mateřského klubu vrátil. Do dospělého hokeje také nakoukly pozdější opory klubu a budoucí reprezentanti útočníci Petr Průcha, Petr Koukal a Jan Kolář. Mezitím také začala rekonstrukce zimního stadionu, takže na začátku sezony 2001/2002 hrál domácí zápasy v sousedním Hradci Králové. Na výsledcích to nemělo negativní vliv. Koncem roku se mužstvo vrátilo do zrekonstruované domácí arény. Sezona, ve které klub opět skončil na třetím místě po základní části, však skončila hořkým zklamáním v podobě vyřazení pardubického týmu ve čtvrtfinále trenérem Vladimírem Růžičkou vedenou pražskou Slavií, která byla považována za outsidera série. Na základě vyhrocené série, kterou Pardubice ztratily v poměru 2:4 na zápasy, mezi kluby vznikla rivalita. Pardubice podruhé nepotvrdily úlohu favorita v playoff a celkově páté vypadnutí ve čtvrtfinále za sebou přineslo klubu mediální obraz klubu se čtvrtfinálovým komplexem.\n\nPřed novou sezonou ambiciózní manažer Kusý učinil změnu na postu trenéra. Do Pardubic se vrátil Miloš Říha, jehož úkolem bylo přejít s kvalitním týmem přes čtvrtfinálovou překážku. Klub získal z Ameriky se vracejícího útočníka Tomáše Divíška, který nahradil v úderném duu s Petrem Sýkorou stárnoucího kapitána Janeckého. Významnou šanci dal Říha útoku mladíků Průcha, Koukal a Kolář, který se stal důležitou součástí týmu. V průběhu sezony posílil klub i zkušený obránce Libor Zábranský a mezi opory se zařadil odchovanec Petr Čáslava. Sportovní průběh sezony byl v základní části zcela bezproblémový a vyústil v suverénní vítězství v základní části. Ve čtvrtfinále klub zlomil dosavadní prokletí a přes Znojmo v poměru 4:2 na zápasy postoupil dál. V semifinále si pardubické mužstvo poradilo s Třincem opět 4:2 na zápasy a ve finále vyzvalo Slavii Praha. Průběh série ještě zvýraznil vzájemnou rivalitou. Pardubice sice vyhrály první domácí zápas, ale Slavia reagovala třemi výhrami. Pardubičtí však v průběhu pátého zápasu, kdy opět prohrávali, povstali a dvěma výhrami si vynutili domácí sedmý zápas, kdy chtěli ukončit dlouhé čekání na čtvrtý titul mistra v historii klubu. Slavia však jediným gólem sedmý zápas vyhrála a z premiérového titulu se radovali Pražané.\n\nPředchozí sezona přes zklamání ve finále byla úspěšná, tým zůstal pohromadě a manažer Kusý plánoval druhý útok na mistrovský titul. Do klubu proto přivedl šestinásobného mistra republiky a reprezentačního centra Jiřího Dopitu. Mužstvo podobně jako v předchozí sezoně dominovalo v základní části. Jenže v jejím závěru došlo k určitému výkonnostnímu poklesu. Po sezona trenér Miloš Říha potvrdil, že v týmu nabitém osobnostmi docházelo k určitým pnutím. Sám Říha měl spor s bývalým kapitánem Janeckým (kompromisním kapitánem byl Michal Sýkora), který už ztratil herní prostor a výkonnost. Do playoff vstoupil klub v úloze jasného favorita na titul. Ve čtvrtfinále narazil na Plzeň, která byla outsiderem. Pardubičtí však byli překvapení odporem soupeře a mužstvo postupně ztratilo sebevědomí, což doložil sedmý rozhodující domácí zápas, který favorit ztratil 1:5. Sezona bohatého a ambiciózního klubu skončila velkým rozčarováním.\n\nNa neúspěch z předchozí sezony zareagoval GM Zbyněk Kusý jasnými kroky. U týmu skončil Miloš Říha, jemuž nebyla prodloužena smlouva. Novou nabídku smlouvy také nedostal veterán Janecký. Klub zároveň vyjednal s oporami týmu snížení platu. S tím nesouhlasil útočník Jaroslav Kudrna a z klubu odešel. V klubu naopak zůstal Dopita, jenž se stal kapitánem. Kusý se rozhodl udělat zásadní změnu v brankovišti. Přes platný kontrakt dostal Adam Svoboda možnost odejít na zahraniční angažmá a Kusý angažoval slovenského reprezentanta Jána Lašáka. Novým trenérem se stal František Výborný a jeho asistentem Jiří Šejba. Před sezonou nebo těsně po jejím začátku mužstvo ztratilo obránce L. Zábranského a M. Sýkoru, oba totiž ukončili kariéru ze zdravotních příčin. Přípravu sezony ovlivnila i výluka v NHL, která se nakonec protáhla na celý ročník. Klub díky tomu angažoval své tři odchovance Jana Bulise, Milana Hejduka a Aleše Hemského. Prázdná místa v obraně obsadily posily z české ligy Jan Snopek a David Havíř. V průběhu sezony navíc GM Kusý angažoval do obrany ještě dalšího hráče z NHL Michala Rozsívala. Začátek soutěže mužstvu hrubě nevyšel, na což rezignací reagoval trenér Výborný, jehož nahradila klubová legenda Vladimír Martinec, jeho asistentem zůstal J. Šejba. Pod jejich vedením postupně klub stoupal tabulkou. Martinec upravil nové složení útoků v čele s triem Jan Bulis, Michal Mikeska a Milan Hejduk, které ohromilo tím, že obsadilo první tři příčky v celkové produktivitě základní části soutěže. Do playoff tým vstoupil z třetího místa, ale proti Kladnu ztratil dvouzápasový náskok a soupeř si vynutil sedmý zápas v Pardubicích, který však domácí dokázali ovládnout a postoupit do semifinále proti Liberci. Semifinále Pardubičtí zvládli v poměru 4:1 a ve finále za významné pomoci útočného tria Hemský, Koukal, Průcha dokázali v nejkratším termínu čtyř zápasů porazit Zlín. Pardubice tak po 16 letech získaly čtvrtý titul mistra republiky ve své historii.\n\nPo významném úspěchu přišly v nové sezoně starosti. Velká část opor týmu odešla. Někteří se vrátili do NHL, Petr Sýkora s Petrem Průchou tam odešli nově. Do Znojma odešel kapitán Dopita. Klub alespoň udržel brankáře Lašáka a nejproduktivnějšího hráče minulého ročníku extraligy Mikesku, který však toužil po odchodu a bez hvězdných spoluhráčů se jeho produktivita snížila. Výraznější šance v nové sezoně se chopil další odchovanec Tomáš Rolinek, který vystřelil svými výkony do reprezentace. Oslabený obhájce titulu se v sezoně ale spíše trápil a nepomohl ani návrat kanonýra Sýkory z krátkého angažmá v NHL. Výsledkem byla první absence v playoff za deset let, kdy mužstvo skončilo deváté. V průběhu sezony u týmu skončil trenér V. Martinec. Do zahraničí po sezoně odešel M. Mikeska.\n\nPřed sezonou 2006/2007 se rozhodlo vedení klubu napravit loňský neúspěch. Do Pardubic se podruhé vrátil Miloš Říha, který tak zahájil své třetí východočeské angažmá. GM Kusý tým posílil např. o obránce Martina Čecha nebo útočníka Libora Pivka. V průběhu sezony též dorazil centr Peter Pucher. Ve výkonnostním růstu navíc pokračovali reprezentanti T. Rolinek a P. Čáslava a mužstvo napravilo minulou sezonu. V základní části skončilo druhé. Nejlepším střelcem soutěže se stal Petr Sýkora s 37 brankami. Do playoff vstoupilo komplikovanou sérii proti Znojmu, kdy Pardubice ztratily náskok tří zápasů. V sedmém zápase přece jen potvrdily úlohu favorita. V semifinále vyzvali Pardubičtí České Budějovice a postoupili do finále poměrem 4:1 na zápasy. V něm se pardubický tým utkal s obhájce titulu Spartou, která však vyhrála oba první zápasy v Pardubicích a už si náskok nenechala vzít a poměrem 4:2 obhájila titul.\n\nNová sezona slibovala pardubickým fanouškům další úspěch. Klub udržel většinu opor kromě reprezentanta Petra Čáslavy a navíc se ještě posílil o beka Martina Richtera a útočníka Radovana Somíka. Do průběhu sezony zasáhly dvě události. Plánované rozšíření haly, kdy Pardubice vstupovaly do soutěže dlouhou sérií zápasů venku a tragické úmrtí obránce Martina Čecha při autonehodě těsně před začátkem sezony. Výsledkem byla první skutečně nepovedená sezona za řadu let. Mužstvo marně dohánělo ztrátu ze začátku a nepostoupilo do playoff. V průběhu sezony klub propustil Miloše Říhu a řešil problémy s obráncem M. Richterem, který přes dlouholetý kontrakt chtěl klub opustit a klub nebyl spokojen s jeho výkony. Pardubice nakonec hrály playout, kde obehrávaly část mladých hráčů a celkově skončily dvanácté.\n\nCílem vedení klubu byl návrat do vyšších pater tabulky. Klub sice opustili T. Rolinek a P. Sýkora, ale na jednu sezonu se ze zahraničí vrátil Petr Čáslava. Trenérem se stal Václav Sýkora. Ten i díky zhoršeným finančním možnostem dal velkou šanci Petru Koukalovi, Janu Kolářovi a Janu Starému. Do klubu se vrátil i Aleš Píša. Starty sbírali i mladíci Jakub Nakládal, obránce Jan Kolář, Daniel Rákos, či Robert Kousal s Janem Buchtelem. Mužstvo předvádělo až nečekaně dobrý hokej a po základní části skončilo druhé a čekalo na soupeře z předkola playoff. Tím se stala Plzeň. Série se opět protáhla na sedm zápasů a opět ji lépe zvládla Plzeň, která gólem v dlouhém prodloužení Martina Adamského postoupila do semifinále. V klubu však nastaly důležité nehokejové změny. Po nástupu ekonomické krize a neschopnosti platit závazky z dostavby haly z roku 2007, se klub dostal do finančních potíží, které město Pardubice jako majoritní vlastník řešilo prodejem většinového podílu v klubu podnikateli Romanu Šmidberskému. Ten dokázal klub stabilizovat, avšak do budoucna mezi ním a městem Pardubice docházelo k třenicím, především kvůli výši nájmu v aréně.\n\nNová sezona přinesla pardubickým fanouškům přestupovou bombu. Roční kontrakt s klubem podepsal brankář Dominik Hašek, který se ve 44 letech vrátil k hokeji. Ján Lašák si i přes platný kontrakt hledal nové angažmá v zahraničí. Do klubu se na jednu sezonu vrátil i kanonýr Petru Sýkora a nově dorazili i bek Václav Kočí a útočník Rastislav Špirko. Důležité bylo také to, že výkonnostně vyrostli mladí hráči, kteří postupně převzali více odpovědnosti za výsledky. Na střídačce pokračoval Václav Sýkora. I přes podzimní zranění D. Haška, kterého zastoupil Martin Růžička, sezona probíhala dobře. Klub se držel v horních patrech tabulky a Hašek po návratu z marodky postupně zvyšoval svoji výkonnost. Pardubické mužstvo skončilo po základní části třetí. V playoff vytvořily Pardubice rekord extraligy, když vyhrály 12 zápasů v řadě. Jedinou prohru mužstvo zaznamenalo hned v prvním zápase doma s Třincem. Postupně tedy vyřadilo Třinec 4:1, Liberec 4:0 a ve finále smetlo Vítkovice opět 4:0 na zápasy. Klub tak oslavil svůj pátý titul. Kapitánem týmu byl Petr Koukal.\n\nPo mistrovské radosti klub utrpěl několik ztrát. Do KHL odešel Dominik Hašek a překvapivě skončil i trenér Václav Sýkora, který taktéž zamířil do KHL. Do HC Davos se vrátil kanonýr Petr Sýkora. Řada hráčů mistrovského týmu však zůstala. Mužstvo posílil brankář Adam Svoboda a klub udržel kapitána Koukala i jeho křídlo J. Koláře. Také americké opory z předchozí sezony Jeff Jillson a Adam Pineault zůstali. GM Kusý získal nově beky F. Kaberleho a Branislava Mezeie. Náhradou za odcházejícího Sýkoru se stal Martin Bartek, který dokázal svého předchůdce gólově nahradit. Na pardubickou střídačku se postavil Josef Jandač, kterého v průběhu sezony doplnil Pavel Hynek. Pomistrovská sezona probíhala poněkud zvláštně. Tým vyhrával spíše venku, doma namlsané fanoušky neoslnil. Avšak do playoff se z pátého místa pohodlně dostal. Ve čtvrtfinále vyzvaly Pardubice Zlín a prodloužily svoji sérii výher na 16, když Zlín smetly 4:0 na zápasy. V semifinále však Pardubičtí narazili na Vítkovice, se kterými už dokázaly uhrát jen jeden vítězný zápas. Z pohledu fanoušků poněkud rozpačitá sezona skončila cenným bronzem.\n\nPo bronzové sezoně několik hráčů klub opustilo, avšak sílu mužstva to možná poněkud překvapivě neoslabilo. GM Kusému se podařilo udržet střelce M. Barteka a do obrany přivedl Vladimíra Sičáka a nového Američana Caseyho Borera. Důležitou posilou se stal i bek Václav Benák. Trenér J. Jandač využil nabídku Sparty a po určitém váhání klub jmenoval hlavním trenérem dosavadního asistenta Pavla Hynka, jemuž asistenta přišel dělat L. Lubina. Průběh základní části byl stabilně dobrý a mužstvo překonalo i podzimní krizi s marodkou, kdy několik zápasů odehrálo na tři formace. Mužstvo proklouzlo na třetí místo. V playoff se střetlo v odvetě za předchozí sezonu s Vítkovicemi. Ve vypjatém rozhodujícím sedmém zápase v Pardubicích vyrovnávali Pardubičtí gólem M. Barteka v poslední minutě a hned na začátku prodloužení o postupu Pardubic do semifinále rozhodl D. Rákos, V semifinále mužstvo potkalo svého \"tradičního\" semifinálového soupeře z Liberce a přešlo přes něj poměrem 4:2 na zápasy. Ve finále pak pardubický tým přetlačil stejným poměrem Kometu Brno, když dva zápasy vyhrál v nájezdech. Šestým titulem mistra republiky pardubický hokejový klub zakončil svoje nejúspěšnější historické období, které korunovaly tři zlaté medaile v průběhu sedmi let.\n\nTěsně po zisku mistrovského titulu byl většinovým majitelem klubu Romanem Šmidberským pro veřejnost velmi překvapivě odvolán dlouholetý generální manažer klubu Zbyněk Kusý. Ani jedna ze stran konkrétní důvody Kusého konce nespecifikovala. Šmidberský okamžitě na Kusého pozici jmenoval Ondřeje Šebka. Ten už v minulosti v klubu působil na manažerské pozici, avšak v roce 2011 z klubu odešel a v průběhu sezony 2011/2012 dostal nabídku na post generálního manažera, kterou přijal. Šebek se obklopil širším managementem a oznámil jiné směřování klubu s větší dělbou práce. Sportovním manažerem byl jmenován Petr Hemský. Šebek po svém nástupu ohlásil ambiciózní cíle hlavně v oblasti marketingu a zachování sportovní úspěšnosti mužstva. Po sportovní stránce se klub musel vyrovnat se ztrátou opor týmu, které měly velkou zásluhu na dosavadních úspěších. Odchozího kapitána Petra Koukala a nejlepšího klubového střelce předchozí sezony Jana Koláře sportovní manažer Hemský nahradil Pavlem Brendlem a kanadským útočníkem Krisem Beechem. Obě nákladné posily však neuspěly a z klubu postupně odešly. Obhájci titulu sezona 2012/2013 nevycházela podle představ, což nové vedení vyprovokovalo k řadě změn. Využilo výluky v NHL a angažovalo hvězdné útočníky Aleše Hemského, Davida Krejčího a do obrany získalo Jakuba Kindla. I přes okamžitou pomoc obou útočníků však výsledky týmu zůstávaly nevyrovnané a sportovní manažer se odhodlal odvolat trenéra Pavla Hynka, který v předchozí sezoně dovedl tým ke zlatu. Jedním z důvodů, který sportovní manažer uvedl, bylo \"okoukání\" původního trenéra. Na jeho místo byl angažován bývalý trenér Vítkovic Mojmír Trličík, který dostal dlouholetý kontrakt. Výsledky týmu přesto dále stagnovaly a klubu reálně hrozilo, že se nedostane do playoff. Klub navíc opustily dočasné posily z NHL. V lednu tak byl odvolán trenér Trličík a na jeho místo nastoupil Miloš Říha st., pro nějž to znamenalo čtvrté působení v klubu. Do týmu se vrátil ze zahraničí Tomáš Rolinek. Mužstvo pod vedením nového trenéra se výsledkově zvedlo a v závěru základní části se nakonec probojovalo na 10. místo a tím i do předkola playoff. V něm však Pardubice narazily na Rytíře Kladno, se kterými prohrály 2:3 na zápasy a sezona pro klub skončila neúspěchem.\n\nSportovní neúspěch předchozí sezony vyústil v neúspěch ekonomický. Klub zaznamenal značnou ekonomickou ztrátu, kterou se majoritní majitel Šmidberský snažil řešit se zástupci města Pardubice, které bylo v dané době minoritním akcionářem hokejového klubu. V klubu přes neúspěch a nenaplnění svých cílů zůstal GM Šebek. Klub však opustil trenér Miloš Říha, který chtěl trénovat v zahraničí a sportovní manažer Petr Hemský. Hlavním trenérem se stal Zdeněk Venera a post sportovního manažera zůstal neobsazen. Fanoušky byla záporně vnímána roztržka vedení klubu s Tomášem Rolinkem, jenž následně odešel do Sparty Praha. Klub uváděl jako důvod finanční nároky hráče, jež nedokázal uspokojit. Do Sparty odešel také útočník Jan Buchtele. Do týmu přišly dvě zvučné posily z HC Davos Petr Sýkora a Josef Marha. Zatímco Sýkora dokázal gólově navázat na své předchozí pardubické angažmá, veterán Marha neuspěl a z klubu později odešel. Výkonnostní vzestup však zaznamenali domácí mladí hráči Tomáš Nosek, Tomáš Zohorna a Lukáš Radil a také slovenský útočník Radoslav Tybor. V průběhu sezony navíc přišel slovenský brankář Julius Hudáček, který nahradil Martina Růžičku, který odešel do Chomutova, který bojoval o udržení v extralize. Návrat po sezoně v KHL a vážném zranění učinil i útočník Jan Kolář, který však už na své předchozí výkony navázat nedokázal. Sezona sportovně proběhla bez velkých zvratů ve středu tabulky. Čelo tabulky však zůstalo pro tým vzdálené a přímo do playoff nepostoupil. Mužstvo však uspělo v předkole playoff v poměru 3-2 na zápasy proti Slavii, kterou tak v playoff vyřadilo vůbec poprvé. Ve čtvrtfinále byli soupeřem Pardubic Oceláři Třinec, kteří po prvním prohraném zápase čtyřmi výhrami v řadě pardubickou sezonu ukončili. GM Šebek, který značně ustoupil od svých v roce 2012 definovaných cílů, neoznačil sezonu ani jako úspěšnou, avšak ani jako neúspěšnou. Blahosklonně též přijal účast nového klubu Mountfield HK. který hned skončil v tabulce před Pardubicemi, v extralize s tím, že přítomnost nového extraligového klubu v regionu pardubickému klubu nijak neuškodí. V průběhu sezony se též projevila averze fanoušků vůči majiteli klubu Šmidberskému a nepopulárnímu GM Šebkovi, jejímž důvodem byl viditelný ústup mužstva z předních příček.\n\nPřed novou sezonou se v klubu neudálo příliš mnoho změn. Kariéru ukončil brankář Dušan Salfický, který byl okamžitě bez jakýchkoli manažerských zkušeností jmenován sportovním manažerem. Z klubu z opor odešli brankář Hudáček a Tomáš Nosek. Klub na jejich místa angažoval brankáře Roberta Kristana a útočníka Tomáše Marcinka. Hlavní posilou byl však návrat reprezentačního obránce Petra Čáslavy z KHL. Sezona ze sportovního hlediska probíhala podobně jako minulá, tým se držel ve středu tabulky a atakoval 6. místo a tím přímý postup do playoff. Avšak v průběhu sezony se dostavila výsledková krize. Dosavadní trenér Venera nabídl klubu rezignaci, kterou SM Salfický přijal a provedl tak svoji první trenérskou změnu. Na místo trenéra byl popáté v historii klubu jmenován Miloš Říha st., jenž dostal za úkol zastavit výsledkový propad klubu. To se mu zdařilo jen krátkodobě a pardubický tým zaznamenal další sérii proher, díky níž ztratil šanci na přímý postup do playoff a navíc do předkola playoff proti Vítkovicím nevstupoval v dobré pohodě a pod silnou kritikou svých fanoušků. Přesto došlo k určitému vzestupu a tým porazil po úvodním debaklu 2:8 třemi vyhranými zápasy v řadě Vítkovice a postoupil do čtvrtfinále, kde však hladce podlehl pozdějšímu mistru HC Verva Litvínov v poměru 1:4 na zápasy.\n\nPo předchozí sezoně došlo v klubu k významným změnám, které neblaze ovlivnily další jeho fungování. Klub se přejmenoval na HC Dynamo, což bylo GM Šebkem prezentováno jako pozitivní krok, ale později se ukázalo, že to byl důsledek celkově snižující se přízně sponzorů, včetně dosavadního titulárního partnera klubu. Po předchozí sezoně v klubu skončil kvůli oboustrannému nezájmu trenér Miloš Říha st.. Toho překvapivě nahradil jeho syn a v předchozí sezoně také asistent Miloš Říha ml. V týmu provedl SM Salfický generační obměnu a tým výrazně změnil svoje složení, což bylo vedením klubu prezentováno jako nový začátek. Vrátil se sice Tomáš Rolinek, ale klub ztratil několik opor (Tomáš Zohorna, Lukáš Radil), které už nedokázal nahradit. Manažer Salfický přišel s novou koncepcí širokého kádru a farmářského klubu v nižší soutěži, což mělo zajistit vyšší konkurenci. Z řady uskutečněných přestupů se Salfickému zdařil snad jen příchod talentovaného útočníka Davida Tomáška. Jinak do klubu dorazila řada průměrných a podprůměrných levných hokejistů často ze zahraničí. I přes výrazné oslabení však vedení klubu neočekávaně vyhlásilo ústy SM Salfického útok na medaili. Od samého počátku se sezona nevyvíjela dobře, což vyústilo v říjnu v jak odvolání trenéra Říhy ml., tak i neúspěšného generálního manažera Ondřeje Šebka. Na jeho místo majitel klubu Šmidberský nečekaně jmenoval mládežnického trenéra a v té době i manažera mládeže Pavla Rohlíka. Ten ponechal ve funkci sportovního manažera (a v té době už i radního města Pardubic) Salfického a novým trenérem jmenoval dosavadního trenéra pardubické juniorky Richarda Krále s úkolem zvednout klub ze suterénu extraligy a dostat ho na pozice playoff. Postupně také GM Rohlík se SM Salfickým učinili několik změn v kádru. Trvalejší efekt to však na výsledcích týmu nemělo a klub zůstával v dolní části tabulky, kdy se musel nově orientovat spíše na cíl vyhnutí se baráži o extraligu. Proto vedení klubu udělalo další trenérskou změnu. GM Rohlík angažoval v lednu německého trenéra Petera Draisaitla, který dostal dlouholetý kontrakt. Hlavním cílem měl být pokus vytáhnout Pardubice přece jen do předkola playoff, což se však nezdařilo. GM Rohlík zároveň učinil několik změn v managementu klubu i v hráčském kádru. Mimo jiné odvolal vedoucího týmu, jehož nahradil svým švagrem nebo najal do klubu mentální kouče. Postupem času se rozpadl tandem, který vytvořil se SM Salfickým, jehož předsezónní cíle zůstaly nenaplněny a stal se za svou činnost (včetně triviální chyby v registraci hráče M. Venkrbce, kvůli které mohla klubu hrozit kontumace výsledků) terčem kritiky fanoušků klubu. Pardubice se nakonec v sezoně na poslední chvíli vyhnuly baráží a tedy přímým bojům o záchranu v extralize.\n\nKlub si předchozí sezonu vyhodnotil jako neúspěšnou a pokusil se podniknout kroky na nápravu. Ovšem nadále neměl generálního sponzora a zákulisní informace hovořily o tom, že majoritní majitel Šmidberský hledá zájemce o svůj balík akcií. V klubu skončil SM Salfický a jeho funkci fakticky převzal GM Rohlík, který tak začal skládat tým pro novou sezonu. V kádru provedl řadu změn, avšak nadcházející sezona ukázala, že ani on nesložil tým dobře. Ve spolupráci s pokračujícím trenérem Draisaitlem přivedl do klubu řadu zámořských hokejistů, z nichž se nakonec prosadil jen obránce Nick Schaus. K pokračujícímu triu veteránu Čáslava, Rolinek, Sýkora přivedl dalšího veterána Petra Hubáčka, který se stal nejznámější posilou mužstva. Stejně jako předchozí sezona se ta aktuální nevyvíjela od samého počátku dobře a tým zahájil soutěž řadou porážek. Na to zareagoval GM Rohlík tím, že odvolal kouče Draisaitla a sám se stal hlavním trenérem. Ani změna trenéra neznamenala výraznější posun a tým se trvale usadil na chvostu tabulky a brzy bylo jasné, že jediným cílem bude opětovné odvrácení baráže. GM Rohlík se postupně též zbavil několika cizinců v kádru, kteří nenaplnili očekávání. Mezitím probíhalo jednání o prodeji klubu. V průběhu podzimu oslovil majoritní akcionář Šmidberský město Pardubice, jež mělo předkupní právo, s nabídkou odprodeje akcií a to na jeho nabídku přistoupilo a akcie od něj koupilo zpět. Mezitím GM a hlavní trenér provedl několik už přímo chaotických kroků, kdy například propustil prvního brankáře a náhradu za něj obstaral jen na měsíční hostování, po kterém musel hledat dalšího gólmana. V lednu po převzetí klubu městem Pardubice byl Rohlík okamžitě ze všech svých funkcí odvolán. Na postu generálního manažera a předsedy představenstva ho nahradil bývalý neúspěšný sportovní manažer klubu Dušan Salfický, který spolu s obráncem Petrem Čáslavou koupil minoritní podíl v klubu. Sportovním manažerem se stal Pavel Marek a trenérem Miloš Holaň. Brzy bylo jasné, že tým se tentokrát už nevyhne boji o záchranu v baráži. Klub narychlo sehnal několik posil včetně obránce Marka Trončinského, který v pozdější baráží výrazně týmu pomohl. Týmu se dále výsledkově nedařilo a i výsledky v baráží byly nevyrovnané a klub se v ní ocitl na hraně sestupu. Ovšem dvěma vyhranými posledními zápasy tuto hrozbu odvrátil.\n\nPardubicím předchozí sezona skončila až koncem dubna a tak nebylo mnoho možností, jak mužstvo posílit. Navíc se klub dál musel ekonomicky uskromnit a na prověřené hráče neměl prostředky. V klubu zůstalo vedení, které ho převzalo v lednu a stejně tak pokračoval trenérský štáb v čele s trenérem Holaněm, kterému dál asistenty dělali SM Marek a Otakar Janecký. Kádr týmu prošel další velkou obměnou. Vedení se v létě rozhodlo uspořádat zkoušku pro hráče bez smlouvy, kteří měli zaplnit několik volných míst v kádru včetně důležitých postů. V kariéře dále pokračovalo trio Čáslava, Rolinek, Sýkora. Hubáček odešel do Francie. Klub si znovu pomohl angažováním několika zámořských hráčů, se kterými měl přece jen větší úspěch než před minulou sezonou. Do týmu též dorazili dva francouzští reprezentanti a nový brankář Ondřej Kacetl. Vedení klubu jako cíl vyhlásilo boj o desáté místo. Tým však už tradičně nevstoupil do extraligy dobře a opět se usadil v dolních patrech. Vedení klubu dokázalo přivést několik nových posil, které týmu postupně pomohly stoupat tabulkou. V druhé části sezony se zlepšila forma několika klíčových hráčů včetně brankáře Kacetla, či obránce Trončinského. Výkonnostně vyrostl v průběhu sezony mládežnický reprezentant Martin Kaut. Klub nakonec nečekaně proklouzl na šesté místo a přímo postoupil poprvé od sezony 2011/2012 do čtvrtfinále playoff. V něm Pardubice potrápily výrazného favorita z Třince a díky třem domácím výhrám si vynutily rozhodující zápas na ledě soupeře, ve kterém však jasně prohrály.\n\nPřímý postup do playoff byl považován po předchozích dvou sezonách jako úspěch, avšak až příliš velký optimismus se neukázal být na místě. Tým v předchozí sezoně výrazně předčil svoje možnosti. Několik hráčů dosáhlo svého kariérního maxima. Někteří z klíčových hráčů měli v původních působištích pověst kvalitních, avšak problémových hokejistů, což se v průběhu nové sezony potvrdilo. Trio domácích veteránů bylo opět o rok starší a všichni se pomalu blížili čtyřicítce. Klub opustili dva mladí reprezentanti Kaut a Tomášek. Generální manažer Salfický však byl s kádrem spokojen a učinil jen několik spíše kosmetických změn a věřil, že klub v příští sezoně opět vytěží z minima maximum. Jeho veřejně deklarovaný záměr přivést kvalitního prvního centra se nezdařil a později za něj vydával posilu ze slovenské ligy. Klub pod jeho vedením navíc nezískal ani po relativně úspěšné sezoně nového generálního sponzora a v kuloárech se začalo více a více řešit politické provázání klubu s svým majoritním vlastníkem městem Pardubice. Politické angažmá GM Salfického a jeho osobní přátelství s primátorem města bylo veřejně známo. Navíc se do klubu už v průběhu předchozí sezony na nově zřízené manažerské místo vrátil dříve z klubu vyhozený Ondřej Šebek. Politicky činní byli i další členové managementu. Sportovně spíše oslabený tým tak do nové sezony vstoupil opět nedobře, byť ještě relativně povedeného začátku využil GM Salfický k politické sebeprezentaci na internetových stránkách klubu den před volbami do obecního zastupitelstva, ve kterých sám kandidoval. Na rozdíl od minulého ročníku se však sezona změnila už v průběhu podzimu ve sportovní pohromu. Salfický odvolal trenéra Holaně, aniž by měl připravenou náhradu a jako dočasné řešení místo něj jmenoval do funkce skauta klubu Břetislava Kopřivu, který již od začátku působil unaveným dojmem odpovídajícím jeho věku starobního důchodce. Tým šel od porážky k porážce a vedení klubu se někdy až zmatečně pokusilo posilovat kádr a naopak se zbavit některých hráčů, kteří byli známi svým porušováním životosprávy, což GM Salfický dlouho bagatelizoval. Salfický, který se chlubil svými kontakty v Rusku z dob své brankářské kariéry, uzavřel nespecifikovanou dohodu s klubem KHL Avangard Omsk, v jejímž rámci do Pardubic Avangard poslal své tři nepotřebné hráče, z nichž nakonec déle v Pardubicích působil jen jeden. Ani ten však neměl extraligovou úroveň a mezi fanoušky se spekulovalo, z jakých důvodů v klubu je. Vedení také angažovalo slovenské hokejisty Juraje Mikuše a Marka Hovorku. Též dorazil zkušený gólman Peter Hamerlík, jenž však už neměl extraligovou výkonnost. Na smršť proher zareagoval GM Salfický odvoláním trenéra Kopřivy i sportovního manažera Marka. Z druholigového Dvora Králové dorazil na post hlavního trenéra bývalý útočník Pardubic Ladislav Lubina, který pravděpodobně jako jediný byl ochoten přijmout Salfického nabídku. Lubinu však provází kontroverzní pověst z civilního života. I po jeho nástupu v prosinci v půlce základní části však neustal příval porážek, který jen občas přerušilo jedno vítězství, na které pardubický tým nedokázal navázat. Pardubice se tak už v prosinci chystaly na březnovou baráž. Zároveň podnikly ještě několik změn v kádru. Před baráží byl klub často tipován na sestup, avšak této předpovědi se vzepřel. Do baráže dobře výsledkově vstoupil a zároveň dokázal vyžít faktu, že Piráti Chomutov prodělávali střevní virózu v kombinaci s ekonomickými problémy a další ze soupeřů Motor České Budějovice velmi brzy začal bodově ztrácet. Pardubice se tak v extralize znovu v baráži tentokráte bez velkých nervů udržely.\n\nPoté, co Pardubice skončily dvakrát z posledních tří sezon v baráži, se majoritní akcionář město Pardubice ocitl pod tlakem veřejnosti, která žádala změny v klubu. Už v předchozí sezoně se vzedmula kritika fanoušků, která vyústila ve vznik několika petic. Jednu z nich podpořilo několik tisíc lidí. Jedním z požadavků bylo mimo jiné odpolitizování managementu klubu a přivedení posil, aby se klub odrazil ode dna. Změny však proběhly netransparentně. GM Salfický v rozhovoru pro noviny MfD prohlásil, že dobrovolně z funkce neodejde a že k tomu nevidí důvod. Pod tlakem situace město Pardubice změny provedlo. Zrušilo funkci generálního manažera a zřídilo funkci generálního ředitele. Do ni byl jmenován veřejnosti zcela neznámý P.R. pracovník opatovické elektrárny Martin Sýkora, který vůbec neznal prostředí hokeje. V dozorčí radě klubu pak zasedl jako předseda slovenský zbrojařský manažer Ing. Ivan Šubrt. V kuloárech se proslýchalo a později přinejmenším v případě předsedy dozorčí rady potvrdilo, že se jedná ho nominanta jedné z politických stran, které zasedají zastupitelstvu. Dušan Salfický navíc v klubu zůstal jako člen trojčlenného představenstva (spolu se M. Sýkorou a O. Šebkem) a oficiálně nebyla určena jeho agenda v klubu. Trenérem zůstal Ladislav Lubina a jeho asistenty se nově stali Radek Bělohlav a Otakar Janecký. Novým sportovním manažerem se překvapivě stal Jaromír Kverka st.. V klubu po skandálech hlavně z předchozí sezony začal platit tzv. etický kodex. Klub oproti minulým letům dokázal získat jménem lepší hráče v čele s obráncem Janem Kolářem, útočníkem Robertem Kousalem a brankářem Jakubem Štěpánkem. To zapříčinilo optimismus mezi fanoušky posilovaný informacemi o nesmírně kvalitní letní suché přípravě mužstva. Ve výsledkové realitě se však optimistická atmosféra rychle rozplynula. Po nevýrazné herní letní přípravě se dostavil další nepovedený vstup do sezony. Kromě jednoho vítězství sbíralo mužstvo porážky. Trenér Lubina se dostal do roztržky s kapitánem týmu Tomášem Rolinkem a management tuto situaci nedokázal smysluplně řešit, což nakonec vyústilo v žádost hráče o rozvázání kontraktu, čemuž vedení okamžitě vyhovělo. Mezitím trenér Lubina dostal od vedení ultimátum, které nesplnil a byl propuštěn. Na jeho místo povýšil jeho asistent Radek Bělohlav, jemuž druhého asistenta vedle Janeckého přišel dělat už bývalý obránce Pardubic a současný minoritní akcionář klubu Petr Čáslava. Dozorčí rada také odvolala s okamžitou platností Ondřeje Šebka, který tak v klubu opět skončil, Po krátkodobém výsledkovém vzedmutí mužstvo opět začalo prohrávat a pozice trenéra Bělohlava se ocitla v ohrožení, tím více poté, co došlo k rozkolu mezi ním a Čáslavou, který ze štábu samovolně odešel. Už předtím se Pardubice rozloučily s brankářem Štěpánkem. Mezitím klub vyhodil sportovního manažera Kverku a jeho pravomoci začal vykonávat opět Dušan Salfický. Protože jednání s novým trenérem neprobíhala tak rychle, Bělohlav mezitím dovedl tým k dvěma výhrám v řadě. Po první z nich však byl úřadujícím manažerem Salfickým a primátorem města Pardubice Ing. Martinem Charvátem konfrontován s fanoušky, před kterými ho primátor Charvát obvinil z údajného střetu zájmů. Po dvou výhrách byl nakonec Bělohlav se svým asistentem Janeckým odvolán a na jeho místo nastoupil Milan Razým s asistenty Michalem Mikeskou a opět Petrem Čáslavou. Město Pardubice v té době vydalo výzvu zájemcům o balík akcií v klubu. Výběrové řízení zatím v roce 2020 probíhá. V lednu byl z klubu s okamžitou odvolán M. Sýkora a na pozici generálního manažera ho nahradil Ivan Čonka. Dušan Salfický získal i přes své předchozí neúspěchy další manažerskou pozici.Mužstvo ani pod trenérem Razýmem nezaznamenalo přes další pohyby v kádru výraznější výkonnostní a výsledkový pokrok a dále je poslední v tabulce, což by v aktuální sezoně znamenalo sestup do 1. ligy, v historii klubu by to byl první sestup po 70 letech v nejvyšší soutěži.\n\n\n\n\n\n16. - 19. srpna 2018 Pardubice .Tento hokejový turnaj který pořádá hokejový klub HC Dynamo Pardubice na počest nejúspěšnějšího generálního manažera historie pardubického hokeje, tentu turnaj se pořádá každý rok ve stejnou dobu.\n\nZdroj: \n\n\n\nZdroj: \n\n\n\nZdroj: \n\n\n\n       klub se účastní sezony 2014/15.\n\n\nZdroj: \n\n\n\nZdroj: \n\n"}
{"id": "36701", "url": "https://cs.wikipedia.org/wiki?curid=36701", "title": "Výklad práva", "text": "Výklad práva\n\nVýklad neboli interpretace právních předpisů je velmi důležitou právní disciplínou, neboť ze samotného znění textu právních předpisů nelze ve složitějších případech jednoznačně vyčíst, jaké právní normy na daný případ dopadají a pokud ano, tak jak přesně jim v daném kontextu porozumět.\n\nInterpretace práva může mít několik funkcí, především je to \"funkce poznávací\", neboť jen jejím prostřednictvím lze zjistit skutečný obsah právní normy. Další důležitou funkcí je \"funkce praktická\", neboť právo je interpretováno především proto, aby bylo následně aplikováno. Nejdříve je tedy nutné zjistit obsah a význam právní normy a teprve poté lze právo aplikovat. Zde typicky soudce nejdříve zjistí, jaký právní předpis či jeho část na řešený případ dopadá, pak si ozřejmí jeho obsah a teprve poté rozhodne o tom, zda určité jednání nebo stav byl v souladu s právem, nebo ne a následně jaké jsou právní následky s takovým závěrem spojené. Nakonec je výklad práva možno použít v rámci \"funkce argumentační\", kdy argumentující sám právo neaplikuje, ale kdy se naopak snaží aplikující orgán přesvědčit o určitém výkladu, zejména tedy ve svůj prospěch (např. advokát vůči soudci). Nelze však ani zanedbat argumentační výklad práva, který provádí učitel práva vůči svým žákům.\n\nRozeznávají se tyto základní výkladové metody:\n\nA pak tyto nadstandardní, které nastupují tehdy, jestliže základní metody výkladu nevedou k jednoznačnému výsledku:\n\nZákladní metodou výkladu je též metoda logického výkladu, která je však svou povahou přítomna už ve všech ostatních. Používají se při ní především tyto zvláštní argumenty právní logiky:\n\nVýklad práva může provádět každý, kdo se s danou právní normou i jen seznámí. Pokud však jde o výklad veřejný a autoritativní, tak je nutno ho dále rozlišovat podle jeho závaznosti vůči ostatním:\n\nJe třeba se zmínit i o \"výkladu konstantním\", který znamená, že určitý výklad je již v právní praxi ustálenou věcí. V tomto směru působí především dlouhodobá judikatura vyšších soudů, např. Nejvyššího soudu, která se pak nazývá \"konstantní judikaturou\".\n\nRozlišovat lze výklad práva také podle toho, jaký je jeho výsledek:\n\nRozšiřující i zužující výklad by měl být používán jen tehdy, bude-li to v souladu s účelem interpretované právní normy (využití teleologické metody výkladu) a jen úměrně konkrétní situaci, protože jinak by se interpretující subjekt mohl dostat do situace, jež by byla v rozporu s právem. Problematickým druhem výkladu je také \"opravný výklad\", který totiž může vcelku jednoduše sklouznout k protizákonnému jednání, neboť vychází z premisy, že zákonodárce se zmýlil a chtěl ve skutečnosti normovat jinak, než nakonec učinil. Takovou domněnku je tedy zapotřebí velmi dobře odůvodnit a proti jednoznačnému znění zákona už nelze jít vůbec.\n\nPravidla pro výklad mezinárodních smluv jsou stanovena Vídeňskou úmluvou o smluvním právu (zejména v článcích 31 až 34 této smlouvy) a mezinárodním obyčejovým právem, které tato smlouva kodifikuje. \n\nZákladním metodou výkladu podle Vídeňské úmluvy o smluvním právu je metoda gramatická (jazyková), doplněná metodou telelogickou a systematickou. Žádná z uvedených metod nemá jednoznačnou prioritu, naopak, všechny společně tvoří jedno obecné pravidlo výkladu.\n\nPřípadné nejednoznačnosti, které se nepodaří odstranit pomocí obecného pravidla výkladu musí být odstraněny prostřednictvím doplňkových prostředků výkladu. Zpravidla je v takovém případě zjišťován úmysl smluvních stran, a to prostřednictvím přípravných prací (\"travaux préparatoires\").\n\nMezinárodní právo je mnohojazyčné a mezinárodní smlouvy jsou proto často uzavírány ve více jazycích zároveň. Vídeňská úmluva proto obsahuje též pravidla pro výklad smluv smluv, jejichž původní vyhotovení je ve dvou nebo více jazycích. V případě že státy neurčily jednu z jazykových verzí jako autoritativní, je nutné hledat takový způsob výkladu, který vede k dosažení souladu mezi jednotlivými jazykovými verzemi. Není-li to možné, má být upředňostněn ten význam, který se zřetelem k předmětu a účelu smlouvy lišící se texty nejlépe sbližuje.\n\nČiní-li výklad mezinárodní smlouvy soudy jednoho ze smluvních států, dělají tak z pozice jedné smluvní strany. Takový výklad proto nijak nezavazuje druhou smluvní stranu dotčené mezinárodní smlouvy.\n\nUrčité zvláštnosti vykazuje výklad práva Evropské unie. Používané metody výkladu jsou stejné, jen míra jejich zohlednění se může lišit od toho, jak je s těmito metodami pracováno při výkladu vnitrostátního a mezinárodního práva. Platí dále, že výklad práva Evropské unie je autonomní na právu vnitrostátním i mezinárodním. Důsledkem je možnost rozdílného významu jinak zcela totožných pojmů a institutů, které jsou používány jak právem Evropské unie, tak i právem českým (příkladem z dřívější doby může být pojem „podnik“, který v právu Evropské unie měl význam srovnatelný s pojmem „soutěžitel“, zatímco v českém právu se jím rozuměla „věc hromadná, složená ze soubour hmotných, jakož i osobních a nehmotných složek podnikání“).\n\nPostup při výkladu práva Evropské unie je následující:\n\nVýchozí metodu tvoří výklad gramatický (jazykový). Limitován je však mnohojazyčným zachycením unijního práva. To totiž existuje ve 24 jazykových verzích, které jsou zcela rovnocenné. Jednotlivá zachycení unijních předpisů v národních předpisech proto nelze považovat za překlady, protože žádný „originální“ text či jazyk neexistuje. Právně jsou si všechny jazykové verze práva Evropské unie zcela rovny. V rámci jazykového výkladu je proto nezbytné srovnávání všech jazykových verzí práva Evropské unie. V ideálním případě by tomu tak mělo být vždy, při každé aplikaci unijního práva českými soudy a správními orgány. Prakticky je však tento požadavek nerealizovatelný. Účelem srovnávání jazykových verzí není nalezení jejich průsečíku, ale vymezení rozsahu uplatnění dalších metod výkladu. Jazykový výklad je doplňován výkladem systematickým, stejně jako je tomu v případě výkladu práva vnitrostátního. Na jazykový výklad dále navazuje výklad účelový. Pro zjišťování účelu jsou relevantní jsou všechny jazykové verze interpretovaného předpisu. Jenom takto zjištěný účel je univerzální a na jazyku nezávislý. Zohlednění subjektivního účelu normotvůrce může v případě, je-li tento výklad činěn vnitrostátním soudem, vést k výsledkům rozdílným od těch, k nimž by ve stejné situaci dospěl Soudní dvůr EU. Bezpečný je pouze tehdy, slouží-li výběru mezi variantami výkladu zjištěnými postupy stanovenými výše, a to ve prospěch prointegrační varianty výkladu. Rozsah využití této metody je širší v případě sekundárního práva, kde je úmysl normotvůrce snáze zjistitelný z preambulí právních předpisů. V případě práva primárního je tento výklad spíše problematický. \n\nPro výklad práva Evropské unie je charakteristický přístup, který sleduje zájem na dosažení maximálního účinku (judikatura Soudního dvora EU hovoří o „\"užitečném účinku\"“, v odborné literatuře je tento přístup označován jako „\"effet utile\"“). Podstata tohoto „užitečného účinku“ spočívá ve volbě takového výkladu práva Evropské unie, který zajistí \"co největší váhu a účinek\" interpretované úpravy. „\"Užitečný účinek\"“ by tedy měl zajistit, že bude rozumně a efektivně dosaženo toho, co unijní právo předpokládá, a to buď přímo ve svém textu, nebo bez vazby na takový (neexistující) text svým účelem. A protože text především zřizovacích smluv Evropské unie je často příliš obecný a účel lze vlastně obecně pojmout též, má Soudní dvůr EU poměrně velký prostor pro argumentaci na tomto základě. V rozhodovací praxi soudů členských států se samostatně s „\"užitečným účinkem\"“ nepracuje, vyvstane-li totiž potřeba řešit určitým problém tímto způsobem, je to často zároveň také důvod pro zahájení řízení o předběžné otázce u Soudního dvora EU. Za pomocí užitečného účinku Soudní dvůr EU dovodil přímý účinek směrnic, přednost unijního práva, přímý účinek primárního práva, rozšířil pravomoci Evropské unie o implicitní pravomoci či dovodil odpovědnost státu za škodu. Je tedy nástrojem extensivního a kreativního výkladu práva Evropské unie.\n\n"}
{"id": "36710", "url": "https://cs.wikipedia.org/wiki?curid=36710", "title": "GLONASS", "text": "GLONASS\n\nGLONASS \"(ГЛОбальная НАвигационная Спутниковая Система, tr.: Globalnaja navigacionnaja sputnikovaja sistěma)\" je globální družicový polohový systém (GNSS) využívaný ruskou armádou. S jeho pomocí je možno určit polohu a přesný čas kdekoliv na Zemi nebo nad Zemí. Stejně jako u GPS je část služeb tohoto systému s omezenou přesností volně k dispozici civilním uživatelům. Vývoj započal v SSSR v roce 1976. Ruské území bylo plně pokryto v roce 2010 a celý svět v roce 2011.\n\nGLONASS je nejdražší program ruské Federální kosmické agentury, mezi roky 2002–2011 dosáhl 140 miliardy rublů a v roce 2010 spotřeboval asi jednu třetinu jejího rozpočtu. Vzhledem k oběžné dráze družic systému GLONASS je zvláště vhodný pro použití ve vysokých zeměpisných šířkách (sever nebo jih), kde může být získávání signálu GPS problematické.\n\nVývoj GLONASS byl zahájen v roce 1970 vytvořením dokumentu Ministerstva obrany SSSR, Sovětské akademie věd a Sovětského námořnictva o vývoji jednotného systému pro navigaci na zemi, na vodě i ve vzduchu, který byl v roce 1976 přijat. První testovací družice byla vypuštěna v roce 1982. V letech 1996–2001 byla kosmická část systému GLONASS v úpadku. Od roku 2001 bylo prováděno jeho znovuobnovení a do plného celosvětového operačního stavu se dostal v roce 2011.\n\nV roce 2010 Rusko spolupracovalo při využití tohoto systému s Indií.\n\nCelý systém GLONASS lze rozdělit do 3 segmentů:\n\nKosmický segment je projektován na 24 družic, které obíhají ve výšce 19 100 km nad povrchem Země na 3 kruhových drahách se sklonem 65°. Dráhy jsou vzájemně posunuty o 120° a na každé dráze je 8 symetrických pozic pro družice po 45°, které jsou číslovány:\n\nTato konstelace je charakteristická tím, že každých 8 siderických dní je družice nad stejným místem na zemi, nebo také že každý siderický den je jedna z 8 družic jedné dráhy nad stejným místem na zemi.\n\nDružice\n\nDnes používané družice Uragan-M váží asi 1,4 tuny a na střední oběžné dráze (MEO, Medium Earth Orbit) se pohybuje rychlostí 3,9 km/s, s dobou oběhu kolem Země 11h 15min. Vynášeny jsou z kosmodromu Bajkonur v sestavách po třech družicích na jeden nosič.\nZásadní problém družic Uragan byla krátká životnost, což se projevovalo ve zvýšené potřebě obnovovat družice. U družic Uragan/Uragan-M vyžaduje zvýšená poruchovost dlouhotrvající odstávky dlouhé až několik měsíců. Tyto problémy by měly vyřešit nové nehermetizované družice Uragan-K s poloviční hmotností.\n\nKlíčové části družic Uragan-M jsou:\n\nPro popis stavu kosmického segmentu jsou definovány dva stavy implementace:\n\n\nSegment se skládá z několika částí:\n\nŘídící a kontrolní segment monitoruje kosmický segment, zasílá povely družicím, provádí jejich manévry a údržbu atomových hodin. Výsledek jejich monitoringu je zveřejňován v navigační zprávě každé družice a jejich platnost je řádově několik hodin:\n\nPozemní segment se téměř celý nachází na území Ruské federace, z čehož vyplývá časové omezení, kdy může být monitorován vesmírný segment.\nŘídící a kontrolní segment komunikuje s uživateli také prostřednictvím zpráv \"NAGU (Notice Advisory to GLONASS Users)\", kde zveřejňuje plánované odstávky družic, jejich stažení a uvedení do provozu nebo i zpětně informace o nezdravé družici.\n\nUživatelé pomocí GLONASS přijímače přijímají signály z jednotlivých družic, které jsou v danou chvíli nad obzorem. Na základě přijatých dat (časových značek z jednotlivých družic a znalosti jejich polohy) a předem definovaných parametrů, přijímač vypočítá polohu antény, nadmořskou výšku a zobrazí přesné datum a čas. Komunikace probíhá pouze od družic k uživateli, přijímač je tedy pasivní.\n\nUživatelé v Evropě se rekrutují především z řad geodetů a vědeckých pracovníků, civilní využívání systému není rozšířené.\n\nUživatelé využívající systém GLONASS můžeme rozdělit do dvou skupin:\n\nPrezident Ruské federace Vladimir Putin oficiálně podepsal 18. května 2007 výnos o bezplatném uvolnění systému GLONASS pro nevojenské použití.\n\nPřenos dat z více družic k jednotlivým uživatelům je řešen frekvenční modulací (FDMA), která je pro GNSS netypická. Přináší problémy s interferencemi mezi kanály, vyžaduje rezervované širší vysílací pásmo a jinou konstrukci přijímače. Družice vysílají na několika kmitočtech, které jsou zvoleny v pásmech s minimálním vlivem meteorologických vlivů:\n\n\n\nPro družice Uragan-K a Uragan-MK dále navíc:\n\n\n\nDvacet kanálů pro každou frekvenci modulovanou pomocí FDMA jsou definovány:\n\n\nDo roku 1998 se užíval rozsah kanálů „n“ = 1 až 12 a 22 až 24, od 1998 do 2005 n = 1 až 12 a od roku 2005 n= -7 až 6.\n\nZákladní vysílací rychlost je 5,11 MHz, na něž jsou modulovány signály:\n\nJako referenční čas je používán UTC(SU), který je synchronizován s UTC.\n\nPro charakteristiku Země se jako vztažné těleso využívá geoid, který je ale pro matematický popis nevhodný. Proto používáme jeho aproximaci prvního stupně - koule, nebo druhého stupně - elipsoid.\nPro potřeby uživatelů GLONASS je používaný geografický referenční systém PZ 90, od 20. září 2007 pak jeho modifikace PZ 90.02. Je podobný referenčnímu ITRF2000 s drobnými změnami v řádech decimetrů. PZ 90 se skládá z:\n\n\nRychlost světla je definována 299 792 458 m/s.\n\nVýznamnou roli pro spolupráci mezi ostatními GNSS a využití GLONASSu na západě sehrál projekt IGEX 98 (International GLONASS Experiment 1998), který umožnil experimentálně najít exaktní vztah mezi používanými vztažnými soustavami v projektech GPS a GLONASS.\n\n\n\n"}
{"id": "36711", "url": "https://cs.wikipedia.org/wiki?curid=36711", "title": "Cazin", "text": "Cazin\n\nCazin (dříve německy \"Zassin\", původně z latinského \"Cassino\") je město a općina v Unsko-sanském kantonu muslimsko-chorvatské Federace Bosny a Hercegoviny na severozápadě Bosny a Hercegoviny, 18 km severně od Bihače. Ve vlastním městě žije 21 000 lidí, celý správní obvod má rozlohu 356 km² a čítá ve 22 sídlech 70 000 obyvatel, v naprosté většině Muslimů.\n\nV hospodářství má hlavní význam potravinářství, tedy mlékárenský průmysl a výroba sýrů (opčina Cazin je podle informací z roku 2005 jedním z největších producentů mléka v zemi). Kromě tohoto jsou zde zastoupena i jiná odvětví, jako například výroba léků a zpracování masa. Velkou část obyvatel živí také zemědělství, krajina v okolí města však utrpěla velké škody v dobách války.\n\nVzhledem k geologickému podloží města a okolní opčiny, které tvoří hlavně vápence, tufy a kvarterní písky, vyvěrají v okolí města minerální prameny. Nejvíce jsou soustředěny v okolí vesnice \"Stijena\", a to na ploše o rozloze zhruba 1 km². Tyto zdroje minerálních vod jsou relativně bohaté a tudíž mohou být využity i k průmyslovému zpracování.\n\n\n\nStránky o městě\n"}
{"id": "36712", "url": "https://cs.wikipedia.org/wiki?curid=36712", "title": "Svaté přijímání", "text": "Svaté přijímání\n\nSvaté přijímání ( , sdílení společného) je v katolické církvi část mše, při které se požívá (přijímá) posvěcený chléb a víno při slavení eucharistie. Církve vzešlé z protestantské reformace tohoto pojmu užívají pro celý obřad večeře Páně. V pravoslaví se přijímá svatá tajina Těla a Krve Kristovy během svaté liturgie.\n\nV katolické církvi víno přijímá většinou jen kněz, používá se chléb nekvašený, tzv. hostie, která se po proměnění označuje jako „tělo Kristovo“, „tělo Páně“ nebo „eucharistický chléb“. V pravoslavné církvi se pak používá chléb kvašený.\n\nS pojmem přijímání je příbuzný i pojem společenství ( též ), který označuje vzájemný vztah mezi křesťany a zvláště mezi jednotlivými církvemi. Shromažďováním se za účelem přijímání Kristova těla vzniká společenství.\n\nJednotlivé církve se také liší v chápání svatého přijímání: katolická církev je chápe jako zpřítomnění Kristova těla (a krve), k němuž dochází transsubstanciací, „přepodstatněním“, evangelické církve ji naproti tomu chápou jako pouhou připomínku Kristovy Poslední večeře (jako ustanovení eucharistie se obvykle chápou Kristova slova při Poslední večeři \"„To čiňte na mou památku.“\" – ).\n\nV katolické a pravoslavné církvi existuje praxe eucharistického půstu (zdrženlivosti od jídla určitou dobu před přijetím eucharistie, pokud to věřícímu dovoluje jeho zdravotní stav). V katolické církvi se v současnosti doporučuje délka půstu jednu hodinu před přijímáním (viz kánon 919 CIC). V pravoslavné církvi se dodržuje půst od půlnoci předchozího dne.\n\nOtázka, zda má lid přijímat pouze tělo, nebo i krev Páně, se v dějinách stala příčinou mnoha sporů. V českých dějinách byl požadavek podobojí jedním z požadavků husitů.\n\nMěnil se i náhled na to, jak často se má přijímat: jedním z pojetí bylo, že vzhledem ke svatosti Božího Těla a nehodnosti člověka jen několikrát, popř. jednou za život, druhým pojetím je názor, který je rozšířen i dnes, a sice že eucharistie je věřícímu posilou a má se přijímat co nejčastěji je to možné.\n\nKatolická církev v současné době (přibližně od dob pontifikátu papeže Pia X.), doporučuje, aby věřící přijímali svátosti smíření a eucharistie co nejčastěji, ke svatému přijímání i každodenně, pro laiky však jde o pouhé doporučení. Církevní právo přikazuje věřícím přistupovat k přijímání nejméně jednou ročně, a to v době velikonoční, a nejvýše jednou denně (případně dvakrát denně, pokud je při druhém přijímání věřící přítomen na celé mši). Věřící, kteří přistupují k přijímání, ovšem nesmí být ve stavu smrtelného hříchu a musí dodržet eucharistický půst – pokud tato pravidla nedodrží, dopouští se svatokrádeže (srov. ).\n\n\n"}
{"id": "36714", "url": "https://cs.wikipedia.org/wiki?curid=36714", "title": "Božská liturgie", "text": "Božská liturgie\n\nBožská liturgie je pojem, jehož východní církev, zvláště byzantského obřadu, užívá pro eucharistickou bohoslužbu.\n\nPravoslavná církev a řeckokatolická církev běžně užívá tří různých liturgií:\n\nBožská liturgie sv. Jana Zlatoústého je zkrácenou formou Božské liturgie sv. Basila. Obě mají svůj původ ve starší Božské liturgii sv. Jakuba Jeruzalémského, která se tradičně připisuje prvnímu biskupovi Jeruzaléma, Jakubovi (bratru Páně) (nikoli bratru apoštola Jana), a která se dnes koná pouze na svátek tohoto světce.\n\nLiturgie je používána pravoslavnou a řeckokatolickou církví. Je vlastně večerní bohoslužbou (na západě modlitba nešpor) s připojeným obřadem přijímání; svaté dary jsou posvěceny předchozí neděli. Je připisována papeži Řehoři Velikému. V západní liturgii má tento obřad analogii v obřadech Velkého pátku.\n\nTato liturgie má kající ráz a vychází z hluboce starokřesťanské praxe.\n\nBožská liturgie se v jednotlivých ritech liší, avšak má vždy tři části:\n\n\n"}
{"id": "36717", "url": "https://cs.wikipedia.org/wiki?curid=36717", "title": "Večeře Páně", "text": "Večeře Páně\n\nVečeře Páně je označení pro slavení eucharistie, jemuž dávají přednost především církve vzešlé z protestantské reformace.\n\nNázev pochází z Prvního listu apoštola Pavla Korintským , kde je poprvé užito výrazu „Večeře Páně“ (ř. δεῖπνον κυριακὸν, lat. \"Coena Dominica\"); v pak výrazu „stůl Páně“ (ř. τράπεζα κυρίου, lat. \"mensa Domini\").\nPoslední večeře byla formálně oslavou svátku Pesach (židovských velikonoc). Z biblického textu tzv. \"Ustanovení Večeře Páně (Mt 26,26-29; Mk 14,22-25; Lk 22,14-20; 1K 11,23-26)\" i z dalších biblických míst ovšem vyplývá, že při zmíněné večeři Ježíš symbolicky poukazuje na své vykupitelské poslání, které se děje skrze smrt na kříži, při níž je jako starozákonní beránek obětován za hříchy lidstva. Tím došlo pozměnění a aktualizaci symbolického významu svátku \"Pesach\".\n\nK přeznačení došlo podle mínění badatelů u ritu chleba (odkaz k chlebu otroctví, který jedli předkové Izraelců v Egyptě byl nahrazen odkazem ke Kristovu tělu) a u třetího ze čtyř sederových kalichů (představujících jednotlivé fáze vysvobození z Egypta podle Ex 6:6b-7a) – kalichu „spásy“ (ve skutečnosti podle hebr. textu „vykoupení“, גאל), zvaného též „kalich požehnání“ (podle velké dobrořečící modlitby \"birchat ha-mazon\"; srov. τὸ ποτήριον τῆς εὐλογίας v ) - viz následující tabulka:\n\nRity pesachového sederu (spolu s prvky z židovské synagogální liturgie) bylo ovlivněno rovněž raně křesťanské slavení Eucharistie, jak je doloženo např. v Didaché 9 a 10.\n\nJanovo evangelium klade (na rozdíl od synoptiků) do času slavení hodu beránka již Ježíšovo ukřižování, Poslední večeře by se v tom případě časově nekryla s pesachovou hostinou a konala by se v rámci jiné židovské slavnostní hostiny.\n\nV luterských církvích (vzešlých z reformace Martina Luthera) jsou pro svátost Večeře Páně užívány ještě jiné výrazy, známé z dalších církevních prostředí: Svátost oltářní, Svaté přijímání (angl. \"holy communion\"), Eucharistie, Hostina Páně (něm. \"Herrenmahl\") apod.\n\nOtázka Večeře Páně je věroučně rozpracována v tzv. symbolických knihách (lutherských věroučných spisech obsažených v Knize svornosti):\n\n\nZákladem luterského pohledu na Večeři Páně je učení o reálné přítomnosti Ježíše Krista ve svátosti: \"O Večeři Páně (naše církve) učí, že Kristovo tělo a Kristova krev v ní jsou opravdu přítomny a rozdíleny požívajícím\" (AV 10), \"Je to pravé tělo a krev našeho Pána Ježíše Krista pod způsobou chleba a vína pro nás křesťany, abychom jedli i pili, jak to sám Kristus ustanovil.\" (Malý katechismus).\n\nZpůsob této reálné přítomnosti je podle lutherství pouhému rozumu nepřístupný. Proto luteráni rezignují na čistě filosofický výklad (termín konsubstanciace, někdy uváděný v této souvislosti, je nepřesný a byl užíván spíše protivníky k odlišení od transsubstanciace). Raději užívají theologického výraziva a mluví o tzv. svátostném sjednocení (\"unio sacramentalis\"). Tělo a krev Krista jsou s chlebem a vínem sjednoceny (podobně jako božství a lidství v Kristu prostřednictvím hypostatické unie), aniž by se jedno v druhé měnilo, takže je možné o konsekrovaných živlech mluvit zároveň jako o „chlebu“ i o „těle Kristově“, respektive o „vínu“ a „krvi Kristově“.\n\nCo se týče trvání Kristovy přítomnosti, luteráni věří, že tato přítomnost je spojena s konáním vlastní svátosti a nepokračuje bez tohoto kontextu (\"extra usum\", „mimo užití“). Lutherství tedy nevyznává (na rozdíl od římskokatolické církve) trvalou proměnu živlů v tělo a krev Krista i po slavení Večeře Páně. Reálná přítomnost je vázána na vlastní úkon svátosti (\"actio sacramentalis\"), který zahrnuje vše, co Ježíš konal nebo přikázal konat při ustanovení Eucharistie - žehnání, lámání a rozdílení chleba, podávání kalicha, jezení a pití. Kristova přítomnost tedy podle tradičního luterského pojetí trvá od vyslovení slov ustanovení Večeře Páně až do okamžiku, kdy svátost přijme poslední účastník společenství. Není vázána na víru přijímajícího, to znamená, že tělo a krev Páně (nehodně, ke svému odsouzení) přijímají i bezbožní.\n\nLuterské učení o Večeři Páně se vymezilo proti dvěma soudobým theologickým pozicím.\n\n\nTradiční způsob slavení navazuje na středověkou mši - koná se na oltáři, který je oddělen od věřících zábradlím s klekátky. Užívá se většinou hostií, neboť forma použitého chleba nerozhoduje, rovněž ani barva a kvalita vína. Pastor po prefaci pronáší slova ustanovení, během nichž žehná chléb a kalich znamením kříže. Následuje modlitba Otče náš a zpěv Agnus Dei, po kterém pastor podává svátost pod obojí způsobou věřícím, klečícím okolo oltářního zábradlí. Před samotným vysluhováním často předchází individuální rozhřešení. Řada luterských církví však tento způsob slavení již inovovala, především užitím eucharistické modlitby podle starokřesťanských vzorů.\n\nPojetí Večeře Páně v církvích vzešlých ze švýcarské reformace se polemicky vymezuje proti pojetí římskokatolickému a luterskému. Přímo vyslovují spíše svá opravná stanoviska, které však nelze izolovaně od předchozích stanovisek brát jako celek jejich nauky. Reformovaní odmítají označení svého pojetí za čistě symbolické. Krista ve Večeři Páně pokládají také za skutečně přítomného, ač se jejich pojetí vymyká běžnému významu termínu reálná přítomnost.\n\nPro reformované pojetí Večeře Páně je klíčové odmítnutí římskokatolické mše, chápané jako opakování Kristovy oběti na kříži. (Tato kritika je přítomna i v luterství.) Reformovaná kritika by tak zahrnovala i novější římskokatolickou formulaci, totiž eucharistii jako zpřítomění Kristovy oběti. Zdůrazňována je časová a prostorová (na jedno místo vázaná) povaha Kristovy oběti \"jednou pro vždy\".\n\nProti luterskému důrazu na sjednocení Kristovy lidské a božské přirozenosti dávají reformovaní důraz na jejich rozdílnost. Kristus jako Bůh je všudypřítomný (skrze Ducha svatého), jeho tělo je však od Nanebevstoupení přítomné na pravici Boží v nebi; jako tělo každého člověka je vázáno na jedno místo, jinak by se podle reformovaných nedalo mluvit o jeho pravém lidství. Kristus při Večeři Páně nesestupuje na zem (descendence). Kristus přijde v těle podle Písem při druhém příchodu na konci času, do té doby zůstává na pravici Boží v nebi.\n\nZwingliho názor na Večeři Páně se vyvíjel zejména v debatě s Luterány. Nikoliv však jedním směrem, pohyboval se průběžně od stanovisek radikálních ke kompromisním a naopak. Obecně však lze říci, že Zwingli chápal Večeři Páně především jako názornou připomínku Kristovy oběti a dále jako akt slavnostního přihlášení se k této oběti po způsobu vojenské \"přísahy na prapor Ježíše Krista\". Ve vyhrocené podobě přijali toto stanovisko anabaptisté, původně Zwingliho žáci. Od nich je přejali současní baptisté, adventisté a letniční církve.\n\nCílem Jana Kalvína v otázce Večeře Páně byl především smír se starší tradicí a s ostatními proudy reformace. I v rámci církevní diplomacie usiloval o smíření luteránů a zwingliánů. Na jednu stranu spolu s Zwinglim zastává, že Kristovo tělo je pouze v nebi. Na druhou stranu ovšem zastává, že věřící při Večeři Páně přijímají skutečné tělo a skutečnou krev Krista. Děje se tak ovšem duchovně. To ovšem neznamená \"jen jako\"; duch v kalvinismu tělo zcela zahrnuje, tělo bez ducha je \"vůbec ničím\".\n\nPro názornost se užívá příkladu královské pečeti. Pečeť sice není král, ale na čem je králova pečeť, to se z královy vůle děje. Lze užít modernějšího příkladu bankovek: Ty jsou samy o sobě jen kusem papíru, ale díky státnímu potisku a státní garanci si za ně lze zcela reálně koupit daleko více,než je cena samotného papíru.\n\nLze tedy říci, že ve stejnou chvíli, kdy věřící přijímá vnějšně chléb a víno, přijímá skrze Ducha svatého vnitřně skutečné tělo a krev Kristovu. Jak k tomu dochází, je již druhotné, důležitá je Boží garance, že se tak skutečně děje. Jsou dva přístupy: Buď srdce věřících v okamžiku přijímání vystupují ke Kristu do nebe (Kalvín zachoval z eucharistické liturgie úvodní zvolání Vzhůru srdce). Nebo obraz slunce, které se nehne z nebe a přece je všude přítomno jeho světlo. Na rozdíl od římskokatolického a luterského pojetí ti, kteří nevěří, nepřijímají podle reformovaných tělo a krev Krista, ale jen chléb a víno, protože přijímání je prostředkováno Duchem svatým.\n\nJan Kalvín ve svém ženevském působišti neúspěšně prosazoval každonedělní vysluhování Večeře Páně jako nedílné součásti pravé bohoslužby - slova a svátosti. Tento jeho důraz v pozdější reformované praxi (vysluhování jen o svátcích) zanikl. Udrželo se naopak jeho pojetí Večeře Páně jako příležitosti k církevní kázni - za závažné prohřešky od ní byli věřící dočasně vylučováni.\n\nuvádí v článku 21, oddíle 3:\n\nSamo vyznání lze chápat jako kompromisní text mezi kalvínským a zwingliánským proudem švýcarské reformace; text se tedy znatelně vyhýbá rozlišení tělesného a duchovního. Mezi termíny \"duchovní\" a \"symbolický\" není v tomto textu rovnítko. Naopak, duchovní skutečnost je nejzazší skutečností, která tělo přirozeně zahrnuje a proto již není potřebné je zvláště tematizovat. (Tak se děje pouze v článcích odmítajících bludy.)\n\nZejména u Jana Kalvína je patrná snaha oprostit nauku o Večeři Páně nutnosti filosofického zdůvodňování. Tedy nechat vedle sebe stát bez syntézy dvě nezpochybnitelné složky: Nezpochybnitelně viditelný chléb a víno, tj. \"živly\"; a stejně tak (pro věřícího) nezpochybnitelné slovo ustanovení \"toto jest mé tělo\" Druhá složka této nerozlučné dvojice, tj. Boží slovo, konečně určující veškerou realitu, byla v pozdějším vývoji značně opomenuta. Důraz reformovaných církví se výrazně posunul na pouhé zachování původní podstaty chleba a vína. Toto vychýlení původní pozice bylo zřejmě jednak důsledkem paušální kritiky reformované pozice z katolické a luterské strany, jednak tato dílčí část souzněla s nastupujícím racionalismem.\n\nV současnosti se tak lze často setkat se znatelným rozdílem pojetí Večeře Páně u theologicky vzdělaných reformovaných, kteří nauku své církve považují za svého druhu nauku o reálné přítomnosti a laiků, kteří v rámci zjednodušujícího kofesního vymezování mylně chápou nauku své církve o Večeři Páně jako prostě symbolickou.\n\nBratrské vyznání z r. 1535 (ve znění z r. 1662) hovoří o Večeři Páně takto:\n\nČeská konfese, společné vyznání českých nekatolických církvi z r. 1575, učí o Večeři Páně takto:\n\nSvátost Večeře Páně je v mormonismu považována za jeden z nejvýznamnějších obřadů církve. Probíhá každou neděli na shromážděních církve.\n"}
{"id": "36725", "url": "https://cs.wikipedia.org/wiki?curid=36725", "title": "Mostar", "text": "Mostar\n\nMostar je město v Bosně a Hercegovině, v kantonu Hercegovina–Neretva v bosňácko-chorvatské části země. Se svými 105 000 obyvateli je pátým největším městem v zemi, ležícím na řece Neretva. Jeho název je původem podle světoznámého Starého mostu, který město symbolizuje.\n\nV roce 1468 ovládli údolí řeky Neretvy Osmanští Turci. Tehdy se zde již nacházel starší most. V místě dnešního města nechali zbudovat pevnost \"Köprühisar\" (pevnost u mostu). Díky tomu, že v hlubokém údolí řeky Neretvy bylo možné překročit vodní tok pouze zde, se zde začala tvořit osada a později i samostatné město. Mezi lety 1522 až 1566 bylo město také opevněno hradbami.\n\nPo roce 1700 město zažívalo spolu s hospodářským poklesem Osmanské říše vlastní úpadek.\n\nRoku 1878 se dostalo město pod rakousko-uherskou správu, kde se tak stalo důležitým obchodním centrem. V roce 1881 se město stalo sídlem biskupství Mostar-Duvno. V téže době bylo vnímáno jako neoficiální hlavní město regionu Hercegoviny. Během rakousko-uherské správy se Mostar postupně rozvíjel a modernizoval; vznikaly školy a v roce 1888 získalo město i železniční spojení se zbytkem mocnářství. Některé z objektů, např. místní gymnázium, projektovali i čeští architekti. Vybudovány byly vodovody, veřejné osvětlení a zavedena elektřina. Byla uskutečněna také plynofikace. Za vlády Rakousko-Uherska vznikaly především velkolepé správní budovy. Město se však nepřebudovalo zcela od základu; jeho historická turecká část zůstala téměř netknutá, zatímco nové objekty, tolik potřebné pro moderní město, byly budovány na jeho západním okraji a na druhém břehu řeky Neretvy.\n\nNa přelomu 19. a 20. století se stalo také i centrem literární tvorby; bosenkosrbští autoři, jako např. Aleksa Šantić, či Jovan Dučić zde vydávali významný časopis Zora, který se vyjadřoval k řadě politických i společenských událostí tehdejší Bosny pod rakouskou správou. Po první světové válce se stal Mostar součástí Království SHS a Království Jugoslávie. Vzhledem k ekonomickým problémům království a značné politické nestabilitě však dvacet let meziválečné doby nepřineslo Mostaru výraznější rozvoj.\n\nMostar byl součástí Nezávislého státu Chorvatsko, který byl vyhlášen v dubnu 1941. Jen o několik měsíců později byly na základě diskriminačních zákonů zatýkáni a odsouváni první Židé a Srbové. V celkem třech vlnách bylo zatčeno, uvězněno a zabito několik set osob, včetně příslušníků tehdejší mostarské inteligence. Město se nacházelo v italské operační zóně (tzn. bylo zde přítomné italské vojsko). Na město prováděly čas od času v závěrečných fázích války výpady také různé četnické sbory, které si za cíl kladly především místní chorvatské a muslimské obyvatelstvo. Mostařané bojovali v různých armádách a ozbrojených formacích na obou stranách během války. 14. února 1945 byl Mostar osvobozen jednotkami jugoslávských partyzánů.\n\nPo druhé světové válce byly zahájeny plány rychlé industrializace Jugoslávie. V rámci nich byly rozvíjeny průmyslové kapacity i v Mostaru. Město se rozvíjelo co do počtu obyvatel především díky příchodu lidí z chudého hercegovinského venkova. Vznikly továrny na zpracování tabáku, bauxitu, výrobu vína, letecký průmysl a výrobu hliníku. V továrně Soko byly vyráběny součástky pro letadla a v továrně Hercegovina Auto zase automobily. Na řece Neretvě byla vybudována řada přehrad, které poskytly pro továrny elektrickou energii. Západně od centra města bylo vybudováno rozsáhlé panelové sídliště. Byla také zmodernizována železniční trať, díky níž je Mostar napojen na jih na přístav Ploče a na sever k Sarajevu. Počet obyvatel Mostaru rychle rostl; zatímco roku 1961 mělo město 35 242 obyvatel, o deset let později již 47 802, v roce 1981 63 427 a v roce 1991 mělo město samotné 83 686 obyvatel.\n\nV 70. a 80. letech byl Mostar díky své vhodné poloze blízko pobřeží Jaderského moře vybrán jako vhodný cíl pro rozvoj turistiky. Bylo obnoveno historické centrum města a do Mostaru začali jezdit turisté, kteří jinak pobývali výhradně na pobřeží moře.\n\nPoté, co v dubnu 1992 vyhlásila republika Bosna a Hercegovina nezávislost, obklíčily město jednotky Jugoslávské lidové armády. Proti ní bojovali místní Chorvati, kteří zorganizovali vlastní ozbrojenou organizaci – Chorvatskou radu obrany. Jugoslávská armáda a bosenskosrbské síly město ostřelovaly v periodických obdobích.\n\nTeprve ale až v roce 1993 vypukl střet mezi místním chorvatským a bosenskomuslimským obyvatelstvem. Město bylo rozděleno mezi obě strany konfliktu podél své etnické hranice. Nejprudší boje vypukly v květnu 1993. Do skončení konfliktu zemřelo v Mostaru na 2000 lidí a historické centrum bylo těžce poškozeno. Jugoslávské vojsko se z Mostaru stáhlo dne 9. března 1993. Během války se místní obyvatelstvo schovávalo většinou ve sklepích a krytech a ven pro nezbytné věci (např. potraviny a léky) vycházeli pouze v noci, kdy nehrozilo riziko od odstřelovačů, kteří obsadili kopce v okolí Mostaru.\n\nPřed vypuknutím konfliktu byl Mostar multietnickým městem, kde žilo 29 % obyvatel chorvatské národnosti, 34 % obyvatel Bosňácké národnosti a 19 % Srbů. Ostatní se hlásili buď k jugoslávské národní identitě, či jiné etnické skupině. Po skončení konfliktu z města odešla většina srbského obyvatelstva a zbývající dvě dominantní etnické skupiny se rozdělily podle válečného rozdělení města podle břehů. Zatímco modernější a evropští část (tzv. Západní Mostar) měl chorvatskou většinu, historická část města zůstala obývána především Bosňáky.\n\nPoškození města bylo značné a pohybovalo se v řádech desítek procent jednotlivých budov. V západní části města byla poničeno v některých oblastech až polovina všech staveb. Ve východní části historického města to bylo místy až okolo 80 % všech budov. Mezi zničené památky patří Starý most, který byl zničen střelbou z chorvatského tanku; dále biskupský palác, který vyhořel a spolu s ním bylo zničeno na padesát tisíc knih. Místní katedrála byla zničena během velikonoc 1995 po minometné palbě srbských ozbrojenců. Celkové náklady na obnovu historického centra města se pohybují okolo 400 milionů německých marek.\n\nV roce 1999 byl zahájen plán financovaný Tureckem, Nizozemskem, Itálií, USA a Chorvatskem na znovuvybudování mostu, jenž dal městu jméno. Stavba trvala pět let, během ní museli dělníci dodržet přesné stavební techniky, jaké znali turečtí stavitelé. V červnu roku 2004 byl pak za účasti světových státníků opět otevřen. Roku 2005 byl tak znovu zapsán na seznam světového dědictví UNESCO.\n\nChorvati nad městem, z místa odkud jej ostřelovali, vztyčili velký ocelový kříž jako symbol své víry. To bylo ze strany Bosňáků chápáno částečně i jako provokace, a požadovali proto jeho odstranění.\n\nMostar má 24 základních škol, 20 středních škol (z nichž jsou 4 gymnázia, 12 odborných škol a 3 umělecké školy). Místní Gymnázium Mostar bylo založeno v roce 1893 a je nejstarším na území Bosny a Hercegoviny. Od roku 1977 zde sídlí i univerzita, která je jedinou univerzitou s chorvatským vyučovacím jazykem mimo území Chorvatska. Po válce v 90. letech byla zřízena i bosňácká univerzita, která nese jméno Džemala Bijediće.\n\nMostar se nachází na důležité dopravní spojnici mezi hlavním městem Sarajevem a Metkovićem, důležitým hraničním přechodem do Chorvatska a k moři. Tímto směrem je také vedena železnice do chorvatského Ploče.\n\n\n"}
{"id": "36728", "url": "https://cs.wikipedia.org/wiki?curid=36728", "title": "Reálná přítomnost", "text": "Reálná přítomnost\n\nReálná přítomnost je nauka, kterou učí mnohé křesťanské tradice a která se vyjadřuje o tom, že podle křesťanské víry je Ježíš Kristus skutečně přítomen pod způsobami chleba a vína při slavení eucharistie.\n\nReálná přítomnost znamená, že ve způsobách chleba a vína je Ježíš Kristus skutečně přítomen se svým tělem a krví a že ti, kteří mají účast na svatém přijímání, dostávají tělesnou účast na Kristově těle a jeho krvi.\n\nPrvní náznaky představ o reálné přítomnosti nalezneme v listech sv. Ignáce z Antiochie († asi 107), který zastává tuto pozici na základě 6. kapitoly Janova evangelia proti gnostikům a dokétistům.\n\nSv. Augustin toto chápání reálné přítomnosti prohlubuje a popisuje svátost jako „\"signum, figura, similitudo\"“, tedy „znamení či podobu“ skutečnosti Krista.\n\nV 9. století dochází ke sporu o povahu eucharistie mezi Paschasiem Radbertem a Ratrammem, v níž se vyostřil spor mezi symbolickým a realistickým chápáním eucharistie. Tato napětí se stupňují ve sporech 11. století, kdy Berengarius z Tours zastává čistě duchovní přítomnost Krista v eucharistii. Lateránská synoda roku 1059 toto pojetí zavrhla a namísto toho potvrdila reálnou přítomnost Krista v eucharistii. Z tohoto sporu s Berengarem se vyvinulo pozdější pojetí skutečné přítomnosti.\n\nBěhem protestantské reformace se stala otázka chápání večeře Páně znovu aktuální. Učení o reálné přítomnosti zastával Martin Luther proti Ulrichu Zwinglimu, který chápal přítomnost Krista pod způsobami chleba a vína čistě symbolicky. Jean Calvin zastával v tomto sporu kompromisní stanovisko. Lutherské církve tak dodnes zastávají učení o reálné přítomnosti spolu s katolickou církví, pravoslavím, starokatolickou a anglikánskou církví. Přes shodu o realitě Kristovy přítomnosti však jednotlivé církve tuto přítomnost vykládají různým způsobem:\n\n\n\nOpačný názor, totiž že přítomnost Krista v přijímání je pouze symbolická, zastává většina baptistů a letniční církve.\n\nReformované církve zastávají ve svých vyznavačských textech stanovisko, že skrze působení Ducha svatého přijímají věřící ve svátosti celého Krista (tedy včetně jeho těla). Vzhledem k tomu, že jejich pozice vychází zejména z názorů východních církevních otců, podobá se tímto prostředkováním názoru východní orthodoxie. Tj. že věřící sice přijímají Krista ve svátosti; \"mechanismus\" tohoto přijímání je však v zásadě tajemstvím. Případná vysvětlení jsou pak již druhotná, formována zejména v polemice s luterstvím a římským katolicismem:\n\n\nJe sporné, zda se reformované pojetí ještě vejde do definice reálné přítomnosti, jak s ní operuje theologie pravoslavná, katolická a luterská. Přesto se reformovaní brání ztotožnění své nauky s pojetím čistě symbolickým. Je možné, že tradiční spor luteránů a reformovaných o tuto otázku je do velké míry způsobem rozdílným filosofickým aparátem, užívaným pro formování stanovisek.\n\nV praxi není nezvyklý rozpor mezi vyznavačskými texty a názory laických věřících reformovaných církví, kteří nauku své církve mylně pokládají za čistě symbolickou.\n\n"}
{"id": "36729", "url": "https://cs.wikipedia.org/wiki?curid=36729", "title": "Hronec", "text": "Hronec\n\nHronec je slovenská obec v okrese Brezno. Leží v údolí Čierneho Hronu se na severním okraji Veporských vrchů, přibližně 5 km západně od Brezna a 4 km východně od Podbrezové. Rozloha obce je 35,14 km², počet obyvatel 1 222, nadmořská výška středu obce 492 m.\n\nV Hronci se nachází slévárna, jejíž tradice sahá až do konce 18. století. V roce 1810 zde byl vyrobený první litinový most ve střední Evropě. V nedalekém horském údolí (lokalita Tri vody) jsou zbytky vysoké pece dokonce z roku 1795.\n\nV obci kromě upadající slévárny pracuje také pila zpracovávající dřevo z okolních lesů. Pro obec je důležitý i turistický ruch spojený s nedalekým biatlonovým areálem v Osrblí a s Čiernohronskou železnicí, vedoucí z Hronce do Čierného Balogu. Několik let se také vážně uvažuje o obnovení tratě této železnice k biatlonovému areálu.\n\n"}
{"id": "36734", "url": "https://cs.wikipedia.org/wiki?curid=36734", "title": "Létající špagetové monstrum", "text": "Létající špagetové monstrum\n\nLétající špagetové monstrum (\"Flying Spaghetti Monster\") je ústřední postava parodického náboženství zvaného pastafariánství. Tato parodie vznikla jako reakce na rozhodnutí školského úřadu amerického státu Kansas, který povolil vyučování o stvoření světa jako rovnocenné evoluční nauce. Vytvořil je Bobby Henderson, fyzik, absolvent univerzity v Oregonu.\n\nPříslušníci parodického náboženství (pastafariánství) se nazývají pastafariáni. Bobby Henderson v červnu 2005 formálně zažádal, aby bylo pastafariánství vyučováno jako další rovnocenný názor. V dopise kansaské školní radě žádal, aby se ve školách učilo, že svět stvořila létající špagetová příšera. \"„Píši vám s velkým znepokojením, jelikož jsem se dočetl o vašem rozhodnutí, že by se alternativní kreacionistická teorie „inteligentního designu“ (ID) měla vyučovat spolu s teorií evoluce. Myslím, že se všichni shodneme, že je důležité, aby studenti mohli slyšet více názorů, aby si mohli vybrat, která teorie jim dává největší smysl. Mám však obavu, že studentům má být vykládána jen jedna z teorií inteligentního designu“\".\n\nPopularitu získal během srpna, kdy si jej všimlo několik blogů a poté i běžný tisk, včetně českého. V roce 2007 dostal Bobby zprávu o vyjádření Marka Coppengera, pastora vyučujícího na Southern Baptist Theological Seminary v Louisvillu, který kritizoval pohrdání „biblickou vírou“ a označil pastafariánství za nesmyslné. V odpovědi Bobby Henderson píše:\n\n\"„Je mi líto, že křesťané shledávají víru, že Létající špagetové monstrum stvořilo vesmír, „nesmyslnou“, ale, opravte mě, jestli se mýlím, křesťané věří, že vesmírná židovská zombie, která byla svým vlastním otcem, může nechat člověka žít věčně, pokud budeme jíst symbolicky její maso a telepaticky jí řekneme, že ji přijímáme za svého pána, čímž nás ona oprostí od zla, které je v podstatě lidstva schované proto, že jakousi ženu, která vznikla z žebra, přemluvil mluvící had, aby snědla jablko z magického stromu. A oni si myslí, že představa, že úbytek pirátů způsobil globální oteplování, je směšná?“\" \n\nGlobální oteplování bylo totiž podle pastafariánů způsobeno úbytkem pirátů. Henderson to dokazuje na Somálsku, kde je nejvyšší počet pirátů a díky tomu nejmenší koncentrace CO na světě). Tuto teorii rozvádí podrobněji např. parodický článek \"Vliv námořní dopravy na globální atmosférickou cirkulaci\". Tato klimatická teorie je založena na náhodných korelacích a satiricky tak poukazuje, jak mohou být zavádějící. \n\nV roce 2016 na Novém Zélandě ministerstvo vnitra přiznalo pastafariánům právo oddávat v civilních obřadech. V dubnu 2016 tak proběhla první pastafariánská resp. pirátská svatba. Toby Ricketts a Marianna Youngová se vzali na pirátské lodi v přístavu Akaroa na Jižním ostrově. Svatebčané včetně novomanželů byli převlečení za piráty, manželský pár oddala duchovní Karen Martynová s cedníkem na hlavě. \n\nJak zaznamenala česká média v roce 2011, tohoto náboženství použil rakouský satirik, publicista a ateista Niko Alm, inspirovaný právem muslimek mít v dokladech podobiznu s tradičním šátkem, k tomu, že si do řidičského průkazu pořídil fotografii s cedníkem na hlavě. Řidičský průkaz mu byl vydán v roce 2009, po dvou letech, během nichž se musel podrobit lékařskému vyšetření. Niko Alm svůj počin vysvětloval jako protest proti nezaslouženému privilegiu věřících. V červenci 2013 jej následoval člen Pirátské strany, zabývající se počítačovou bezpečností, Lukáš Nový z Brna, kterému magistrát bez námitek vydal občanský průkaz bez strojově čitelných údajů s dobou platnosti 1 měsíc, v němž měl na fotografii na hlavě cedník. Správní řízení o vydání běžného OP se strojově čitelnými údaji s dobou platnosti na 10 let stále probíhá, brněnský magistrát se obrátil na Ministerstvo vnitra s žádostí o vysvětlení pojmu „pokrývka hlavy z náboženských nebo zdravotních důvodů“, a to se již nechalo slyšet, že vydání OP s pastafariánskou fotkou je nepřípustné. Nový je připraven se v případě zamítnutí své žádosti soudit.\n\nNa téma pastafariánství vzniklo několik stránek na Facebooku a souhrnný informační web www.pastafariani.eu. \n\n\n"}
{"id": "36745", "url": "https://cs.wikipedia.org/wiki?curid=36745", "title": "VLS", "text": "VLS\n\nZkratka VLS má více významů:\n"}
{"id": "36748", "url": "https://cs.wikipedia.org/wiki?curid=36748", "title": "Bukurešť", "text": "Bukurešť\n\nBukurešť ( , do roku 1904 \n) je hlavní a největší město Rumunska. Leží v jižní části země na řece Dâmbovița, 47 km severně od Dunaje a bulharských hranic, 200 km západně od pobřeží Černého moře. Poprvé je připomínáno v roce 1368, od roku 1862 je hlavním městem. V roce 2011 zde žilo přes 1 880 000 obyvatel a i s okolím měla Bukurešť kolem 2 270 000 obyvatel. Bylo tak šestým největším městem v Evropské unii po Londýně, Berlíně, Madridu, Římě a Paříži.\n\nBukurešť je politickým, kulturním a hospodářským centrem země, má v celém Rumunsku dominantní postavení, jako jediné město, mající více než 2 miliony obyvatel. Je zde zastoupeno mnoho odvětví průmyslu, v rámci celé země je nejbohatším regionem. Město má dvě letiště – Aurel Vlaicu a Henriho Coandy i metro. Ve městě se na 190 hektarech nachází národní park\nVăcăreşti, jehož dominantou je také stejnojmenné jezero a navíc se nachází ve stejnojmenné čtvrti. Nachází se zde také Park mládeže, Bukurešť město dětí - park, a Dětský svět. Ve městě, ve čtvrti Cartielul Francez, park Michala I.\nPodle legendy založil město pastevec Bucur, podle něhož je i pojmenováno. Bucur údajně postavil i kostel, který se dochoval dodnes. Písemně je poprvé doloženo roku 1368 pod názvem \"Castrum Dombovitza\", od 2. poloviny 15. století v něm sídlila valašská knížata a již tehdy bylo hospodářským střediskem. Roku 1595 ho obsadila vojska Osmanské říše a vyplenila je, obnova a rozkvět přišly až v 17. století. Několikrát jej dobyla Habsburská monarchie. Poprvé v roce 1716 během Velké turecké války, pak i v roce 1737 a 1789. V letech 1768–1806 město třikrát dobylo i Rusko. Od roku 1828 do Krymské války bylo pod ruskou správou.\n\n23. března 1847 bylo při velkém požáru města zničeno kolem 2 000 domů. V roce 1862 se stalo hlavním městem Rumunského knížectví. Roku 1944 zde vypuklo protifašistické povstání. Po válce zde probíhal velký rozvoj, Bukurešť byla přestavována v socialistickém stylu – vznikla panelová sídliště a i tzv. Bílý dům – stavba dodnes připomínající Ceaușescovu diktaturu. Od roku 1979 je v provozu metro.\n\n\n"}
{"id": "36752", "url": "https://cs.wikipedia.org/wiki?curid=36752", "title": "Skanzen", "text": "Skanzen\n\nMuzeum v přírodě (anglicky \"Open-air museum)\", někdy též ztotožňované s pojmem skanzen, je specializovaná národopisná, vojenská, technická, archeologická či jiná muzejní expozice, nacházející se pod širým nebem. Podle definice Jiřího Langera je skanzen \"vědecká instituce, která odbornou formou interpretuje a uchovává lidovou kulturu formou specializované muzejní expozice ve volné přírodě. Má v sobě zahrnovat prostorové, časové, sociální, kulturní a přírodní souvislosti a podávat komplexní obraz lidové kultury.\"\n\nOznačení skanzen pochází z vlastního jména muzea lidových staveb a ZOO Skansen ve Stockholmu, nejstaršího muzea v přírodě na světě, založeného již roku 1891. Samo slovo \"skanzen\" je vlastně místní název a ve švédštině znamená „hradby“. Největší podíl na vzniku tohoto muzea měl švédský učitel a folklorista Artur Hazelius, který původně sbíral předměty pro Švédské národopisné muzeum (dnes Nordiska museet). V češtině se toto označení sice už značně vžilo, ale správnější je podobné instituce označovat jako Muzeum v přírodě.\n\nVýrazným znakem skanzenu je, že jde o \"živé muzeum\", tedy nikoli jen o vitrínky a exponáty, ale i o ukázku aktivní činnosti, např. venkovská kovárna bude mít kováře tam pracujícího apod.\n\nSlovem skanzen se někdy také označují soubory průmyslových či vojenských staveb (technický skanzen) nebo rekonstrukce archeologických nálezů (archeologický skanzen). I zde jsou často k dispozici ukázky fungování předváděných exponátů.\n\nNejstarší české národopisné muzeum bylo založeno arcivévodou Ludvíkem Salvátorem Toskánským okolo roku 1900 v Přerově nad Labem. Nejznámějším a největším skanzenem v Česku je Valašské muzeum v přírodě v Rožnově pod Radhoštěm, které v roce 1925 založili bratři Alois a Bohumír Jaroňkové.\n\nVznik tohoto typu specializovaných muzeí souvisí s pořádáním světových výstav. Vznik muzeí v přírodě na českém území podnítila také Jubilejní výstava pořádaná v roce 1891, kde byl prezentován projekt lidového stavitelství s názvem Česká vesnice. Tento projekt bohužel spíše preferoval estetickou hodnotu před odbornou, a proto byly vybrány především honosné stavby z bohatých oblastí. Velkým přínosem této výstavy byla velká motivace k ochraně lidových architektury. Po skončení celé výstavy chtěli organizátoři projekt české vesnice zachovat jako muzeum v přírodě, to se bohužel nezdařilo a v roce 1899 byla většina staveb nakažena dřevomorkou domácí a prodána jako palivové dříví.\n\nDalší velký impuls při vzniku muzeí v přírodě byla i Národopisná výstava českoslovanská v Praze v roce 1895. Do přípravy této výstavy se zapojily všechny regiony, ty posílaly příspěvky ve formě sbírkových předmětů, které byly vystaveny na výstavě. Srdcem výstavy byla výstavní dědina, dále velkým tahákem byla výstava krojů, zvykoslovná výstava a prezentace jednotlivých krajů. Po skončení výstavy byly některé předměty uloženy v Národním muzeu a jiné poslány zpět do krajů, kde mnohdy založily v daném muzeu vlastní expozici.\n\nZ hlediska teritoriálního se dají muzea v přírodě rozdělit na 3 typy – celonárodní, regionální, lokální.\n\n\n\n\nMuzea v přírodě mohou mít 2 různé koncepce o péči a budování muzea v přírodě.\n\n\nV muzeích v přírodě se velmi často kopie a rekonstrukce staveb používají i jako provozní budovy, které se tímto využitím neznehodnocují a zapadají do celkového vzhledu muzea.\n\n\n\n\n\n\n"}
{"id": "36753", "url": "https://cs.wikipedia.org/wiki?curid=36753", "title": "Mladotice (okres Plzeň-sever)", "text": "Mladotice (okres Plzeň-sever)\n\nMladotice (něm. ) jsou vesnicí v severní části okresu Plzeň-sever, 9 km západně od Kralovic. Ve vsi žije obyvatel, její katastrální území zaujímá 986,96 ha a PSČ všech adres je 331 41.\n\nV celé obci Mladotice, která zahrnuje také Černou Hať, Chrášťovice a Strážiště, žije přes 500 obyvatel a její čtyři katastrální území zaujímají plochu 2264,79 ha. Obec je součástí Mikroregionu Kralovicko. Ves leží v údolí Mladotického potoka.\n\nVes je poprvé připomínána roku 1115 jako dar knížete Vladislava I. jím založenému benediktinskému klášteru v Kladrubech. Její jméno je pravděpodobně odvozeno od starého rodu Mladotova z kmene Čechů. Mladotice v té době existovaly dvoje: Horní a Dolní. Obě nakonec získal cisterciácký klášter v Plasích: roku 1193 dostali plaští řeholníci Dolní Mladotice darem od Kuny z Potvorova a v roce 1205 koupili Horní Mladotice od kladrubských benediktinů. V potvrzení majetku plaského kláštera papežem Inocencem IV. z roku 1250 je nicméně uváděna jen grangie Mladotice. Při výstavbě Mladotického rybníka (pravděpodobně ve 14. století) jižně od dnešní vsi nechali cisterciáci část původních Dolních Mladotic zatopit.\n\nNa počátku 14. století byla v Mladoticích dědičná svobodná rychta, ke které patřily dva lány polí, dvůr a kaple sv. Hedviky. V roce 1405 ji cisterciáci dali svému poddanému Martinovi, synu Přibíka z Černé Hati, náhradou za dlužných 80 kop grošů a učinili jej svobodným. K rychtě v té době navíc patřila třetina pokut a svobodná krčma s právem vařit pivo. Rychtář Martin měl kapli ochraňovat a starat se o ni jako předchozí rychtář.\n\nRoku 1420 zastavil král Zikmund několik vsí z klášterního panství třem šlechticům, kromě jiných i Mladotice. Za husitských válek byla pravděpodobně poškozena kaple, cisterciáci ji později obnovili a zasvětili ji sv. Kateřině. V roce 1475 panošové z Vařin vrátili Mladotice zpět klášteru, k roku 1556 byly jednou z pěti vsí, které byly v majetku kláštera. V 16. století se mladotičtí přiklonili k protestanství a katolická kaple ztratila jejich úctu – kaple fungovala jako stodola a kurník. Opat Adam Wild se proto rozhodl zpochybnit výsady z roku 1405 a dědičnou rychtu rychtáři Brožovi roku 1595 odebral.\n\nZa stavovského povstání roku 1618 ves vyloupilo vojsko generála Mansfelda, 4 statky byly spáleny. Téhož roku se plaský opat Jiří Vašmucius podílel na obraně Plzně, vojsko Mansfelda však prorazilo hradby Plzně a opat byl zajat a odsouzen ke ztrátě hrdla. Jiří Vašmucius se vyplatil penězi vypůjčenými od Jana Tillingera ze Strádáně, kterému opat v roce 1628 na oplátku zastavil mimo další dva pusté selské dvory v Mladoticích.\n\nZa třicetileté války byla kaple sv. Kateřiny pravděpodobně poškozena, ale opět ji cisterciáci opravili. K roku 1651 bylo v Mladoticích 9 statků: Soprovský, Hůlkův, Vávry Nového, Kučerovský, Volfovský, Pekařovský, Bejčkovský, Šaškovský, Jana Pavuzy a Tillingerovský dvůr. Po smrti Jana Tillingera i jeho ženy se zastavený dvůr roku 1653 vrátil do majetku kláštera, který k němu připojil další pozemky a vznikl tzv. panský dvůr. Patřilo k němu 419 strychů polí a luk na 49 vozů sena.\n\nV roce 1698 koupil opat Ondřej Trojer Benešův statek, někdejší rychtu, se zchátralou kaplí sv. Kateřiny a připojil jej k panskému dvoru. V roce 1707 nechal opat Evžen Tyttl pobořenou kapli sv. Kateřiny strhnout a v následující dvou letech postavit barokní kapli Jména Panny Marie podle návrhu J. B. Santiniho-Aichela.\n\nMladotice zůstaly v majetku kláštera až do jeho zrušení Josefem II. v roce 1785, kdy přešly do správy náboženského fondu. Roku 1826 koupil v dražbě celé plaské panství kancléř Metternich, který jej držel až do zrušení patrimoniální správy. Mladotice se staly samostatnou obcí v politickém a soudním okrese kralovickém. Jejich pozdější rozvoj byl podmíněn výstavbou železniční dráhy z Plzně do Žatce (otevřené 8. 8. 1873) a pozdější lokální dráhou do Rakovníka, otevřenou 9. 7. 1899 (v úseku Mladotice-Kralovice je doprava od 1. 1. 1997 zastavena a nahrazena autobusy).\n\nZchátralý starý panský dvůr shořel 24. července 1922, hasilo jej 15 hasičských sborů z okolí. V dubnu 1945 byla ves poškozena při bombardování nádraží americkým letectvem.\n\n\n\nMladotice sousedí s Chrášťovicemi na severu, s Řemešínem na severovýchodě, s Trojany na východě, s Horním Hradištěm na jihu, s Křečovem na jihozápadě a Strážištěm na západě. Západně od vsi začíná přírodní park Horní Střela, který se rozkládá okolo údolí řeky Střely a dolního toku Manětínského potoka.\n\n\n"}
{"id": "36757", "url": "https://cs.wikipedia.org/wiki?curid=36757", "title": "VideoLAN", "text": "VideoLAN\n\nVideoLAN je projekt, který vyvíjí open source software pro multimediální (audio a video) streaming řady formátů, včetně MPEG-1, MPEG-2, MPEG-4 a DivX, DVD, digitálních DVB-S a DVB-T TV kanálů a videa. Přenášení je možné v širokopásmové síti IPv6 nebo IPv4.\n\nVideoLAN také obsahuje multimediální přehrávač VLC media player (původně VideoLAN Client), pro různé operační systémy, včetně Microsoft Windows, různé distribuce GNU/Linuxu, větve BSD, Mac OS X, BeOS, Solaris, QNX.\n\nVideoLAN začal jako studentský projekt na francouzské technické škole École Centrale Paris v Chatenay Malabry u Paříže a je i nadále koordinován studenty jejího druhého ročníku. Dnes na něm spolupracují vedle současných a bývalých studentů také programátoři z více než 20 zemí.\n\nČásti projektu VideoLAN jsou:\n\n\n"}
{"id": "36759", "url": "https://cs.wikipedia.org/wiki?curid=36759", "title": "Seznam nejdelších visutých mostů", "text": "Seznam nejdelších visutých mostů\n\nToto je seznam nejdelších visutých mostů podle délky rozpětí hlavního pole (vzdálenost mezi dvěma pylony), delších než 1 kilometr.\n\n"}
{"id": "36760", "url": "https://cs.wikipedia.org/wiki?curid=36760", "title": "Bokononismus", "text": "Bokononismus\n\nBokononismus je fiktivní náboženství, vyznávané mnoha postavami románu \"Kolíbka\" () od Kurta Vonneguta. Zakladatel tohoto náboženství Lionel Boyd Johnson, byl nazván podle výslovnosti svého jména domorodci Bokononem.\n\nJe založeno na životě ve lži nazývané\" foma\", která činí lidi šťastné.\n\"Všechny ty veliké pravdy, které jsem kázal, byly jen bezuzdné lži.\"\n\nBokononistické splynutí duší je zprostředkované vzájemným dotykem chodidel - \"boko-maru\".\n\nLidstvo je uspořádáno do skupin \"karassů\", které naplňují Boží vůli. Každý \"karass\" má ústřední bod (reálný předmět) okolo kterého se otáčí. Nazývá se \"wampetr\" a v daném okamžiku je vždy jeden nastupující (jeho důležitost vzrůstá) a odcházející.\nNa rozdíl od smysluplných \"karassů\" existuje mnoho uskupení (\"granfalónů\") , které žádný smysl nemají (státy, církve, spolky …).\n\"Chceš li znáti obsah granfalónu, vezmi nůž a pozři do balónu.\"\n\nBokonon nám nezakazuje, abychom se snažili tomu všemu porozumět. On jen skromně podotýká, že se nám to stejně nikdy nepodaří.\n\n\"Podivné záminky našich cest jsou tanečními hodinami samotného Boha\"\n\n\"Kdo se domnívá, že ví, co Bůh činí, je bláhový\"\n\n\"Nikdy není předčasné říci sbohem\"\n\n"}
{"id": "36761", "url": "https://cs.wikipedia.org/wiki?curid=36761", "title": "Manchester", "text": "Manchester\n\nManchester je významné město a metropolitní distrikt v regionu severozápadní Anglie, historicky významné pro svou roli v průmyslové revoluci. V roce 2017 zde žilo obyvatel, v celé metropolitní oblasti zahrnující území hrabství Velký Manchester pak zhruba 2,8 milionu obyvatel. V jižním sousedství města se rozkládá Cheshirská nížina, na severu a na západě hřebeny Pennin. Nejbližšími velkými městy jsou Liverpool (vzdálený 56 km jihozápadním směrem) a Sheffield (56 km jihovýchodně).\n\nMěsto je známé také ve sportovním světě, a to především fotbalovými kluby Manchester United a Manchester City a kriketovým klubem Lancashire County Cricket Club. V roce 2002 se zde konaly 17. hry Commonwealthu.\n\nCentrum Manchesteru, které je na seznamu památek chráněných UNESCO, je pozoruhodné pro svou polohu poblíž sítě kanálů a mlýnů, které zaznamenaly největší rozvoj v období průmyslové revoluce v 19. století.\n\nNázev města pochází z latinského jména keltského původu \"Mamucium\" případně \"Mancunium\", a to složením z keltského \"mamm\" (prsa) nebo \"mamma\" (matka) a staroanglického \"ceaster\" (tábor). Obyvatelé Manchesteru se podle toho někdy přezdívají \"Mancunians\".\nOblast Manchesteru byla osídlena ještě dříve, než do Anglie přišli Římané. V době, kdy táhli proti Brigantům, na východním břehu řeky Irwell nechal římský vojevůdce Agricola postavit pevnost. Tato dočasná stavba prošla v průběhu let mnoha přestavbami a stala se významnou zastávkou na cestě na sever k pevnostem v Chesteru a Yorku. Severní brána pevnosti a část hradeb poblíž \"Castlefieldu\" byla rekonstruována.\nVe středověku zde existovalo opevněné panské sídlo. Přibližně roku 1422 šlechtic a kněz Thomas De La Warre tento statek i s okolními pozemky věnoval církvi, aby zde vznikla kolej pro kněze, a zahájil stavbu univerzitního chrámu. Z koleje je nyní \"Chetham's School of Music\" a chrám se rozrostl v nynější Manchesterskou katedrálu. Manchester se poté, co roku 1301 obdržel královský patent pro pořádání trhů, stal významným obchodním centrem oblasti. Ve 14. století se do Salfordu a Manchesteru přistěhovala komunita vlámských tkalců, kteří zde vyráběli vlněné oděvy a započali tak tradici tkaní sukna.\n\nPrůmyslová revoluce v poslední čtvrtině 18. století proměnila původní obchodní městečko ve významné průmyslové centrum. Vlhké podnebí zpracování bavlny vyhovovalo a rozvoj strojů poháněných parou proces předení a tkaní urychlil. Manchester se také stal významným distribučním střediskem s mnoha sklady. Výstavba Bridgewater Canal, prvního umělého vnitrozemského kanálu ve Velké Británii, podpořila rozvoj průmyslu díky zajištění dostupnosti levného uhlí. Zprovoznění Liverpool and Manchester Railway, první železnice na světě pro osobní přepravu, rozvoj města a okolí dále urychlilo.\nPočet obyvatel města rychle rostl díky tomu, že se do něj lidé zblízka i z dálky stěhovali za pracovními příležitostmi. Velký počet jich sem směřoval především z Irska, postiženého tehdy hladomorem. Vliv irské komunity zůstal v Manchesteru silný až do dnešní doby a v březnu se zde každoročně koná velká oslava svátku svatého Patrika. Významná vlna imigrantů (značná část z nich byli Židé) v té době pocházela i ze střední a východní Evropy. Na konci 19. století tak byl Manchester kosmopolitním městem. Rozvoj průmyslu způsobil, že se motýl drsnokřídlec březový musel přizpůsobit změně kvality životního prostředí; během několika generací se barva jeho křídel zcela změnila z bílé na černou. První popis této změny pochází z roku 1848 a posloužil jako jeden z důkazů evoluce.\n\nNa konci 19. století byl vybudován Manchester Ship Canal – téměř 60 km dlouhý kanál od Salfordu až k Merseyské zátoce u Liverpoolského přístavu. Díky tomuto kanálu mohla v doku Manchesterského přístavu přistávat zaoceánská plavidla.\n\nManchester v meziválečném období postihla krize, která zasáhla především textilní průmysl. V době druhé světové války se ve městě vyráběla letadla pro Royal Air Force, z nichž nejznámější byl bombardér \"Avro Lancaster\". Manchester byl častým terčem nacistických náletů, které zničily značnou část historického centra a vážně poškodily katedrálu.\n\n15. června 1996 vybuchla v centru bomba nastražená IRA. Výbuch zranil asi 200 lidí, žádné úmrtí nezpůsobil, ale střed města vážně poškodil. Při následné rekonstrukci byly vybudovány nové komplexy budov, například \"Printworks\" a další stavby pro nákupy a zábavu. Roku 2002 město hostilo 17. hry Commonwealthu. Manchester se také dvakrát – v letech 1996 a 2000 – ucházel o pořádání Olympijských her.\n\n22. května 2017 se v Manchester aréně udál sebevražedný bombový útok. O život přišlo 22 lidí a jeden útočník, Salman Abedi. K útoku se přihlásila teroristická skupina Islámský stát.\n\nManchester se nachází v oblasti, která má kulovitý tvar, na severu je ohraničena Peninským vřesovištěm a na jihu Cheshirskou nížinou. Centrum města je situováno na břehu řeky Irwell, nedaleko od soutoku řek Medlock a Irk. Řeka Mersey protéká jižním okrajem Manchesteru. Větší část města, především jeho jižní část, se nachází na rovině, a nabízí tak z vysokých budov výhled na vřesoviště. Geografická charakteristika města měla významný vliv na jeho rozvoj. Jedná se především o podnebí, přístup k moři, dostupnost vodní energie a blízkost pobřeží.\n\nManchester má pověst města s vlhkým podnebím a deštivým počasím, avšak průměrný roční úhrn srážek 809 mm je nižší než například ve městech Plymouth, Cardiff nebo Glasgow (americký New York má úhrn srážek 1200 mm a italský Řím má srážek srovnatelné množství). Srážky v Manchesteru mívají relativně slabou intenzitu, ale trvají většinou delší dobu. Manchester tak má relativně vysokou vlhkost ovzduší.\n\nEtnický původ (sčítání v roce 2011):\n\nNáboženství (sčítání v roce 2011):\n\nPro Manchester je typické velké množství kancelářských prostorů. Obchodní čtvrť \"Central Business District\" se nachází v centru města vedle \"Piccadilly\" se středem na ulicích \"Mosley Street\", \"Deansgate\", \"King Street\" a \"Piccadilly\". Nové kanceláře vznikají i v oblasti na západ od \"Deansgate\" ve \"Spinningfields\". První významnou stavbou v této části města byla centrála Royal Bank of Scotland.\n\nNedaleko centra města v Salford Quays byla zahájena regenerace oblasti využívané dříve pro stavbu lodí (obdoba londýnské oblasti Docklands) s využitím pro stavbu call center. V letech 2006–2012 došlo k přestěhování některých redakcí BBC z Londýna právě do manchesterských Salford Quays a vytvoření tzv. \"BBC North\".\n\nManchester je hlavním nákupním centrem severu Anglie. Existují zde dvě hlavní obchodní centra – Manchester Arndale Centre ve středu města a Trafford Centre nacházející se mimo hranice Manchesteru. Ve středu města se také nachází menší obchodní centra – \"Triangle\", zaměřené na mladou klientelu, a \"Royal Exchange Centre\".\n\nV oblasti \"Shambles\" je možno najít pobočky obchodních řetězců Harvey Nichols, Marks & Spencer a mnoho módních butiků.\n\nRoku 1974 byl Manchester vyčleněn z hrabství Lancashire a vznikl metropolitní distrikt Manchester. Manchester je začleněn do 4 úrovní správy – Rada města Manchester, region Severozápadní Anglie, parlament a Parlament Evropské unie.\n\nManchester je také součástí metropolitního hrabství Velký Manchester, ačkoli rada tohoto hrabství byla zrušena v osmdesátých letech 20. století a město a další distrikty se staly samostatnými správními jednotkami (\"unitary authority\") s výjimkou několika málo činností zajišťovaných na úrovni hrabství. Manchester se dále člení na mnoho obvodů, které však nemají úroveň správních jednotek.\n\nRada města Manchester je správním orgánem pro metropolitní distrikt Manchester. Manchester je rozdělen do 32 volebních obvodů, ve kterých je voleno 96 radních, tři z každého obvodu.\n\nVolební obvody do rady města:\n\nPro volby do Parlamentu Velké Británie je Manchester rozdělen do pěti obvodů: Manchester Central, Manchester – Blackley, Manchester – Gorton, Manchester – Withington a Wythenshawe a Sale East.\n\nManchester je součástí volebního okrsku Severozápadní Anglie pro volby do Parlamentu Evropské unie.\n\nManchester má velmi dobrou úroveň dopravní infrastruktury. Síť komunikací ve městě je jedna z nejhustších ve Velké Británii a oblast Velkého Manchesteru má největší procento dálnic v rámci země. \"Liverpool and Manchester Railway\" byla první železniční tratí na světě dopravující cestující. Další významnou dopravní službou v Manchesteru je taxislužba s typickými vozy \"Black Cabs\". Město je hustou sítí stanovišť taxislužby protkáno a na rozdíl od jiných měst je i cena tohoto způsobu přepravy přístupná.\n\nLetiště Manchester, dříve \"Manchester Ringway Airport\", třetí letiště Velké Británie v počtu odbavených cestujících, je vybaveno zvláštní železniční stanicí. V roce 2005 odbavilo 22,1 miliónů pasažérů a poskytovalo přímé spojení do více než 180 míst provozovaných 90 leteckými společnostmi. Mezi destinacemi dostupnými přímým spojením lze uvést New York, Chicago, Boston, Filadelfie, Atlanta, Orlando, Miami, Houston, Las Vegas, Toronto, Antigua, Barbados, Damašek, Dubai, Abu Dhabi, Doha, Teherán, Karáčí, Islamabad, Láhaur, Kuala Lumpur a Hong Kong. Letecká linka mezi Manchesterem a Londýnem je jedním z mála rušných vnitrostátních spojů a silně konkuruje železniční dopravě.\nLetiště Barton Aerodrome patří k nejstarším na světě. Využívá se především jako letiště pro helikoptéry a na jeho krátkou travnatou dráhu přistávají malá letadla. Na tomto letišti se také nachází nejstarší letecká kontrolní věž na světě.\n\nManchester, podobně jako Londýn, má silniční okruh – \"M60\". Na rozdíl od Londýna prochází \"M60\" okrajovými částmi města a poskytuje tak kvalitní spojení do centra. Hlavními dálnicemi spojujícími Manchester s okolím jsou \"M56\", \"M6\", \"M61\", \"M62\" a \"M66\". Většina z nich ústí na \"M60\".\n\nManchester drží historické prvenství v provozování železniční dopravy, protože zde roku 1830 vznikla první železniční linka pro přepravu cestujících \"Liverpool and Manchester Railway\". V průběhu dalších 50 let bylo město obklopeno několika železničními stanicemi – \"Manchester London Road\" (nyní \"Manchester Piccadilly\"), \"Manchester Victoria\", \"Manchester Central\", \"Manchester Mayfield\" a \"Manchester Exchange\". V šedesátých letech 20. století byly některé z nich pro cestující uzavřeny, v provozu zůstaly pouze stanice \"Manchester Victoria\" a \"Manchester Piccadilly\". Expresní vlaky do Londýna vyjíždějí ze stanice Piccadily a cesta trvá přibližně 2 hodiny a 15 minut. Poblíž centra města se nachází několik menších železničních stanic – \"Manchester Oxford Road\", \"Deansgate\" a \"Salford Central\". Manchester není vybaven systémem metra.\n\nV Manchesteru existuje tramvajový systém dopravy zvaný Manchester Metrolink, provozovaný společností \"Serco\". Tento systém spojuje centrum města s Altrinchamem, Ecclesem, Bury, Ashtonem, East Didsbury a letištěm. Je dlouhý 57 mil (92 km), nejdelší na Britských ostrovech a nejméně třikrát delší než všechny ostatní. Byl otevřen roku 1992 jako první ze znovuotevřených britských tramvajových systémů vzniklých v důsledku renesance tramvají ve vyspělých zemích. Časový interval mezi jednotlivými spoji je 6–12 minut. Ročně tu tramvaje přepraví téměř 20 miliónů pasažérů. V červnu 2006 vláda oznámila záměr podpořit rozšíření tohoto dopravního systému, po němž by měl být schopen přepravit až 50 miliónů cestujících za rok. Jedná se o rychlodrážní systém. Původní provoz, uzavřený jako všechny kromě blackpoolského v celém království, provozoval až od konce v roce 1949 pouliční double-deckerové (dvoupodlažní) tramvaje.\n\nManchesteru a jeho okolí slouží hustá síť autobusové dopravy spojující město se satelitními částmi a okolními vesnicemi. Autobusovou dopravu ve městě provozuje mnoho společností – \"First Group\", \"Stagecoach\", \"Finglands\", \"UK North\", \"Arriva\" a \"R. Bullock\". Jednou z velmi vytížených tras je spoj \"Oxford Road\" – \"Wilmslow Road\", jedna z nejrušnějších autobusových tras v Evropě, kterou se dopravují studenti a zaměstnanci z okrajových čtvrtí města do centra, kde se nachází mnoho univerzitních učeben a kanceláří.\n\n\"First Group\" také provozuje bezplatnou autobusovou službu Metroshuttle, která spojuje důležité oblasti města – železniční stanice \"Manchester Victoria\", \"Manchester Piccadilly\" a \"Manchester Oxford Road\" s Čínskou čtvrtí, \"Deansgate\", \"Salford Central\" a \"Albert Square\". Tyto velmi populární spoje bývají přeplněné. V současnosti jsou provozovány tři linky odlišené barevně – oranžová, zelená a purpurová. Frekvence spojů se pohybuje v rozmezí 5 až 10 minut a doplňuje tak dopravní síť linek a železnici. Velmi oblíbené jsou také linky, na nichž jezdí kloubové autobusy, například linky Bury – Manchester nebo Bolton – Manchester.\n\nHlavním stanovištěm pro dálkové autobusy (spoje provozuje především \"National Express\") je \"Manchester Central Coach Station\" na \"Chorlton Street\". Jedná se o moderní a dobře vybavené stanoviště (rekonstrukce skončila v březnu 2002).\n\nK odkazům průmyslové revoluce patří rozsáhlá síť kanálů: \"Manchester, Bolton & Bury Canal\", \"Rochdale Canal\", \"Manchester Ship Canal\" pro spojení s mořem a \"Bridgewater Canal\", \"Ashton Canal\" a \"Leeds & Liverpool Canal\". V současné době se využívají pro výletní plavby.\n\nV oblasti Velkého Manchesteru se nachází mnoho uměleckých galerií:\n\n\nMuzea v Machesteru:\n\n\nManchester je známý svými skvělými divadly. Velké sály zahrnují například Manchester Opera House, velké komerční divadlo, které uvádí výjezdní představení divadelních společností z West Endu, Palace Theatre a Royal Exchange Theatre, velká divadla sídlící v místě burzy bavlny. \"Library Theatre\" je malé divadlo sídlící v suterénu hlavní městské knihovny. Mezi další divadla ve městě patří \"Lowry\" a \"Studio Salford\".\n\nMezi menší divadelní sály patří \"Green Room\", zaměřené na okrajové žánry, \"Contact Theatre\" – divadlo především pro mladé diváky a \"Dancehouse\", s tanečními produkcemi. Manchester je také sídlem dvou významných divadelních škol – \"School of Theatre\" a \"Arden School of Theatre\". \"Royal Northern College of Music\" má vyčleněny speciální prostory pro operní a klasickou hudbu.\n\nManchester je sídlem dvou symfonických orchestrů – \"Hallé Orchestra\" a \"BBC Philharmonic Orchestra\". Sídlí zde také komorní orchestr – \"Manchester Camerata\".\n\nPo mnoho let byl hlavním sálem pro klasickou hudbu \"Free Trade Hall\" na \"Peter Street\". Od roku 1996 se jím stal moderní koncertní sál pro 2 000 posluchačů Bridgewater Hall, domovský sál \"Hallé Orchestra\". Tento sál patří mezi nejlépe technicky vybavené sály pro koncerty klasické hudby s velmi kvalitně navrženými akustickými parametry. Dalšími koncertními sály jsou \"RNCM\", \"Royal Exchange Theatre\" a Manchesterská katedrála.\nManchester je i významným centrem hudebního vzdělávání. Nachází se zde školy \"Royal Northern College of Music\" a \"Chetham’s School of Music\".\n\nManchester vytváří svým multikulturálním prostředím vhodné prostředí pro populární hudbu, na jejíž bohatou historii jsou obyvatelé města právem hrdi. Mezi skupiny, které vznikly v Manchesteru je možno zařadit:\n\n\nV Manchesteru se odehrává významný román \"Mary Bartonová\" viktoriánské spisovatelky Elizabeth Gaskell z roku 1848. Jde o jedno z prvních literárních zpodobení tíživých životních podmínek průmyslového proletariátu.\n\nCentrála \"Granada Television\", pobočky ITV, se nachází na \"Quay Street\" ve čtvrti \"Castlefield\". Vedení BBC pro severozápadní Anglii sídlí v \"New Broadcasting House\" na \"Oxford Road\" v jižní části města a produkuje zde některé své lokální programy. Manchester je také základnou pro výrobu programů \"BBC One\" v severozápadním regionu. V BBC existuje záměr přestěhovat část personálu a technického vybavení do roku 2010 z Londýna do Manchesteru. Od roku 2000 vysílá i lokální televizní kanál \"Channel M\", provozovaný společností \"Guardian Media Group\".\n\nMezi lokální rádiové stanice patří \"BBC Radio Manchester\", \"Key 103\", \"Galaxy\", \"Piccadilly Magic 1152\", \"105.4 Century FM\" , \"100.4 Smooth FM\", \"Capital Gold 1458\" a \"Xfm\". V rámci jižního Manchesteru jsou provozovány i obecní rádiové stanice například \"ALL FM 96.9\" a \"Wythenshawe FM 97.2\".\n\nNoviny Guardian byly založeny v Manchesteru roku 1821 a vydávány jako \"Manchester Guardian\". Jejich ústředí se stále nachází v Manchesteru, ačkoli mnoho řídících funkcí bylo přesunuto roku 1964 do Londýna. V rámci těchto prostor sídlí i redakce sesterského večerníku \"Manchester Evening News\". Nejčtenějším deníkem rozšiřovaným bezplatně ve městě je deník \"Manchester Metro News\". Dalším bezplatně dostupným deníkem je \"Metro North West\".\n\nV Manchesteru sídlily po dlouhou dobu důležité redakce mnoha celostátních deníků, například Daily Telegraph, Daily Express, Daily Mail, Daily Mirror a The Sun. V současné době však má kanceláře pouze Daily Sport. V době největšího rozvoje bylo v Manchesteru zaměstnáno až 1 500 novinářů. V 80. letech 20. století nastalo postupné uzavírání redakcí a jejich stěhování do Londýna a označení \"druhá Fleet Street\" ztratilo svůj význam.\n\nAnglikánská diecéze v Manchesteru byla založena roku 1847. Manchester je začleněn do římskokatolické diecéze \"Diocese of Salford\". Město má také významné komunity muslimů a nejpočetnější židovské společenství mimo Londýn.\n\nV Manchesteru se nachází anglikánská gotická Manchesterská katedrála, jejíž stavba trvala asi 600 let.\n\nV Manchesteru se nachází tři univerzity. University of Manchester a Manchester Metropolitan University se nachází v jižní části města. První z nich je jedna z největších vysokých škol Velké Británie a vznikla na podzim 2004 sloučením \"Victoria University of Manchester\" a \"UMIST\". Asi tři kilometry na západ od centra města poblíž Salfordu sídlí University of Salford.\n\nSpolu s University of Bolton , Royal Northern College of Music a \"University Centre Oldham\" má oblast Velkého Manchesteru asi 100 000 studentů. University of Manchester, Manchester Metropolitan University a Royal Northern College of Music jsou seskupeny na jižním okraji města a vytvářejí velký univerzitní komplex v okolí \"Oxford Road\".\n\n\"Manchester Grammar School\" je soukromá střední škola pro chlapce nacházející se ve čtvrti \"Fallowfield\" na jihu města. V poválečném období byla přímo financována státem a neplatilo se zde školné, ale od roku 1976 se, poté co labouristická vláda ukončila přímé financování gymnázií, stala soukromou školou. Původně sídlila na prominentním místě poblíž katedrály, ale byla přestěhována na \"Old Hall Lane\" ve \"Fallowfieldu\", aby byla schopna uspokojit zvyšující se počet studentů. V původní lokalitě nyní sídlí \"Chetham's School of Music\".\n\nV Manchesteru sídlí dva významné fotbalové kluby: Manchester United a Manchester City. Domovským stadionem Manchester City je Etihad Stadium; Manchester United hraje na Old Trafford, druhém největším fotbalovém stadionu v Anglii, který se nachází právě ve čtvrti \"Trafford\". Tyto velkokluby jsou jen dva z mnoha manchesterských fotbalových mužstev, dalšími jsou například Oldham Athletic, Stockport County FC, Bury FC, Wigan Athletic či Rochdale AFC. Podle výzkumu \"Urbis centre\" má město nejvyšší koncentraci fotbalových klubů na jednoho obyvatele na světě.\n\nMnoho moderních sportovních zařízení, například Manchester Velodrome, City of Manchester Stadium, National Squash Centre a Manchester Aquatics Centre, bylo vybudováno pro Hry Commonwealthu v roce 2002.\n\nKriketový stadion \"Old Trafford\" (nejedná se o známý fotbalový stadion) je domovským hřištěm kriketového klubu \"Lancashire County Cricket Club\". Oblast Velkého\nManchesteru reprezentují ragbyové kluby \"Sale Sharks\", \"Wigan Warriors\", \"Salford City Reds\", \"Oldham Roughyeds\", \"Rochdale Hornets\" a \"Swinton Lions\". \"Belle Vue Stadium\" v \"Gortonu\" využívá plochodrážní klub \"Belle Vue Aces\", ale pořádají se zde i chrtí dostihy.\n\nHala Manchester Arena, otevřená v roce 1995, pojme 21 tisíc sedících diváků a slouží událostem jak sportovním, tak hudebním.\n\nManchester se i přes výbornou vybavenost moderními sportovními stánky dvakrát neúspěšně ucházel o pořádání Olympijských her (v letech 1996 a 2000). Konaly se zde však některé soutěže Olympijských her v Londýně roku 2012.\n\nV Manchesteru se nachází velké množství budov postavených od viktoriánského období až do současnosti. Většina honosných budov odráží původní postavení města jako centra obchodu s bavlnou. Mnoho bývalých skladišť je nyní využíváno pro jiné účely ale původní charakter města byl zachován. Manchester se taky vyznačuje velkým množstvím mrakodrapů. Velká část byla postavena v 60. a 70. letech 20. století. Nejvyšším mrakodrapem města je Beetham Tower, ten by postaven v roce 2006, má výšku téměř 169 metrů.\n\nDalší zajímavé stavby v Manchesteru:\n\n\nV Manchesteru se nachází pomníky mnoha osobností a událostí, které vytvářely historii města. Největší počet těchto památníků je umístěn na Albert Square, v průčelí městské radnice a v \"Piccadilly Gardens\". Mezi nejzajímavější je možno zařadit \" Alan Turing Memorial\" v \"Sackville Park\" poblíž \"Canal Street\", věnovaný památce otce moderní výpočetní techniky, památník Abrahama Lincolna připomínající krizi v textilním průmyslu na severu Anglie v letech 1861 až 1865 způsobenou Americkou občanskou válkou a \"B of the Bang\", pozoruhodná skulptura, nejvyšší svého druhu ve Velké Británii, postavená na připomínku pořádání her Commonwealtu roku 2002.\n\nV Manchesteru se nachází velké množství rušných ulicí a náměstí. Část ulicí v centru města je vyhrazena pro pěší zatímco ostatní, které jsou používány pro Metrolink, autobusovou a automobilovou dopravu jsou často přeplněné. Jednou z nejstarších dopravních tepen je Market Street. Původní středověká výzdoba v okolí Market Street i některé další ulice jako \"Smithy Door\" byly zničeny při úpravách v 70. letech 20. století. Jednou z mála ulic, která si zachovala původní charakter je \"Long Millgate\", která vede na sever z \"Market Place\". Další pozoruhodnou ulici je \"Whitworth Street\", široká ulice z 19. století obklopená zahradami a obklopena působivými cihlovými stavbami, původně sloužícími jako skladiště, která jsou nyní využívány jako obytné domy. Na jihu od centra města je centrem studentského života ulice Wilmslow Road .\n\n\n\n"}
{"id": "36765", "url": "https://cs.wikipedia.org/wiki?curid=36765", "title": "Doprava v Praze", "text": "Doprava v Praze\n\nPraha jako centrum a křižovatka velké části dopravy v České republice má rozsáhlou dopravní infrastrukturu. Celkem 52 % lidí cestuje po Praze či do Prahy veřejnou dopravou (19 % metrem, 17 % autobusem, 15 % tramvají, 1,5 % vlakem, 0,1 % přívozem či lanovkou), autem 24,5 %, pěšky 22 % a letecky 0,5 %.\n\nPraha je přirozeným hlavním dopravním uzlem české železniční dopravy. Pražský železniční uzel prochází v současné době přestavbou, která umožňuje lepší propojení tratí v centru města. Regionální integrovaná osobní doprava se formuje do příměstského systému Esko. Nákladní doprava ve východní části města je vedena po spojkách, které umožňují vyhnout se centru města.\n\nPraha je také centrem dálkové i regionální autobusové dopravy. Mnohé dálkové linky vyjíždějí z Ústředního autobusového nádraží Florenc, ale stále více regionálních i dálkových linek je ukončováno u terminálů u stanic metra blíže okraji Prahy, čímž jsou eliminovány nepravidelnosti a zdržení autobusů v dopravních zácpách blíže centru.\n\nPraha disponuje (podle evropských měřítek) lehce nadprůměrným systémem městské veřejné dopravy zahrnuté v Pražské integrované dopravě. Ta se skládá ze:\n\nSoučástí veřejné dopravy je i nehromadná doprava v rámci taxislužby. Návaznost veřejné dopravy na individuální je zajišťována i s pomocí parkovišť P+R a míst pro krátkodobé zastavení K+R.\n\nSystém veřejné dopravy v Praze je koncipovaný tak, že páteř spojení zajišťuje kolejová doprava. Především se jedná o metro doplněné sítí tramvají (délka 133 km), v současné době se posiluje role intervalové železniční dopravy. Na okrajích města a ve velkých sídlištních celcích (většinou ze 70. a začátku 80. let) je dopravní obsluha zajištěna autobusy. V 70. letech 20. století byly zrušeny trolejbusy a také některé tramvajové trati duplicitní s nově budovaným metrem (např. na Klárov a Kačerov v nejužším centru města (Václavské náměstí) a Na Příkopech). To je nyní obsluhováno pouze metrem, které má při využívání na krátké vzdálenosti značné nevýhody; navíc uzavírky zbylých exponovaných tramvajových tratí v centru pokaždé působí problémy se zajištěním objížděk a náhradního provozu. Diskuse o návratu tramvají do centra, vedené od 90. let, však dosud nedospěly k žádnému závěru. V posledních desetiletích je posilován význam železnice pro městskou a příměstskou dopravu tak, aby se svým charakterem blížila nadzemní obdobě metra.\n\nVe městě existují desítky přestupních uzlů mezi jednotlivými druhy dopravy (většinou se jedná o stanice metra), jako jsou např. Vysočanská, Kačerov, Smíchovské nádraží, nebo Lihovar.\n\nOd poloviny 90. let je budován systém integrované dopravy, využívající i železnici a příměstské autobusy. Do Prahy zasahují rovněž některé autobusové linky začleněné do Středočeské integrované dopravy. ČSD začaly uznávat v některých vlacích na území Prahy předplatní jízdenky PID od 1. října 1992. Od té doby vzrostl počet jízd na jízdenky PID ve vlacích železničních dopravců na více než 100 000 ve všední den. \n\nV roce 2018 došlo ke dvěma významným krokům integrace železniční dopravy Českých drah do PID. Od srpna 2018 lze časové jízdenky (kupony) PID navazovat na In-kartu ČD, od října 2018 jsou do PID zahrnuty všechny železniční stanice a zastávky v kraji, všechny osobní a spěšné vlaky a většina rychlíků.\n\nPotřeba stále kvalitnější dopravy ve městě si vynutila během let výstavbu moderních a velkých dopravních staveb:\n\nS rozvojem automobilového provozu za první republiky začala vznikat i potřeba stavby kapacitních silničních komunikací. První pokus o stavbu dálnice Praha–Brno a dálničního okruhu kolem Prahy započal v letech 1939–1940, avšak kvůli postupující válce byla stavba zastavena a po válce nebyla obnovena. Okruhy pro objezd města byly (a v některých úsecích dosud jsou) vyznačeny na běžných městských ulicích.\n\nV 60. letech byl navržen plán ZÁKOS (základní komunikační systém), který počítal se stavbou tří okruhů a návazného systému radiál. Do roku 1989 byla dokončena jen část tohoto plánu, včetně Barrandovského mostu (1985) a kontroverzní Severojižní magistrály (1976).\n\nPo roce 1989 byl plánovaný počet okruhů snížen na dva (vnější Pražský okruh a vnitřní Městský okruh, snížil se také počet radiál. V plánech se prosadilo mnohem více tunelových úseků, které umožňují výrazně zredukovat počet demolic domů. S dokončením obou okruhů se počítá kolem roku 2013–2015.\n\nSignály pro řízení provozu se v Praze, po vzoru železnice, začaly používat nejprve na jednokolejných tramvajových tratích a splítkách. Od roku 1911 byla zaváděna drážní SSZ Elektrických podniků hl. m. Prahy na jednokolejkách a splítkách například v ulicích U kasáren, Celetná, Letenská, Křižovnická (Karlovy lázně), Radlická.\n\nPrvní světelné semafory na křižovatce v Praze, vyrobené ČKD Praha, byly zřízeny v roce 1927 na křižovatce ulic Hybernská, Dlážděná a Havlíčkova, brzy následovaly semafory na Můstku a uprostřed Václavského náměstí. V počátcích se užíval jeden čtyřboký semafor zavěšený uprostřed nad křižovatkou, který platil pro vozidla ze všech směrů i pro chodce. Obvyklejším způsobem řízení dopravy byly pokyny strážníka či policisty. V roce 1961 byla doprava řízena semafory na 33 křižovatkách v Praze.\n\nModernější světelná signalizace se začala používat kolem roku 1967 v rámci dodávky moderních světelných signalizačních zařízení pro Prahu od firmy Signalbau Huber, dnes Swarco Traffic Systems z Mnichova. V té době byly, nejprve v Praze, postupně zaváděny speciální světelné signály pro každé rameno křižovatky, pro chodce i pro tramvaje, a signály se směrovými šipkami. Od 1. ledna 1967 vstoupila v účinnost nová vyhláška č. 80/1966 Sb., o pravidlech silničního provozu, která poprvé zavedla speciální světelné signály pro chodce a směrové světelné signály.\nSignalizace pro tramvaje byla sice zaváděna současně, plně zlegalizována však byla asi o tři roky později. V roce 1971 byly semafory na 76 křižovatkách a 9 přechodech, v roce 1981 již na 339 křižovatkách a 37 přechodech.\n\nV následujících desetiletích se zdokonalovaly systémy řízení signalizace, tedy propojení blízkých křižovatek do zelené vlny, změny řídicích cyklů v průběhu dne a týdne, detekce vozidel a dynamické řízení cyklů, preference veřejné hromadné dopravy, možnost dálkového sledování a řízení provozu prostřednictvím kamerových systémů a napojení na centrální řídicí ústřednu atd.\n\nNa konci roku 2006 bylo v Praze 491 křižovatek nebo jiných míst řízených signalizací (v roce 2001 jich bylo 406, na konci roku 2004 již 458), z toho 262 v roce 2004 (v roce 2001 277) jich bylo propojeno do vzájemně koordinovaných a synchronizovaných skupin, 382 v roce 2006 (314 v roce 2004) jich bylo vybaveno zvukovou signalizací pro nevidomé. 76 míst řízených SSZ (60 v roce 2004, 55 v roce 2001) byly samostatně řízené přechody pro chodce, ovládané výzvovým tlačítkem. V roce 2001 bylo 156 křižovatek řízených dynamicky (s detekcí vozidel). Provozu tramvají se týká 202 SSZ, z toho na polovině jsou v roce 2006 preferovány tramvaje (první křižovatka s preferencí tramvají byla kolem roku 1990, v roce 2001 již byly tramvaje preferovány na 60 křižovatkách), přičemž na 45 místech je preference tramvají absolutní. S preferencí autobusů MHD se započalo kolem roku 2003, v roce 2006 již byly preferovány na 20 křižovatkách. 212 ze 491 SSZ bylo na konci roku 2006 napojeno na centrální ústřednu (Hlavní dopravní řídicí ústředna – HDŘÚ).\n\n31. ledna 2007 uzavřela Technická správa komunikací hl. m. Prahy smlouvu se společností Eltodo dopravní systémy s. r. o. o údržbě, obnově a dodávkách SSZ a dalších souvisejících zařízení v Praze na dobu 15 let. Počet SSZ se má do roku 2015 zvýšit ze 474 na 700 a všechna SSZ mají být napojena na centrální ústřednu. Subdodavateli Eltoda jsou firmy SBH CZ, s. r. o., dnes Swarco Traffic Systems, a AŽD Praha s. r. o.\n\nKoncepce dopravní telematiky byla orgány města zformulována již v roce 1995. Podrobnější koncepční dokument byl přijat v roce 2002.\nTen definoval 11 oblastí uplatnění dopravní telematiky: řízení silničního provozu, dopravní a cestovní informace, parkovací systémy, veřejná doprava, dohledové a varovné systémy, bezpečnostní a záchranné systémy, elektronické platby, systémy ve vozidlech, přeprava zboží a nákladů, sběr a správa dat, správa dopravní infrastruktury.\n\nŘízení silničního provozu je soustředěno v HDŘÚ v budově Centrálního dispečinku městské dopravy v ulici Na bojišti. Správcem systému je Technická správa komunikací hl. m. Prahy a obsluhují jej dopravní policisté z Policie České republiky. Dají se odtud ovládat a sledovat některá světelná signalizační zařízení, kamerové systémy, silniční tunely atd.\n\nSemafory v různých oblastech Prahy jsou napojena na tři různé řídicí systémy ovladatelné z HDŘÚ. Nejstarší, z 80. let 20. století, je systém ADT, který měl původně ústřednu v Korunní ulici. V roce 2004 do něj bylo zapojeno 72 řízených křižovatek v oblasti Vinohrad a Nového Města. Systém umožňuje volbu signálního programu, prodlužování některých fází cyklu, vypnutí signalizace a dálkovou detekci výpadku SSZ. Druhým systémem je VRS 2100, na jehož tři oblastní ústředny je napojeno 27 SSZ v oblasti Holešovic a Letné, 14 SSZ v oblasti centra a 24 SSZ v oblasti Libně a Vysočan. Systém poskytuje více možností, jak SSZ řídit přímo z centrální ústředny HDŘÚ, a zároveň všechny ruční zásahy archivuje. V rámci systému VRS 2100 funguje i systém TRASSIS v oblasti Holešovic a Letné. Třetím systémem je systém MIGRA, pod nímž funguje 27 SSZ v oblasti Smíchova, na 21 SSZ doplněných programovou nadstavbou MOTION. Tento systém je nejmodernější a uplatňuje v maximální míře princip adaptivního řízení provozu. Součástí systému MIGRA je i soustava proměnných dopravních zanček a provozních informačních tabulí (PIT, zařízení pro provozní informace), které v běžném stavu zobrazují datum, čas a teplotu, ale umožňují zobrazit informaci i mimořádnostech v provozu.\n\nZ HDŘÚ je řízen provoz ve významných tunelech (Strahovský tunel, tunel Mrázovka, Těšnovský tunel, Zlíchovský tunel, Letenský tunel). V tunelu Mrázovka, ve Strahovském tunelu a v přilehlém úseku městského okruhu probíhá průběžné úsekové měření rychlosti vozidel kamerovým systémem UnicamVelocity. Dálkové automatické měření rychlosti je prováděno ještě radarem na dalších 15 místech v Praze, z nichž však v provozu je vždy jen část, a na 13 místech je automaticky zaznamenávána jízda na červenou systémem Unicam Redlight. Přestupky pak automaticky zpracovává software Unicam Pen. Na Jižní spojce funguje automatické vážení vozidel za jízdy.\n\nPočátkem roku 2005 měla HDŘÚ k dispozici 219 pevných i otočných kamer dohledu nad provozem, přičemž kamery v tunelech nejsou v tomto počtu zahrnuty.\n\nOd 1. července 2005 bylo zprovozněno DIC Praha (dopravně-informační centrum), které odesílá vybraná data systémem RDS-TMC do radiopřijímačů a navigačních systémů ve vozidlech.\n\nOd roku 1996 jsou v centrální části města postupně zřizovány zóny placeného stání. Modré zóny jsou určeny pro parkování rezidentů s dlouhodobou parkovací kartou, oranžová a zelená zóna pro krátkodobé parkování návštěvníků placené prostřednictvím parkovacích automatů (oranžová zóna je pro stání do doby 2 hodin, zelená do 6 hodin).\n\nSystém byl zaveden v těchto částech města:\n\nCyklistická doprava v Praze má podíl kolem 2 % ze všech druhů dopravy. V roce 2014 byl počet cyklistů, ať už rekreačních či dopravních, oproti roku 2002 sedminásobný. V posledních letech výrazně vzrostl počet dopravních cyklistů, kteří se pohybují po městě na kole – zatímco v roce 2010 využívalo jízdní kolo jako běžný dopravní prostředek 60 000 lidí, v roce 2013 to byl téměř dvojnásobek tohoto počtu, 118 000 osob. V letech 2014 a 2015 již prudký nárůst nepokračoval a počet cyklistů se držel na podobné úrovni. Celkové podmínky pro cyklistickou dopravu v Praze jsou ale nedostatečné, což je důsledek řady faktorů – nízká bezpečnost cyklistů, nedostatečná infrastruktura kvůli přístupu politiků často stavěna nekoncepční „salámovou metodou\" a také geografické podmínky v některých čtvrtích (kopcovitost).\n\nSystém sdílení kol zde poskytuje především česká firma Rekola, která zde měla v roce 2018 rozmístěných 450 kol. Několik desítek kol půjčuje také Homeport v Karlíně a Velonet v Praze 4. Od podzimu 2018 zde funguje i sdílení elektrických koloběžek americké firmy Lime, kterých po městě rozmístila přibližně 300.\n\nRada hlavního města Prahy schválila Koncepci základního systému cyklistických tras v roce 1993. V roce 1999 na ni navázal na ni územní plán a v dalších letech Koncepce rozvoje cyklodopravy a Generel cyklodopravy; v současnosti (2016) platné verze obou dokumentů byly schváleny v roce 2010. Dne 3. října 2006 schválila Rada hlavního města Prahy návrh nového systému číselného označování cyklistických tras na území Prahy, který zavedl označení začínající písmenem A. Cyklistické trasy slouží pro snazší orientaci, nejedná se však o jediné opatření pro usnadnění jízdy na kole. Praha ve spolupráci s městskými částmi využívá různé způsoby, jak lidem zjednodušit pohyb na kole po městě. \n\nV roce 2017 se v Praze nacházelo 178 km chráněných cyklostezek, vedených odděleně od automobilové dopravy, 48 km cyklopruhů a 24 km pruhů určených pro autobusy i cyklisty.\n\nVe městě se nachází jedno mezinárodní letiště Václava Havla na Ruzyni. Starší letiště Praha-Kbely patří armádě a neslouží pro normální provoz. Ruzyňské letiště, od 90. let rozšiřované a modernizované, v roce 2016 přepravilo 13 milionů cestujících. Praha se stala důležitým uzlem letecké dopravy ve střední Evropě. Mezi další pražská letiště patří Letiště Letňany a Točná, obě slouží spíše k rekreačním účelům.\n\nVltava je spojena s dávnou tradicí české voroplavby, kterou na Vltavě v roce 1960 ukončila až výstavba vltavské kaskády.\n\nNákladní vodní doprava se rozvíjela zejména na sklonku 19. století, kdy vznikl karlínský (v provozu 1822–1926), podolský (pouze vorový, od 1872), holešovický (od 1894), libeňský (od 1896) a smíchovský (vorový, od 1903) přístav. Moderní Radotínský přístav, který je dnes jediným pražským přístavem s dopravním významem, byl budován od roku 1983 na Berounce těsně před ústím do Vltavy. Umožňuje napojení Prahy na labskou vodní cestu.\n\nOsobní vodní doprava na Vltavě má převážně rekreační funkci, doplňkovou dopravní funkci má několik přívozů.\n\nposlední 11. odkaz https://web.archive.org/web/20071129000241/http://www.udi-praha.cz/rocenky/sbornik05/tema4/apraha4.htm je nefunkční.\n\n\n\n"}
{"id": "36769", "url": "https://cs.wikipedia.org/wiki?curid=36769", "title": "Černá Hať", "text": "Černá Hať\n\nČerná Hať nebo též lidově Malá Černá Hať je malá vesnice v severní části okresu Plzeň-sever, část obce Mladotice, 6 km východně od Manětína. Katastrální území vsi je 523,07 ha a PSČ všech adres je 331 41. V roce 2011 zde trvale žilo 20 obyvatel.\n\nČerná Hať sousedí na východě se zemědělskou usedlostí Velká Černá Hať a na jihovýchodě se vsí Strážiště. Jižně od vsi se u Čoubova mlýnu do řeky Střely vlévá Manětínský potok. Ves, kterou tvoří několik usedlostí užívaných dnes k rekreaci, leží nad údolím řeky Střely v přírodním parku Horní Střela.\n\nSamostatně je vesnice poprvé uváděna až v roce 1838, starší zmínky se pravděpodobně vztahují k nedaleké Velké Černé Hati.\n\n"}
{"id": "36770", "url": "https://cs.wikipedia.org/wiki?curid=36770", "title": "FA Cup", "text": "FA Cup\n\nFA Cup (The Football Association Challenge Cup), v češtině známý jako Anglický pohár, je anglický fotbalový pohár. Jedná se o nejstarší fotbalovou klubovou soutěž na světě, jejíž první ročník byl odehrán už v roce 1872. Pohár pořádá Anglická fotbalová asociace pro týmy z prvních deseti úrovní ligového systému. Nejvíce titulů má na svém kontě londýnský Arsenal FC s celkovými 13 triumfy. Vedle Anglického poháru se hraje také Ligový pohár pořádaný ligovou asociací pro týmy ze čtyř nejvyšších anglických lig.\n\nAž do roku 1999 měla remíza ve finále za následek opakování zápasu v jiný hrací den; od této doby se pak finále rozhodovalo ve stejný den, když po uplynutí řádné hrací doby následuje prodloužení popřípadě penaltový rozstřel. K roku 2016, se penaltovým rozstřelem rozhodovalo ve finále pouze dvakrát, a to v letech 2005 a 2006. Soutěž nebyla odehrána v průběhu první a druhé světové války, s výjimkou sezón 1914/15, kdy byla odehraná celá, a 1939/40, kdy byla soutěž přerušena po odehrání předkol.\n\nKluby označené \"kurzívou\" jsou v dnešní době zaniklé. Skotský celek Queen's Park v soutěži přestal působit po intervenci a následnému zákazu hraní od Scottish Football Association v roce 1887.\n\n\n"}
{"id": "36773", "url": "https://cs.wikipedia.org/wiki?curid=36773", "title": "Strážiště (Mladotice)", "text": "Strážiště (Mladotice)\n\nStrážiště je vesnice v severní části okresu Plzeň-sever, část obce Mladotice, 6 km východně od Manětína. Katastrální území \" Strážiště u Mladotic\" měří 332,09 ha a PSČ všech adres je 331 41. V roce 2011 zde trvale žilo 33 obyvatel.\n\nStrážiště leží na staré zemské cestě. Ves patřila vladykům z Potvorova, první písemná zmínka je k roku 1193, kdy byla Dětlebem z Potvorova darována plaskému cisterciáckému klášteru. Již k roku 1250 je ve Strážišti uváděn kostel sv. Martina. Za opata Jakuba II. byla roku 1346 ves vysazena právem zákupním se 6 osedlými.\n\nZa husitských válek byl pobořen kostel a během 1. poloviny 15. století zastavil plaský klášter ves drobné šlechtě. V letech 1521–29 opravují plaští řeholníci kostel. K roku 1558 jsou ve Strážišti uváděny 4 usedlosti (Soukup, Kusík, Matouš, Bulín).\n\nVe finanční nouzi prodává klášter roku 1577 Strážiště Mikuláši Kozelkovi ze Hřivic, jehož syn Petr prodává ves se sousední Černou Hatí Havlovi Hrobčickému na Kolešovicích za 4 440 kop grošů míšeňských. Syn Hrobčického připojil ves k Všesulovu. Po porážce stavovského povstání se opat Jiří Vašmucius domáhal vrácení dřívějších klášterních statků. Přestože Ladislav Rudolf Hrobčický nebyl v době povstání plnoletý, nařídil Ferdinand II. vrácení statků klášteru. K tomu však pro probíhající třicetiletou válku nikdy nedošlo. Za války byly ve vsi spáleny dva statky a po vypálení fary se kostel stal filiálním k Manětínu, později ke Křečovu.\n\nStrážiště zůstalo Hrobčickým až do roku 1667, kdy manželka Ladislava R. Hrobčického odkázala ves svému strýci Václavu Karlovi z Hozlau. Ten zadlužené statky (Strážiště, Černou Hať, Brdo) roku 1672 prodal Karlovi Maxmilianovi Lažanskému za 10 000 zlatých, který je připojil k manětínskému panství.\n\nRoku 1787 byla ve vsi zřízena lokálie a v roce 1856 byla povýšena na samostatnou faru.\n\n\nStrážiště sousedí na severu s Velkou Černou Hatí, na východě s Mladoticemi a na severozápadě s (Malou) Černou Hatí. Ves leží na jihovýchodním okraji přírodního parku Horní Střela.\n\n"}
{"id": "36775", "url": "https://cs.wikipedia.org/wiki?curid=36775", "title": "Chrášťovice (Mladotice)", "text": "Chrášťovice (Mladotice)\n\nChrášťovice jsou vesnice v severní části okresu Plzeň-sever, část obce Mladotice, 8,5 km severovýchodně od Manětína. Katastrální území \"Chrášťovice u Mladotic\" měří 422,67 ha a PSČ všech adres je 331 41. V roce 2011 zde trvale žilo 76 obyvatel.\n\nVes je poprvé uváděna v potvrzení majetku plaského kláštera papežem Inocencem IV. z roku 1250, ale vysazena byla právem zákupním až roku 1346 opatem Gotfrýdem. Za husitských válek byly Chrášťovice v držení drobné šlechty. Okolo roku 1480 zastavil plaský klášter Chrášťovice s mlýnem spolu s půlkou Potvorova Gotfrýdovi ze Žebnice. Po smrti jeho potomka Karla Bernáška ze Žebnice postoupila vdova Anna z Vitenfelsu Chrášťovice s dílem Potvorova pastorkyni Dorotě z Pernštejna. Její dcera Anna se vdala za Bohosuda Koce z Dobrše a jejich syn Václav Koc roku 1596 podědil Chrášťovice a díl Potvorova. Roku 1607 obě vsi prodal Jáchymu Libštejnskému z Kolovrat na Rabštejně a Chrášťovice se staly součástí rabštejnského panství.\n\nLibštejnský přišel o třetinu majetku v pobělohorských konfiskacích. V průběhu třicetileté války byly v Chrášťovicích vypáleny tři statky, k roku 1654 bylo ve vsi 12 statků, na kterých hospodařili: Martin Černík, Šimon Spina, Jiří Rohm, Linhart Bláha, Filip Rohm, Jiří Lorenc, Jiří Šteiner, Havel Bláha, Jakub Prudký; Lukšovský a Černíkovský statek byly pusté, mlýn pod vsí vypálený.\n\nOd roku 1621 celé rabštejnské panství střídalo řadu majitelů. Do roku 1634 patřily Chrášťovice Kolovratům, po 4 roky je spravoval panovník a od roku 1638 do roku 1644 patřily do majetku Leonard Helfried z Meggau. V letech 1665–1714 patřily Starhemberkům a od roku 1714 až do zániku patrimoniální správy byly Chrášťovice v držení Lažanských z Bukové.\n\nPo zrušení patrimoniální správy spadaly Chrášťovice v letech 1850–1902 pod obec Strážiště v soudním okrese Manětín a politickém okrese Kralovice. Do Strážiště ostatně již dříve náležely farou a školou.\n\nV roce 1902 postihl ves velký požár, kterému padly za oběť tři čtvrtiny domů. Obnova změnila charakter vsi, když dřevěné usedlosti nahradily zděné stavby. Po roce 1902 byla ves samostatnou obcí v kralovickém politickém okrese. Na polích první světové války zahynulo 9 místních, na následky později další dva. V roce 1936 jim byl na návsi postaven pomník. Ve třicátých letech měla ves 37 domů, v nichž žilo 183 obyvatel.\n\nPo druhé světové válce se ves dočkala elektrifikace, v letech 1946–1950 byla zbudována kanalizace, později byla osvětlena náves a zřízena veřejná telefonní stanice. V té době už Chrášťovice patřily do okresu Plasy. Od roku 1960 jsou Chrášťovice součástí obce Mladotice.\n\nV roce 1858 je poprvé zmiňována těžba černého uhlí, k roku 1890 je uváděn nad vsí ve směru na Velkou Černou Hať důl Josef se čtyřmi dělníky. Roku 1921 byl otevřen další důl na černé uhlí, Barbora, ještě později vznikl důl Karel. Těžba zaznamenala největší rozkvět v průběhu druhé světové války, po jejím konci však byla zastavena.\n\nVe třicátých letech většina obyvatel pracovala v zemědělství, ale nechyběla zde ani řemesla a služby: kovář, kolář, krejčí, truhlář, zedník, dva hostinští, obchodník a trafikant. V roce 1955 vzniklo místní JZD, které obdělávalo i část státní půdy, kterou později převzaly Státní statky a lesy.\n\n\nChrášťovice sousedí na severovýchodě s Odlezly, na jihu s Mladoticemi, na jihozápadě se Strážištěm a na západě s Velkou Černou Hatí. Z Chrášťovic lze dojít k jižnímu okraji Odlezelského jezera s vodopády.\n\n"}
